{"text": "第十一章 \nTok-hui 埋葬 e5 時陣無親戚朋友送葬，只有Li7-su-te7 一人 nia7-nia7。伊 e5 棺木是城內施捨--e5，雖然不止薄卻是體面，因為Tok-hui 已經到了街；在生 e5 千難萬苦攏過去lah，竟然佮天父 tiam3 一所在享受逐樣e5 福氣。 \n扛棺柴--e5 行不止緊，Li7-su-te7 著緊緊走才toe3會著；路nih8亦遇著 一個出葬--e5 佮這個大大無相同。Hit個扛棺柴 e5 慢慢行不止穩當；後面 toe3 6張車，有偌濟送葬 e5 人 toe3--去。 \nLi7-su-te7 對hia 經過，看見送葬e5 人面貌攏有悲哀。有一張車內面有一個細漢姑娘坐teh，伊老父將伊 e5 頭殼抱teh 掛ti7伊 e5肩頭頂。Li7-su-te7 詳細一下看，m7是別人卻是Bi2-li7 姑娘；想的確是伊 e5老母亦過往，伊去送葬；若是m7知 Bi2-li7 姑娘有看見伊抑無，會認--得伊抑be7。 \nLi7-su-te7 心內不止體貼姑娘死母e5 悲傷；伊家己本然有死失e5憂愁 koh再加添別人 e5 煩惱比代先koh較 凄慘。一時仔久扛棺柴--e5已經走去遠lah，伊就趕緊jiok--去。這2個埋葬e5 到曠地，一個是貧窮 e5 老人，一個是富貴 e5 婦人。 \n牧師 講，「土歸土，塵歸塵，花歸花。」Hit時人將沙土掖ti7 兩人 e5 棺柴頂；in e5 靈魂已經做夥tiam3 ti7 安樂街lah。代先幾日 in兩人 像一時離開烏暗憂愁艱苦 e5世界；到珍珠門 e5 所在因為in hou7 羊羔 e5血洗清氣，thong身軀極白；所以hit e5 門ka7 in 開透透；這兩人就是Tok-hui 佮 Bi2-li7 e5 老母相同入榮光 e5 城，看見所親愛 e5 救主耶穌，ti7 hit所在有無窮盡 e5 快樂。 \nTok"}
{"text": "-hui 出葬以後，Li7-su-te7無tiam3 ti7 樓頂企，因為hit 個樓主將房稅hou7 別人。伊搬落樓下一間大房佮幾個人做夥企起。Tok-hui e5 家夥因為欠厝稅攏 hou7 樓主估數去，偆這張琴歸Li7-su-te7。 \nTok-hui活 e5 時陣bat 叫 Li7-su-te7 到面前吩咐講，「琴是交hou7 你lah，著時常m7-thang離開身邊，亦著不止保惜，若轉到安樂街 e5 曲調著紀念你e5 母親佮我攏到hit所在lah。」 \n後來Tok-hui 埋葬e5 事誌已經明白，Li7-su-te7 頭一擺上街轉琴淡薄傷心；轉到第1、第2、第3塊 e5 曲調攏了lah；到第4塊轉一半忍be7-tiau5 哮起--來。過路e5 人看見伊一--來轉琴，轉 be7了；二--來目珠 teh 流目屎，不止奇怪疑礙，卻m7知頭一擺轉到這個曲調正是伊不止親愛 e5 朋友前幾日死--去；所以一下轉到這調就想著hit e5昏三更 e5 事誌，一心憂悶，一心歡喜；憂悶e5 是獨獨偆伊一人，歡喜e5 是Tok-hui 早早入去光明 e5 宮。 \n送葬了過一禮拜，Li7-su-te7 打 算出城到hit個有花園 e5 宅仔ai3 去看Bi2-li7 姑娘。伊總無be7記得hit 一日對車 e5 窗仔內看見伊帶憂愁煩惱e5 面色。凡若人抵著艱苦憂悶 e5 事誌，攏甘願意愛相同遇著這號事e5 人來sio見，是因為大家攏會相體貼。 \n這時 Li7-su-te7 心內想若會見著 Bi2-li7 姑娘較安慰淡薄仔，亦 ai3-beh 探聽伊 e5老母an2-chaiN2-iuN7病，an2-chaiN2-iuN7死。 \n已經到hit所在大大驚惶奇怪，只有看見內面 iau2是照舊e5 花木開不止好看；獨獨這個厝改換款式，下層e5 樓窗攏就pin5-pang關起--來，彷彿親像無人企"}
{"text": "起 e5 景況。 \n平日囡仔常常tiam3 ti7 窗仔腳teh thim3頭；這tiap8 hit所在只有一個老婦人人teh chhiah襪。 \nLi7-su-te7 就心悶，想be7出是啥物緣故，囡仔到底佗落去，敢是內面iau2-ku2有死人 mah？ \n伊kan-ta tiam3 ti7 門外 teh 轉琴，向望hit e5 老婦人人叫伊，佮伊講話，beh啥知這個人已經看見竟然無beh chhiu3-chhap伊，做伊做工。Li7-su-te7無ta5-oa5，不得已到門前 thiu-cheng，婦人人對窗仔門內問講，「Beh啥物？」 \nLi7-su-te7無話thang應，只有問，「這內面有人死mah？」 \n婦人人講，「這內面無，你為著啥物緣故問這個事誌？」 \nLi7-su-te7 koh 講，「請問你，我thang去佮 Bi2-li7 姑娘講話 m7 thang？」 \n婦人人講，「你愛佮伊講話會得thang過海去法國mah？」 \nLi7-su-te7 問講，「伊ti7 法國mah？」 \n婦人人應講，「In 大家愛 ti7 hit所在歇熱。」 \n這幾句話講了，就將窗仔門關--起--來親像拒絕--伊 e5 意思。 \nLi7-su-te7企 ti7 外面大大失望；伊所羨慕愛看 e5 這兩個細漢朋友攏無蹤跡，亦 be7曉得法國ti7 佗落，打算不止遠，見be7得著無法伊ta5-oa5，才慢慢入城去。一路土粉真厚行be7 進步，不止出力，因為想著老母過往lah，Tok-hui亦無ti7-teh，兩個細漢 e5 朋友又koh 離開，koh 較加倍憂悶，無一個人佮伊講講leh，亦無人安慰伊。 \nTui3 hit-tiap8無聊無藝舉一個舊琴行到炎熱 e5 街路，知不止艱苦，愛轉琴又無tang3 thang khoa3，想beh 歇睏亦無所在，連破樓都企 be7 起，入城行幾步，"}
{"text": "石路曝到熱滾滾，腳nih8 行到酸koa3 痛，想beh 倒來店內chhoe7 一個歇睏 e5 所在。 \n已經到店，sak開門看一厝內攏是土粉，樓主teh 拚掃，抵抵腳手 teh無閒 e5 時陣，看見伊就講，「這個所在日--時無貧憚 e5 囡仔來toa3。」 \nLi7-su-te7 出去到一條細細e5街路，tiam3 ti7 牆仔角倒teh陰冷；雖然驚熱，sin-nih8 卻一陣一陣teh 畏冷，koh m7愛hou7 日曝。頭殼一節一節 teh痛疼，m7知是啥物緣故，想 ai3-beh 起來轉琴，骨頭又tu3-be7-tiau5，koh再倒--落去，聽候日頭落，才舉琴慢慢倒去店。店主抵仔 teh 備辦飯 hou7人食，看見 Li7-su-te7倒來，將一個包仔 hou7 伊。伊食be7落--去，到hit個壁角 e5 所在將琴倚 ti7 壁nih8，倒ti7 一條 e5 板椅頂teh 睏。 \n過一時仔久精神起來，厝內有幾個人 teh食飯，講笑 e5 聲音chhau2-lau7 be7 koh 睏得；m7-na7 頭暈，亦滿身m7 爽快，家己m7知病是傷重。聽見大家胡言亂語，講淡薄無合你e5 話，it-hoat 心火著，就想著Tok-hui 這tiap8企起 e5 所在佮一所在大大各樣，家己講，「無地 thang比我e5 街，可惜我li7 安樂街不止遠lah。」"}
{"text": "第十二章 \n李先生ti7 鄉社 e5 中間，歡喜--伊降服--伊e5 人真濟。若是愚憨，m7-bat，lam7-sam2誹謗，le2罵伊 e5 人亦有；有e5 keng-the2伊是食洋教；有e5 譏刺伊無祖公；親像這號話講be7-tit-thang了。 \n李先生獨獨會記--tit 主e5 教示講，「對敵你 e5人著疼痛伊；le2罵你 e5 人著ka7伊祝福；怨恨你 e5 人著好款待伊；陷害綑著你e5 人著替伊祈禱。為著義hou7 人綑著；kap hou7 歹話誹謗 e5，有福氣lah；因為你ti7 天--nih8所得著e5 報賞大。」所以李先生hou7人罵，無開嘴，hou7人扑，無te2手，一味吞忍。 \n吞忍到尾，有時就tu2著橫逆e5 代誌，聽見親像無聽見，看親像無看見。有時好話開拆引chhoa7 in，相機會來行nia7-nia7，攏無beh hou7人 e5 歹較贏家己 e5 好，的確beh 用家己 e5 好勝過別人 e5 歹。 \n李先生koh有擾亂伊心神 e5代誌，就是鄉社--nih8修理廟宇，妝菩薩，gia3神賽會，搬戲念經，題錢化緣，hiah-e5 事入教e5 人無beh出半圓，m7是惜--著錢，亦m7是刁故意得罪--人，是教會內 e5 人知這個事是濫糝無影，決斷m7-thang行，免得犯著上帝e5 戒律，惹動上帝 e5 受氣。Hit號m7知 e5 人掠做入教 e5人無beh 和眾，常常生起爭端，kap教會冤家，做對敵，真正可惜。 \n李先生有時就用好話ka7人講，「敬神是出在人e5心，be7 相勉強--tit；親像我敬上帝，亦m7-bat勉強你出錢，你敬菩薩an2怎樣會tit勉強我te5-ian5 leh？Che敢m7是公道 e5 話mah？若是援助納向鋪橋造路、振濟飢荒、幫助貧苦，一概 e5 好事，我的確歡喜出，kap眾人平分來傳。」 \n莊社鄉里聽這號話，攏"}
{"text": "tim3頭講，「Che話亦著。阮chiah-e5 thang做干證，社內有甚物好事，有甚物義舉，李先生無koh m7盡力te5錢相贊，盡力贊成。論到勉強人出錢，敬神，無合情理，逐人著知。」 \n李先生ti7這社內攏用好e5 舉動來守己安份，hou7 m7-bat e5人無話thang講。 \n第十三章 \n李先生本然有父母，chhoa7大子大新婦去別所在做生理。Kap李先生批信罕tit來往；因為知伊從前是浪蕩子，某子尚且m7照顧，mih-sai2論到父母兄嫂，早早看伊做有那無leh。 \nTui3入教了後改變換新，亦bat人倫父母兄弟 e5 情義，亦不止有數念意愛。想伊父母年老，出外趁食，應該著去看伊，來盡子弟職份；何況伊得著至寶e5 救，若m7將上帝 e5 恩典分hou7 父兄hiah-e5 人，m7若be7堪--tit做人e5 子弟，亦be7堪--tit做主e5 學生。 \n就ka7 in某相辭，一直去尋伊。已經到伊父母 e5 家，問安了後，大家講這幾年來離開 e5情形，才知伊 e5 兄ti7外面常常結交歹人，koh食鴉片真大。幾若年無歸家，父母某子無人照顧真正是慘。李先生看che景況，傷心憂悶，趕緊請伊e5 父母kap 兄嫂先kap伊做伙倒--來hou7伊款待養飼。伊 e5 有孝m7-sai2講，獨獨kap伊e5某日日將聖e5 道理講hou7父母兄嫂三人聽。講到一流sui2 珍珍有味，久久無煞。兄嫂聽真理快受感動。若是父母就無an2-ni；常常講，「我老lah，筋骨衰lam2，舊性oh改換，聖經oh-tit記，m7 比少年人凡事較靈利。」 \n李先生翁某誠心懇求上帝感化父母 e5 心，hou7伊會tit信靠救主，無失落天堂e5 永遠活。二個父母雖然無甚物 bat聖道，總是看伊 e5 後生新婦相敬和好，查甫孫查某孫亦攏知有孝敬序大，一家有和平 e5氣象；常常吐氣講，「阮2人 從近七"}
{"text": "十歲，看別人e5 家be7-tit親像an2-ni；若m7是真理teh 感化，beh thai3會到chiah-nih8 好？」 \n雖然道理 e5 奧妙oh-tit 明明深知，若是看子兒新婦全家會孝順、會做人，快快thang知。設使教會內攏會an2-ni，信 e5 人的確逐日那濟，教會就會趕緊興旺，照我心所願lah。 \n第十四章 \n李先生一家已經安然，獨獨有一個兄去ti7 外面流，iau2-boe7 安心，四界去探聽，無實在 e5 消息。有e5 講ti7 hit-tah，有e5 講 ti7這tah，聽che無定著 e5 話，心肝koh 較著急。無偌久koh有人講，「你e5 兄ti7某城，單身艱苦、狼狽、歹樣，到be7堪tit。」李先生聽見親身去hit個城，向望會tit 見著伊。已經見著，兄弟 e5 前傷心無煞，攬teh 哮講，「兄ah﹗你an2怎樣到chiah慘leh？」應講，「HaiN3 ah﹗Lin2 兄行錯路，真濟陷害，總是第一害我e5，就是鴉片；兄e5 性命早起be7顧tit e5昏。Lin2 兄死，亦無可惜，m7-ku2父母某子beh an2怎樣leh？望天吐氣，家己怨恨無tang3 thang反悔改變lah。」 \n李先生講，「知反悔就是活e5 機；兄koh真反悔無？」應講，「我真正反悔。」李先生用家己所經過e5 代誌ka7伊講，「耶穌會救我脫離罪惡 e5 中間，kiam2 be7救兄mah？」 \nIn兄聽見che 話大歡喜，親像眠夢tu2仔知；親像酒醉今才醒；親像kou-ta5 e5 稻仔得著雨水；親像枯礁e5 樹木tu2著春天。李先生牽in兄e5手，那行那講。行到hit所在 e5 禮拜堂，就做伙入去聽道理。 \n牧師講了，李先生chhoa7兄入內堂kap牧師講幾句話，續將in 兄早前出外e5 景況略仔講 hou7伊聽。牧師就問伊e5 兄講，「老兄，你真正甘願得著"}
{"text": "救抑無？」 \n應講，「真歡喜甘願，獨獨驚了oh-tit。我食鴉片將近二十年，若liam5-piN改，性命kaN2難保」。 \n牧師講，「你請放心，你有2項 e5 軟弱。一項就是身軀 e5 軟弱，得著這世間e5 醫藥thang 保全。一項就是心肝 e5 軟弱得著救主e5 恩典thang 保領。醫藥是堅固身軀 e5 好方頭；恩典是堅固心肝 e5 好方頭。兩項攏得著就無難得改。若是kan-ta食藥，驚了be7 死心，be7久久吞忍tit，的確著有聖神充滿你 e5心，才會決意永遠無變。」 \n牧師就kap伊做伙祈禱，求上帝感化伊e5 心，贊伊脫離苦海，身軀kap靈魂攏得著救。 \n就chhoa7伊到醫館來見醫生，ka7伊講這個因端。 \n醫生看in 2人 e5 形象大大無相同，一個肥胖有神采；一個瘦癮帶憂容，就吐氣講，「天腳下kai3 會救人 e5，是福音；kai3會害人e5，是鴉片﹗」才ka7伊e5 兄講，「來改薰真正好。請你toa3 ti7這館--nih8，我的確照時發藥hou7 你食。若是食藥無夠額，老兄的確著求上帝賞賜聖神來幫贊你，才有應效leh。」 \n李先生亦kap伊e5 兄做伙toa3。Teh 改到3日久，薰癮大發作，頭暈、目暗、骨疼、心熱、坐be7 坐、睏be7 睏。Hit時牧師來醫館講冊，入後門看見伊出大門beh走去，就hoaN7伊e5 肩頭講，「老兄beh-to2去？」應講，「我艱苦擋be7-tiau5 teh-beh 倒--來-去，容我另日才koh來。」 \n牧師就阻擋伊講，「M7 thang去，若去的確無回頭，若倒轉--來改，be7免tit這號 e5艱苦。」 \n伊就問講，「我這時心肝那親像beh離開，身軀百體攏be7安然，teh-beh死lah。今beh an2-chaiN2樣？」 \n牧師講，「我知兄盡在艱苦，實在是暫時nia7-nia7。吞忍一時e5 艱苦得著終身e5"}
{"text": "福氣，啥事m7 做？」 \nKoh講，「當著這號e5 艱苦有甚物 thang安慰mah？」 \n應講，「有醫藥的確會補兄e5 性命。論到兄信耶穌e5心，驚了無夠額有力，勸兄入睏房將軟弱痛疼 e5 情由攏ka7耶穌講；救主的確加添憐憫來幫贊安慰你。」 \n李先生e5 兄，想到不止久才講，「今趁你e5 命令就koh入醫館」。內面懇求主救伊逐日漸漸平安，到攏好。 \n隔幾若日才tu2著牧師ti7 教堂頂，牧師看伊e5 面貌光生好看，滿身筋骨伸勻，kap從前大大各樣lah。 \n牧師就問伊講，「癮攏改離，病攏消除mah？」應講，「著﹗神魂攏得著主e5 救；實在是做koh再活e5 新人。」 \n牧師ka7 恭喜講，「老兄有福氣lah﹗苦勸你tui3 chia堅固信趁耶穌，來尊趁，行聖e5 路，chiah會堅固徛在無預憶無遷徙」。 \n應講，「真甘願入教。既然入教了後，就續toe3 小弟倒去歸家，見父母kap某子。因為濟濟年ti7 外面，做不孝e5子、不義e5 翁、做不慈e5 父，m7 bat 倒去一 擺。今得著主救我，親像死koh活，念到家內無be7記tit」。 \n牧師聽chiah e5 話就tim3頭講，「是，che真正是信耶穌，hou7 聖神感化 e5 憑據。當伊做歹 e5 時攏無想著家內 e5 代誌，到今才知所著親近e5，所著疼痛e5。若m7是聖道來感化人緊koh深beh thai3會an2-ni-siN leh？」後--來kap小弟做伙倒去，全家大大歡喜。 \n李先生將伊去chhoe7兄哥e5 情由，攏講hou7家內聽。兄嫂聽見心就受感動。Beh用真理來問伊，就應到不止通達透徹，攏是tui3李先生e5某來教伊，亦常常kap伊祈禱，才會an2-ni。 \n獨獨兩個老人，雖然歡喜大子改變，歸家亦知這個道理有感動人 e5 氣力，到底iau2-boe7深bat道理，常常家己講，「道理卻真懸真好，子孫"}
{"text": "來順趁就好，阮今老lah﹗無路用，入教濟濟項m7 利便」。是因為兩個老人iau2-boe7受聖神 e5 感化，所以講這號話。 \n李先生全家獨獨專心替伊祈禱，懇求上帝ka7伊開這條得著救 e5 路。 \n第十五章 \n李先生將家事託重伊 e5兄ka7料理管顧，家己去出外買賣，賣雜貨，招伙記來幫手。做生理真公平，不論囡仔老人攏無欺騙，生理漸漸ka-iah8 利市。人人知伊是真正不二價。 \n李先生雖然無親像人掛不二價e5 牌，若是伊e5 貨物真正，價錢實在，夠額hou7 眾人相kap深信伊；是an2-chaiN2信？是信伊 e5 貨，信伊 e5 價，因為代先是信伊 e5 人。因為伊teh買貨約量氣力來做，無欠人 e5 數；賣貨亦beh 現錢。或是入，或是出，攏無用歹錢。所以tu2著年節家家厝厝慌忙擾亂，獨獨伊一家安然親像永日。 \n伊有起家e5 計謀是用公道來起家第一好e5 計策。李先生用公道來做代誌，m7是因為beh 起家，是因為beh趁上帝e5 命令，加添教會 e5 名聲，照顧家己 e5 良心，守家己 e5本份。究實起家e5 福氣是tui3 an2-ni 才有。 \n靠耶穌--e5，在生會脫離罪，我早早thang做證據︰亦m7知死e5 時耶穌亦會扶持危險，來賞賜平安。到今才知lah。我一世人m7 bat看見e5事，m7 bat聽見 e5 事，今仔日看見聽見。 \n咱大新婦臨終，m7但無驚，koh大大向望ti7 死後。看死親像倒去攏無一點仔 e5 憂愁。照an2-ni看這個道理kiam2 m7是咱兩人 e5 路用mah？ \nTa-ke應講，「著，有影，我今仔日亦有祭心，我常常看見子兒新婦，為著咱老人祈禱；可惜，咱boe7 bat家己祈禱」。 \nTa-koaN講，「這tiap8來做伙祈禱」。就跪teh迫切講，「求上帝赦阮重罪，賞賜聖神照阮e5 心，感化阮e5 心，充滿阮e5 心。」 \n祈禱"}
{"text": "了，起--來得著上帝准伊所求，心神平安，心意定著。想ai3 liam5-piN去ka7 大新婦講；因為暝深lah，到過早起才做伙去ka7新婦講。 \n大新婦省察伊e5 言語，看伊e5 容貌，知序大人有影得著聖神感化，就o-lo2上帝，講，「上帝--ah，賞賜我安然來去」。 \nHit日兩個ke-koaN一刻仔無離開，比永日加倍疼伊，koh歡喜聽伊講出道理 e5 話；亦反悔早早無愛聽。 \n全家看這兩個老人an2-ni，攏大歡喜，大家teh講，「今咱一家攏是得著救 e5人ah﹗Ti7世間做伙稱做上帝e5 聖民；離世間做伙享受天堂 e5 永福。真快樂﹗真福氣lah﹗Che攏是上帝賞賜--e5，著歸榮光上帝。」 \n李先生大大受感動，kan-ta 吐氣講，「歸榮光上帝是我所願」。 \n嫂e5 病逐日沉重，無氣力thang講話濟濟，iau2-ku2 chhun淡薄氣脈thang ka7耶穌做證據。 \n來看--伊e5人，若boe7入教--e5，就勸伊著反悔、信福音；若是入教--e5，就勸伊著深信、無變，其餘無別物話。 \n有一日ka7家內 e5 人講，「我今著去lah。」 \n問伊an2怎樣會知。應講，「昨暝夢見，雖然眠夢濟濟朦朦ia2-ia2，總是這個夢無相同，不止親像真--e5。夢見主出現穿白衫，用手iat8--我。我料今仔日的確歸ti7 主，來放煞世間 e5 勞苦lah。」 \n到hit e7晡，氣beh絕，細聲tui3李先生講，「請大家著來」。一家e5人既然聚集照次序相辭；後--來叫一人細聲吟詩，ti7 四十五 首；攏teh 吟講： \n1.天堂攏無苦難，<BR>永活無死； <BR>好人千千萬萬， <BR>享福無比。 <BR>吟詩實在好聽， <BR>同o-lo2 耶穌尊名； <BR>暝日歡喜大聲，<BR>直到萬世。 \n2.大家趕緊著來， <BR>同行天路； <BR>啥事延chhian5 疑ng"}
{"text": "ai2？ <BR>M7 thang錯誤， <BR>來受極大安樂， <BR>無憂悶亦無罪惡， <BR>久長tiam3 ti7 天國， <BR>Kap主耶穌。 \n3.天堂滿滿仁愛， <BR>都是兄弟， <BR>聖徒交陪天使， <BR>同心一意； <BR>攏總榮光尊貴， <BR>戴冕旒懸懸坐位， <BR>上帝kap咱做堆，<BR>永遠無離。 \nTeh 吟e5 時目珠舉高看天頂 e5 榮光照ti7伊面--nih8。吟詩了後ka7伊看，伊 e5 靈魂已經歸主lah。 \n「聖徒 e5 常常吞忍守上帝 e5 命令kap耶穌 e5 道理，tui3 an2-ni-siN 一發知。我聽見tui3 天nih8有聲ka7我講；後來屬ti7 主來死 e5 人的確得著福氣；著寫 ti7 冊nih8」。﹙In2 ka Tong3 道今印明白lah。﹚ \n(台灣府城教會報第63~74卷，1890年9月~1891年8月)"}
{"text": "第七章 \n第2日透早，Li7-su-te7 精神，心內不止安然，會記得cha7-hng所求e5，亦深信主已經允lah；koh用寶血洗去伊攏總 e5 罪。獨獨Tok-hui 心內無這個款式，koh 疑礙驚惶起來，家己teh想，從前做偌濟罪，彷彿親像囥 ti7 心內，驚天門iau2關teh；對Li7-su-te7 講，「我有淡薄 m7放心。」 \nLi7-su-te7 講，「啥事m7放心？」 \nTok-hui 講，「照我看赦罪無穩當，無到hiah 快；我iau2 ku2知滿心是罪。」 \nLi7-su-te7 講，「你敢m7是求耶穌洗去你e5 罪mah？」 \n應講，「有，求了lah。」 \n這一時聽Tok-hui e5 聲音，宛然親像是無一點仔 e5 向望，Li7-su-te7 講，「耶穌敢 m7是講，你若求伊，伊的確允mah？」 \nTok-hui講，「我會記得你是an2-ni ka7 我講。」 \nLi7-su-te7 講，「若是an2-ni，咱大家 e5 罪伊 tiaN7著擦消。」 \nTok-hui講，「我be7記得，心內iau2-ku2 m7 安穩，我be7曉得我e5 罪已經赦免 lah。」 \n照an2-ni 來想，Li7-su-te7 親像tiam3 ti7 光e5 所在；Tok-hui是親像ti7 暗e5 所在；有時有淡薄向望，有時giau5疑驚惶，無時時刻刻專心teh 倚靠主。 \n這禮拜 e5中間，Li7-su-te7 出城到有花園 e5 宅仔，抵抵到籬笆門口，Bi2-li7 佮伊e5老母出--來；Bi2-li7 看見琴，就走到hit個囡仔面前，叫 in 老母代先行，聽候伊轉6個琴才行。 \n太太佮 Li7-su-te7 講一時仔 e5 話；Li7-su-te7 ka7 伊講，Tok-hui teh-beh死lah。這個太太teh流目屎，問講，「Tok-hui 企起 ti7"}
{"text": "啥物所在？」 \nLi7-su-te7 就將伊 teh企 e5 所在講明。Bi2-li7 對in老母講，「阿娘，我ai3 佮你講幾句暗靜e5 話。」伊e5老母 thim3頭應伊講，「好lah。」 \nBi2-li7 就走入厝內，停一時仔久 koh 走--出-來，手--nih8 舉一枝好e5 花，花蕊是雪白，花葉是綠綠。Bi2-li7 提hou7 Li7-su-te7 講，「Che是我e5 姨仔 hou7 我e5，你提去送老Tok-hui，看伊歡喜抑無。」 \nLi7-su-te7 講：「伊的確歡喜。」 \nHit個姑娘 e5老母對Bi2-li7 講，「你會記得我ka7 你講，若看見這個花，就著閱念祈禱文，你將che 教Li7-su-te7。」 \nBi2-li7 講，「我會記得，亦會教伊。」就對 Li7-su-te7 講，「求主洗我，hou7 我白雪較白。」 \nLi7-su-te7 聽見這幾句話，舉起頭 lah，心肝teh 受正正佮禮拜堂內 所聽見e5 話相同。太太問Li7-su-te7 講，「你肯用che 話祈禱mah？」 \n伊講，「肯lah；這個話意抵抵親像cha7日佮Tok-hui所用e5 祈禱文像一樣。」伊就續念2句詩講， \n清氣我歹心， <BR>清氣我歹心， <BR>所行攏無欠缺。 \n太太聽見，面帶笑容 e5 款式講，「你既然知洗清 e5 法度，是不止好；我看見這個白白 e5花，就受著hou7 耶穌e5 寶血洗清心肝lah。」 \n太太講了就佮 Bi2-li7 行--去； Li7-su-te7 teh 看這個花。從前本然是愛這個白花，到今仔日聽見chiah-e5 話，koh較加倍意愛；愛趁生生 hou7 Tok-hui；就趕緊走倒去，驚了ti7 路--nih8 lian--去。若遇著囡仔愛ka7 伊討這個花，伊攏無beh chhap 伊；到樓頂開門，看見有人佮 Tok-hui"}
{"text": "ti7-hia teh講話，原來是傳道 e5 先生，佮伊詳細迫切講起道理。 \n先生看見Li7-su-te7倒來，話就停，問伊好mah。Koh對Tok-hui講，「耶穌 an2-chaiN2-iuN7替人受死，an2-chaiN2-iuN7洗去人 e5 罪。」 \nTok-hui 講，「我iau2-boe7知我e5 罪赦免，心內hou5-hou5 hun7-hun7，無得著平安。」 \n先生講，「an2-chaiN2-iuN7你想我肯 ka7 你講白賊 mah？」 \nTok-hui 講，「我知你無 an2-ni，我佮你雖然m7 相bat，iau2-ku2 看你e5 面貌，卻會曉得你是誠實 e5 人。」 \n先生對錢袋仔內提出一個銀 ai3-beh hou7 Tok-hui，講，「你現在be7會趁錢，這個hou7 你去買欠用 e5 物。」 \nTok-hui ti7 teh流目屎講，「不止感謝；現在我佮 Li7-su-te7 實在oh得過。」 \n先生講，「錢 iau2-boe7 算是你e5，你先提去。」Tok-hui 偆手鞠躬 koh 感謝，伊chiah ka7 伊提來。 \n先生講，「你有提--著抑無？」Tok-hui 講，「Ti7 我手內。」先生 koh 問一遍講，「你的確知有得著mah？」 \nTok-hui 講，「我知得著 lah，若是 m7 知你是啥物意思。」 \n先生講，「Thang疼e5 耶穌，伊來到這個所在，將所愛賞賜e5 hou7 你，親 像我hou7 你這個銀；伊所賞賜 e5 價錢是真貴e5；伊 e5 價錢所重值 e5，就是伊 e5 性命；伊來到這所在講，「Tok-hui ah，你甘願倚靠我抑 m7？將我所講 e5 話有掠做老實抑無？伊所愛hou7 你e5，已經提出，吩咐你應該著接納受--去，che是你所應該得e5。親像 an2-ni，你著an2-chaiN2-iuN7"}
{"text": "leh？抵仔你提我所hou7你e5亦是an2-ni；你m7-sai2 受艱苦，m7-sai2 聽候，偆手就提--過-去。Li2知主愛賞賜你e5 啥物？」 \nTok-hui無應答。先生講，「就是赦罪 e5 恩，清氣e5 心是你向望會得著 mah？亦是你所求到安樂街e5 路頭；你肯接納抑 m7肯？」 \nTok-hui 講，「我不止甘願意愛接納，若是be7曉得an2-chaiN2-iuN7著承 受e5 法度。」 \n先生講，「我hou7 你一點仔 e5 銀，你有聽候 teh 想啥物法度抑無？」 \nTok-hui 講，「無聽候，提過來就是。」 \n先生講，「你接納主所賞賜-e5， 心內亦著這個款式，親像我 hou7 你銀，hit一時你m7 偆手，心肝想be7做得，聽候一時仔才來提，你打算我會受氣抑 be7？」 \nTok-hui 講，「你一定m7歡喜。」 \n先生講，「你佮我無這個樣，佮主卻著an2-ni。主來到這個所在，施恩叫你承受；設使你ian5-chhian5 講，「我be7-e7 信你所允e5，亦m7敢靠你e5 話，心肝 teh 想這個賞賜 m7是beh hou7 我e5，現在我m7敢接納，敢有這個情理mah？」 \n先生koh迫切講，「你信趁降服我，an2-chaiN2-iuN7 m7 信趁降服主耶穌 mah？」 \nTok-hui無話thang應，獨獨流目屎。 先生講，「Koh問你一句話，你現時今肯信主抑 m7肯？」 \nTok-hui 講，「我今m7敢m7 信趁。」 \n先生koh 講，「你會記得耶穌這tiap8 ti7 樓頂佮你，我，不止近。咱大家佮伊講話，伊一句一句攏聽見lah，連咱 teh 吐氣e5 聲iah到伊耳空內；koh再咱e5 心向ti7 佗位，咱今 m7-sai2 代先佮主講啥物，總著聽主對咱所講 e5 話。」就掀開聖經讀二節，teh 讀--e5 是主講，「Lin2"}
{"text": "攏來，我ka7 lin2講，lin2 e5 罪惡貫滿，伊e5 色緻重親像赤，深親像紅；我的確hou7伊到盡白清氣，親像棉親像雪。(以賽亞 1：18) \n「上帝e5 子耶穌基督 e5血，的確洗去咱大家攏總 e5 罪。」(I約1：7) 「Tok-hui ah，你會信趁主耶穌mah？你掠伊所講 e5 話m7是實在 mah？」 \nTok-hui 講，「我知是實在。」先生講，「若是an2-ni，咱大家就thang ka7 主講。」 \n先生佮 Li7-su-te7 跪落 ti7 眠床邊，Tok-hui be7會跪，就手鞠躬，先生 teh 祈禱，Tok-hui亦一句一句 teh 懇求迫切 toe3 伊teh 講。 \n先生講了，Tok-hui iau2-ku2 手鞠躬，加添2句話講，「主耶穌ah， 我這tiap8倚靠你lah，接納你所賞賜 e5，亦信趁你e5 話。」 \n先生問Tok-hui 講，「Li7 接納我 所hou7 你e5，後來an2-chaiN2-iuN7？」Tok-hui講，「我感謝你。」 \n先生講，「若是an2-ni，這tiap8敢 m7 應該感謝主赦罪 e5 恩 mah？」Tok-hui 流目屎講，「我真正是心願。」 \n先生佮 Li7-su-te7 koh 跪teh，感謝主赦免Tok-hui極大 e5 慈悲。Tok-hui koh 再加添2句講，「主ah，我感謝你，因為你贖我e5 罪；是用你e5 性命來贖e5，我實在感謝無窮盡。」 \n祈禱了，先生beh起行，koh問Tok-hui講，「親像明仔日撒旦來試 探你講，「Tok-hui ah，你知你e5 罪赦免mah？驚了無的確，你beh按怎 樣應leh？」 \nTok-hui講，「用這節冊應伊講，上帝 e5 子耶穌基督 e5血的確洗去攏總 e5 罪。」 \n先生講，「若是an2-ni-siN，撒旦就無法度thang迷惑你。主hou7"}
{"text": "你知thang 講你e5 罪赦免，m7是hou7 你真正bat，會知佮真bat是兩樣 e5 款式；親像抵仔你接我所hou7 你e5 銀，我問你bat抑m7-bat，你be7曉得我e5 意思。得著主e5 恩典亦是an2-ni；你因為信，就會知有赦罪 e5 恩；若是論到靈魂會得著救，卻不在bat抑m7-bat，你將信主得著救，佮靠主恩典，這二項家己心內想看mai7-teh 就到額。 \nTok-hui 講，「我已經照這個款式來行。」 \n先生講，「若是an2-ni，你是知罪已經赦免 lah。」 \nTok-hui 講，「我這tiap8知我是信趁倚靠主。」 \n先生佮 Tok-hui 講煞，Li7-su-te7 將花提hou7 Tok-hui 講，「Che是Bi2-li7 姑娘 hou7--我-e5，kah我若看見這個花，就 teh 念伊所教我e5 祈禱文講，「求主洗我，hou7 我比雪較白，這號話。」 \nSian-siN 講，「比雪較白，che話敢 m7好聽mah？」 \nTok-hui 看花講，「心肝會hou7 主e5 血洗到親像雪e5 白，che話真正是好聽。」 \n先生落樓下iau2-boe7 出外面，聽見後壁有腳步聲，卻是 Li7-su-te7 jiok--來，手--nih8 提一枝花講，「這個你愛mah？」 \n先生chih過手講，「多謝lah，這個花真正thang愛。」 先生續 toa3--倒-去 in兜，若看這個花，信e5 心就生出來；因為今仔日有二個犯著罪孽 e5人，ti7 hit個水泉 內洗到白白親像雪，就是老人佮細漢囡仔信趁倚靠主e5 話，chhoe7 到榮光 e5 城安樂街 e5 路站。主hou7 伊會曉得所講e5 道理有應效，真正是主e5 大恩典。 \nTui3 hit-tiap8以後，先生e5 心肝就決意，be7 koh再 giau5疑主所掖e5 種子 ka落 ti"}
{"text": "第四章 \n第2日天氣較熱，Tok-hui tiam3 ti7 厝內鬱卒照舊，倚窗仔門 teh 坐。Li7-su-te7 猶原照常上街轉琴，若是心肝憂愁不止厭lan2，想 m7值著出城到有花園 e5 宅仔，去 chhoe7 hit 2個囡仔解心悶。這koe3 去無親像前 pai2 空空。一下轉琴二個囡仔就 ti7 樓窗頂認著是相熟e5 人，攏落樓來企 ti7伊e5身邊；小弟對大姊講，「伊 choan7琴真好。」 \nBi2-li7 講，「我恨be7得咱亦有一個琴。」 \nCha-li2講，「請老爸買一個，好m7好。」 \nBi2-li7 講，「我驚老母 m7准 hou7咱買；伊有時頭暈，ui3 聽hit號響e5 聲。」 \nCha-li2 koh 講，「He7 ti7咱大家chhit-tho5 e5 懸樓，離老母 tiam3 e5 房較遠，就聽be7見。」 \nBi2-li7 ka7 Li7-su-te7 講，「這個琴 hou7 我轉一下好m7？」就看 Li7-su-te7 e5 面色肯抑m7肯。Li7-su-te7 講，「會做得，你來 chia。」 \nBi2-li7企倚 ti7 這個琴，用白白 e5 手 hoaN7 琴 e5 柄慢慢 teh 轉，聲音 kih8-kih8 kiuh8-kiuh8，m7好聽；伊老母打算敢是轉琴 e5 囡仔破病；若無，an2-chaiN2-iuN7有這號聲，就對窗仔門內看出外面。看見小姑娘穿到一身軀白白 e5 衣裳，teh 轉 hit個 lau2-chau e5 舊琴；邊仔佮伊teh企 e5 查甫囡仔注目看伊，親像有愛惜 e5 模樣。 \nBi2-li7 看見老母 ti7 樓窗頂，心肝不止歡喜，因為所親愛e5 是無一項會比得伊 e5老母。 \nBi2-li7 轉琴太慢，抵抵轉到第 2塊 e5 曲調，就是吐氣守寡人。 這調 iau2-boe7 過去，伊m7愛聽這"}
{"text": "號悲哀e5 聲音，就對 Li7-su-te7 講，「請你較快koh換別物調，轉到安樂街 hit 塊，是我老母所愛聽--e5。」 \nLi7-su-te7知著 koh 轉過第3塊才會到這塊好聽--e5，就家己轉琴 e5 柄，teh 講hou7伊較緊轉，就liam5-piN 到lah。 \nHit時有街路 e5 人聽見琴 e5 聲，一 陣緊緊一陣慢慢，就愛beh 查 看是啥物緣故。過一時仔久Bi2-li7 koh 慢慢 teh 轉安樂街 e5 曲調，街--nih8 e5 人才明白代先後尾是二個人 teh 轉，所在聲音無相同。 \nBi2-li7 轉了將琴柄猶原交還 Li7-su-te7，講「這個安樂街實在是好聽 e5 曲調。」 \nLi7-su-te7 講，「Che亦是我所愛聽--e5。」 講著就想起 beh ka7 Tok-hui 探聽 e5 事誌--來；所以問安樂街到底 ti7 佗落。Bi2-li7 thim3頭指對極懸極大不止 sui2 e5 房，ka7伊講，「Hit個是我e5 街，我m7知你e5 街ti7佗位。」 \nLi7-su-te7 講，「我佮老Tok-hui toa3 ti7 一個破樓頂，be7算得做街，我亦 be7得久長企起ti7-hia，不過一月日 e5 事誌 na7-tiaN7。」 \nBi2-li7 講，「我真替你這個囡仔可憐ah！」 \nHit時 Cha-li2 teh 轉hit個琴柄，Bi2-li7 kan-ta 佮 Li7-su-te7 講話無beh chhap 伊，心內 teh 想這個囡仔企 ti7 hit個破樓，koh無幾日就無 beh toa3--hia，替伊teh可惜。 \nLi7-su-te7 就koh問講，「M7知 iau2有一個街無，抑是天堂na7-tiaN7？」 \nBi2-li7 講，「有天堂 e5 街，an2-chaiN2-iuN7 be7算得是"}
{"text": "你e5 街 mah？」 \nLi7-su-te7 講，「天堂 ti7 佗落？」 \nBi2-li7 指藍色 e5 天，講，「Ti7 頂面極懸 e5 所在，比星神 iau2 koh較懸。」 \nLi7-su-te7 koh 問，「天堂啥物款式？」 \nBi2-li7應講，「是極好e5 所在，人攏總穿清氣白白 e5 衫；塗腳是鋪黃金koh極明，耶穌亦ti7-hia，iu-koh 細聲 teh 講，「你願愛看耶穌抑 m7愛？」 \nLi7-su-te7 講，「我be7曉得，無聽見人講耶穌是an2-chaiN2-iuN7。」 \nBi2-li7 e5 面帶憂愁講，「你m7疼耶穌mah？」 \nLi7-su-te7 講，「我m7-bat 聽見講，m7 知an2-chaiN2-iuN7 thang疼伊。」 \nBi2-li7 講，「你若 m7疼伊，就be7 得著天堂 e5 街。」講著就流目屎。Hit-tiap8抵抵日晝，老婆叫hit 2個囡仔入去食飯。Li7-su-te7 入城，ti7 路--nih8 teh 想Bi2-li7 所講，「M7疼耶穌be7得著天頂 e5 街」 Hit句話，koh替伊流目屎，親像 an2-ni 家己 be7免得發起憂悶，驚了到尾be7得著安樂街。又koh teh 想伊所親愛e5 老伯過一月日的確會死，m7知伊疼耶穌抑m7疼，攏 m7-bat 聽見 Tok-hui 講起伊 e5名字。 \nLi7-su-te7 聽人講亦有地獄，扑算是犯--著大罪 e5 人會到hit所在。驚了 Tok-hui 死後be7到天堂，就是會落地獄；心肝想ai3將Bi2-li7 所講 e5 話講hou7老Tok-hui 聽，kiam2-chhai2 伊會疼耶穌亦無tiaN7著；向望e5昏倒去樓--nih8 thang佮Tok-hui 講。 \nE7半日比前半日較熱， Li7-su-te7 不止 lan2，舉"}
{"text": "--著琴心肝茫茫，就坐ti7 hit個門口 e5 gim5-a2-kiN5 teh 歇睏。Hit個所在離伊 toa3 e5 店約量有一里半路。又koh 看見有姓Sek 佮姓Beng5 e5 兩個婦人人 ti7 路--nih相遇，大家teh 相問好mah，企ti7邊仔teh講 話伊攏聽見。一個婦人人指對面 掛pai5-pian2 e5 厝，問講，「Che是啥物所在？」 \nHit個婦人人應講，「Sek奶奶，che是阮大家教會設立新 e5 禮拜堂；有一個少年傳道--e5 稱呼做 Ui2先生，逐禮拜日e7哺ti7 這個所在講道理；所講--e5不止明白，我實在愛聽。」 \nSek奶奶講，「伊講an2-chaiN2-iuN7明白？」 \nBeng5奶奶講，「伊講天堂 e5福氣，咱大家an2-chaiN2-iuN7 才會享受，iu7-koh 講耶穌替咱an2-chaiN2-iuN7受苦。這個 Ui2先生真正是好人，我e5 子破病伊常常來看，你bat伊抑m7-bat？」 \nSek 奶奶應講，「我m7-bat伊，明仔日有閒thang來，我的確來；m7知啥物時候聚集？」 \nBeng5 奶奶應講，「逐禮拜日7點鐘齊集開堂；攏是隨便 e5衣裳，所來--e5 攏是平常人。」 \nSek奶奶講，「明仔日才 koh 相見。」 Hit-tiap8 逐個散--去。 \nLi7-su-te7 聽見這幾句 e5 話，tiaN7著注意ai3明仔日上禮拜堂，順便探聽Tok-hui 託重所問 e5 事誌，趕緊 m7敢ian5-chhian5，因為一月日 e5 時候na7-tiaN7，已經少去一日 lah。 \nLi7-su-te7 e5昏倒來樓--nih8，問Tok-hui講，「你疼耶穌抑m7疼？」 \nTok-hui 講，「是應該著疼 e5，好人攏疼耶穌，nia7 我m7敢講 beh疼伊。」Li7-su-te7 講，「老伯ah"}
{"text": "！你若m7疼耶穌，be7得著天頂 e5 街，另外亦無街。」 \nTok-hui 講，「我驚了是an2-ni-siN，我親像你chiah 大e5 年紀，聽人講過，無記ti7 心內，到今仔日攏be7記--得lah；對前我病沉重，koh略仔想起hit個事，想了hou5-hou5 hun7-hun7，記be7清楚；就吐一個氣講，「實在可惜 ah！」"}
{"text": "第三章 \nTok-hui 對跋倒了後病攏 be7會較好。雖然會lim會食會坐，iau2-ku2 be7得thang落樓梯，亦be7得thang舉琴一日比一日趁錢來度活。若是有日日上街，無親像頭一擺 e5 ho5-heng3。 \n有一日風 e5 聲不止透，吹--著伊 e5 面痛疼親像刀削一樣亦有雨滴--著頭面，亦有大霧 bat8-bat8 ta3 ti7 身--nih；這號 e5 天氣bat 遇著。 \n日日teh 轉琴，時陣久長就不止厭，恨be7得換第一二三塊e5 曲調。雖然家己有 an2-ni teh 想，卻m7敢ka7 Tok-hui 講；若是這個琴亦be7 koh 換--得，又koh無法度；獨獨有第4塊 e5 曲調往往 be7 厭。聽到這塊，就彷彿親像聽老母 teh 唱一樣。 \n無偌久冬天已經過，春天到lah，日較長淡薄，Li7-su-te7 到城外去較遠 e5 地方；hit所在是人 e5企家，街路開闊，轉琴 e5 人較m7-bat 到。所以到chiah 稀罕，人都ai3 聽，提錢 hou7 伊，吩咐伊明仔日koh 來。 \n有一日日頭真熱，phak8 到身軀會熱，又koh 所khoa3 e5 琴亦是重， 就走幾步去歇睏，到一所在有大e5 宅，四圍攏是花園，前面圍籬笆。內面有逐樣e5 花木，開到不止sui2；有黃--e5，有紅--e5，亦有白--e5。 \nLi7-su-te7 獨獨 tiam3 ti7 這tah 停腳，m7知是啥物緣故；或是愛惜花木，抑是想--著 in 老母 ti7-teh e5 時有一擺 hou7 伊淡薄錢，買幾枝花插 ti7 花瓶內；後來ngeh8 ti7 冊--nih8 teh 到ta5-la5--去，到今仔日 iau2-boe7 hiat-kak8，因為ai3 he7-teh 做紀念。想到hiang3時 e5 事誌了，就koh 轉幾若koe3 e5"}
{"text": "琴，舉頭看見樓窗內有2個細漢囡仔；大漢 e5 有帶笑容，探頭落來看；koh 聽見 in一個問，一個應，teh 講話。 \n查某囡仔對查甫囡仔講，「Cha-li2 ah，伊轉e5 琴好m7好？」 \n應講，「真好，若是這個琴調本然是好聽。」 \n第一二三塊 e5 曲調攏了lah；到第4塊 in 大家齊齊 tah 手，歡喜到be7顧--得，因為這塊曲調是伊老母 bat 佮 in 大家唱--e5。琴佮曲到teng5-thah8 e5句，囡仔亦toe3嘴唱--出-來講，「我e5 街就是安樂街，無地thang比我e5 街。」 \n聽了這幾句 e5 話， Li7-su-te7 舉頭 看見樓房極懸，極體面，想in 大家嘴內所唱 e5 安樂街佮現時所企起e5無差一點仔，就家己teh想講，「我一個囡仔所抵著 e5 景況，為著啥物緣故差到hiah-nih8遠。」 \n抵抵teh 想 e5 中間，hit二個囡仔緊緊落樓--來對 in 老母討錢；無偌久囡仔對樓窗頂 tim3--落幾個錢 ka落 ti7 花池內，lin3 到ti7 白花腳。Li7-su-te7 sak開籬笆門勻勻仔行過去草仔地，到hit個花池 e5 所在 chhoe7 錢；卻chhoe7無著，in 二人亦來佮伊tau3-chhoe7，chhoe7著就提 hou7 i。Li7-su-te7 褪帽仔行禮，將錢 he7 ti7 袋仔內，iau2-ku2 teh ian5-chhian5 boe7 去，對姑娘講，「這個花實在是好看。」 \n姑娘問伊，「你愛一pha mah？」 \nLi7-su-te7應講，「你肯hou7--我無？」 \n囡仔就去問伊 e5老母；tiap仔久就倒轉來講，「Hou7 你4枝，出在你揀。」 \nLi7-su-te7 揀--出-來，姑娘就ka7 縛做一把。Li7-su-te7 講，「這樣 e5 花 從前我老母 bat hou7 我"}
{"text": "。」 \nHit個姑娘名叫 Bi2-li7 講，「你e5 老母 這tiap8 bat koh hou7--你無？」 \nLi7-su-te7 講，「老母已經死lah，是誰仔beh hou7 我e5花？」 \nBi2-li7 講，「可憐這個轉琴 e5 囡仔！」 \nLi7-su-te7舉琴想 beh 倒去。Bi2-li7 對 Cha-li2 細仔聲 teh 講，「你問伊叫做甚物名字。」 \nCha-li2 講，「M7 ah， 你去問。」 \nBi2-li7 chiah koh 央Cha-li2去問，Cha-li2頭殼 aN3-aN3，面貌紅紅，細仔聲問伊，「你叫啥物名？」 \nLi7-su-te7 ka7 伊講了就走。Hiah-e5囝仔吩咐伊講，「你koh 幾日 chiah koh 來；」連連講三擺。 \nLi7-su-te7 倒來 lau8--nih8，看見花無甚物生，攏 ta-la5--去，be7插得花瓶，就照伊老母 e5 法度 ngeh8 ti7 冊--nih8。 \n過幾日久， Li7-su-te7 koh 來到頂日 hit個懸樓花園 e5 所在，將4塊 e5 琴調 teh 轉，轉了2遍無看見hit二個囡仔出來，因為 in toe3 老婆去 ti7 樹林內 teh chhit-tho5；所以Li7-su-te7 chhoe7無著。 \n這幾日Tok-hui 獨獨家己一人 tiam3 ti7 樓頂，心肝親像火 teh 燒，愛受氣，無人安慰伊，連這個琴亦無ti7 伊身邊。Li7-su-te7 有時趁錢較少倒--來。 Tok-hui 就吐氣講，「Iau2 m7值--著家己出去做生理較好。」 \nLi7-su-te7 吞忍無應伊，因為對從前老母死了後所親愛--e5 孤單一個 Tok-hui na7-tiaN7；想來想去講，「我thang用啥物法度去安慰伊才好，或是請sin-seN來 taN2-ti"}
{"text": "ap8 伊。」 \n有一暝昏講，「Tok-hui 老伯ah！我ka7 你請一位醫生來看病好m7好？」Tok-hui應講，「M7-sai2，m7-sai2，莫得攪擾我，我ai3 安靜lah。」 \nLi7-su-te7 心內 m7 平安，驚伊老人會死--去，偆伊一人 beh 怎樣好。Tiam3 ti7這個樓頂企起，雖然 be7比得街內，總是伊這個 Tok-hui teh 管顧，亦較好孤單一個人。 \n這個老人一日一日 lam2，身體不止瘦，面色亦m7好看，手又koh ngiauh8-ngiauh8-chhoah，連琴亦be7 轉。Li7-su-te7聽人講過，濟歲 e5 老人犯著這號毛病就大大thang驚；早暗be7 打算得，不如請醫生來 taN2-tiap8 較好。 \n真 chhau3-khiau2抵著樓主有破病，逐日請醫生來看，kiam2-chhai2 thang 叫伊續 ka7 Tok-hui taN2-tiap8；koh teh 打算 Tok-hui tiam3 e5 所在離樓主無 loa7遠，tam-koh無偌濟 e5 功夫；若果然 sin-seN 來，我ai3 問啥物病，看會好抑be7。Li7-su-te7 倒teh be7睏得，翻來翻去，kan-ta teh 想，心肝都be7 安然。有月光照--入-來，伊就 ti7 眠床頂 peh起來，手 theN3 頭殼看 Tok-hui e5 神彩大m7妥當，親像前年老母 beh 死 e5 款式，teh-beh 永遠離別。 \nLi7-su-te7 目屎 chiap8-chiap8 滴，就漸漸續睏--去。 \n第二日 ti7 樓梯邊 teh 聽候醫生來。Tok-hui 看見伊 m7上街 轉琴，giau5疑伊是貧憚；Li7-su-te7 講幾句推辭 e5 話，開窗仔門看見醫生落車入 樓主 e5 厝。伊就坐 ti7大門口 teh 聽候醫生"}
{"text": "出--來。若是這個醫生抵抵出門口，聽見後壁有聲叫講，「請 sin-seN，請 sin-seN。」 \n醫生翻身問講，「你這個囡仔 ai3 啥物？」 \nLi7-su-te7應講，「請你上樓頂 看有病 e5 人；有一個老人名叫 Tok-hui，伊 e5病不止傷重。」 \n醫生問講，「Tok-hui 是啥物人？」 \nLi7-su-te7 講，「是我 e5 sin-seN，伊照顧我，我就照顧伊。」 \n醫生be7 明白這個話，扑算先去看病，就問Tok-hui 是啥物病。 Li7-su-te7 講，「伊年歲不止老，我m7知 伊是啥物病，一日過一日 thoa-tiN5 chiah 久，驚了醫be7好，所以請你來看；Tok-hui iau2 m7知你來，我去 ka7 伊講--一聲。 \n就走進前teh叫，「老伯 ah，樓 主所請 e5 醫生來lah，ai3-beh 來看你。」 \nTok-hui haiN 一聲。Li7-su-te7 起頭驚了Tok-hui m7愛 hou7醫生看病，到這 tiap8 看伊攏無阻擋，就 chhoa7 sin-seN 相佮上樓去。醫生見著 Tok-hui 就問伊致病 e5 源頭。伊一項一項 ka7 伊講；醫生約伊明仔早起 beh 送藥來 hou7 伊。 \n講了 beh 倒去，teh-beh 上車 e5 時 Li7-su-te7 對手牽teh 問伊，「Beh 偌濟錢？」 \nSin-seN 講，「啥物錢？」 \nLi7-su-te7應講，「Ka7 我老伯看病 e5 錢，這tiap8 先 hou7 你淡薄仔，若無到 額明仔再koh 補足。」 \nSin-seN 講，「我m7愛錢，明仔日我亦來 ka7 樓主看病，順便 chiah koh 來看Tok-hui。」 \nHit一時 Li7-su-te7 嘴內雖然無講多謝，心中卻暗暗感覺，續請問 sin-seN 講，「我老伯 e5 病到底"}
{"text": "是an2-chaiN2-iuN7？」 \n醫生講，「伊tiam3 這tah e5 日子無偌久lah，不過一月日內外。」 \nLi7-su-te7 倒轉上樓去，慢慢 teh 行，自言自語講，「一月日，一月日，「不止憂悶，想到一月日以後猶原是孤單一人，無朋友thang照應，無 ke內thang 倚靠。開了樓門，Tok-hui 問講，「醫生對你講啥物？」 \nLi7-su-te7應伊講，「你iau2 會活一月外日。」講著就大聲哭--起-來， 續講，「從來偆我一個人，an2-chaiN2-iuN7好leh？」 \nTok-hui無應答，心內想後來離開樓房，佮 Li7-su-te7亦放煞，意愛 e5 琴m7 知beh 對佗落去。這一日伊m7愛講話。 \nLi7-su-te7 放be7得離，就無上街，坐ti7 邊仔 teh侍候，亦無講話；in 二個人自聽見一月日這句話，以後那想那驚，那m7敢be7記得，時常親像這句話 tiam3 ti7 耳空邊。到e5昏獨獨有火爐 e5 光，Tok-hui 問Li7-su-te7 講，「過了一月日，我m7知beh去甚物所在。」 \nLi7-su-te7 看火講，「我e5 老母 bat 講過有一個天堂是極好e5 所在；伊愛去hit個街，hit-tiap8 beh死e5時所唱 e5 安樂街，我想就是天堂。」 \nTok-hui 講，「好是好，我想 ti7 hit個所 在攏無siok8-sek8，m7知hit所在 e5 禮法規矩。」 \nLi7-su-te7 講，「我bat 聽見講，卻亦無啥物詳細。」 \nTok-hui 講，「無我bat e5 人，我e5 古琴亦無ti7-hia，天堂m7知有轉琴抑無？」 \nLi7-su-te7 講，「聽我老母bat講，是有彈琴--e5，無聽見有轉琴--e5。」 \nTok-hui 講，「彈 e5琴m7值--著轉 e5 琴；驚了tiam3 hi"}
{"text": "t所在鬱悶。」Li7-su-te7無話thang應。 \nTok-hui 一下想，忽然講，「你ka7 我探聽天堂 e5 事情；真正若會曉得所在 e5 光景就 m7-sai2 聽；lin2 老母敢m7是講hit所在會得thang 算做安樂街 mah？」 \nLi7-su-te7 講，「照伊所講--e5 我扑算的確是天堂。」 \nTok-hui 再三託伊探聽天堂，要緊 m7-thang hou7 伊過一月日 e5 an7，若 ian5-chhian5 就趕be7得thang到。 \nLi7-su-te7 講，「我若有一點仔法度，的確 beh hou7 你到hit個所在。」伊講 chiah-e5 話，以後果然照伊所講去行，m7敢放sak 這個事誌。"}
{"text": "第十四章 \n到禮拜日e5昏Li7-su-te7 上會堂。從前拚堂內 e5 老婦人人m7 hou7 伊入去；這時比hit時大大無相同；入堂內聽道理--e5 攏會認得這個少年傳道 e5 人。逐個禮拜日伊入堂內不止早，迎接聽道理 e5 人；若有老人入--來，伊就扶持伊 teh坐；若有窮苦 e5 囡仔入--來，伊就憐憫照顧，因為伊會記得前年頭一擺入禮拜堂，愛聽道理去安慰Tok-hui e5 光景。 \nHit一日 Ui2先生 beh 講道理，Li7-su-te7 量早請這人來，hit人來，因為是伊極親愛 e5 朋友 teh-beh 來講道理，急切 ai3 濟濟人來聽。 到hit-tiap8先生入堂--nih8，內面人已經滿滿；先生看 Li7-su-te7 ti7 邊仔 teh chih-chiap 應sui5，將所吟 e5 詩分hou7 逐人。 \nUi2先生真歡喜；所講 e5題目就是「逐項齊全，lin2 大家就著來赴筵席。」傳道 e5 先生對頭到尾譬喻這句話 e5 解說，婚姻 e5 筵席an2-chaiN2-iuN7代先備辦，an2-chaiN2-iuN7齊全，無人beh 來；有e5 推辭這項，有e5 推辭hit項，有e5 因為事誌太濟，有e5 因為家己貧憚，攏 m7肯來。 \n後來koh 直直講，「耶穌替咱代先備辦是啥物，無m7是贖罪 e5 恩，平安 e5福；天父慈悲，迎接咱到天頂 e5 街，che 攏 ti7 主e5 面前。」 \n先生 aN3落 koh 問堂內 e5 朋友，「Ti7 lan2 面前所應該做--e5 是啥物 leh？ 所應該做--e5，就是應該著來；逐項物攏代先備辦齊全。咱應該著來赴筵席。主替lin2 代先備辦 e5 恩典慈悲，lin2應該承受；有罪孽 ham7-chham3--e5應該著來；著磨厭lan2-e5亦應該著來；因為這tiap8逐項攏齊全lah。「這tia"}
{"text": "p8」二字，意思真大對重，真大迫切，講這個現今，就是主日e5昏，m7是講明年，m7是講後禮拜，亦 m7是講明仔日，正正是 teh 講這tiap8 e5 時陣；現在主替lin2 所做會得來攏做了lah，伊叫lin2 來，lin2 敢 m7肯聽mah？主代先備辦 e5 福氣，lin2 打算 m7愛 mah？M7甘願趁，今仔日知認罪thang得著赦免 mah？M7甘願 這時陣赴羊羔 e5 筵席mah？ 代先使徒約翰有時受著漠視，看見hit內面 e5 福氣就講，「凡若受伊請赴羊羔婚姻筵席攏是有福氣e5。Lin2 逐人 ti7 chia愛得著福氣抑m7愛？ Lin2 hou7 羊羔 e5血已經洗清氣 mah？會堪得赴筵席mah？」Lin2 ti7 安樂街有恨mah？我be7曉得lin2 an2-chaiN2-iuN7應答；若 be7會應答我，到審判e5 日子an2-chaiN2-iuN7會應答hit e5 擦人心內 e5 主leh？」 \n講了就散堂，有幾個代先bat Ui2先生 e5 人聽候，beh 佮伊行禮，講幾句話，聽伊 e5教示。Li7-su-te7 佮 Ui2先生沿路相佮行。Ui2 --先生ka7伊講，「明仔日早起八點鐘你佮我出城行行leh抑m7?」 \nLi7-su-te7 講，「出城做啥物事誌？」 \n先生講，看你這tiap8 e5 工傷濟真艱苦；我通知 Ui-lek8 牧師請伊准你到我e5 街，去歇睏幾個禮拜，亦 be7算得做是停工，因為toa3 hit內面亦thang加讀冊祈禱調養心神，力量代先備辦倒來，koh再盡力做工。你想明仔日hit時會行抑be7?」 \nLi7-su-te7 講，「我m7敢耽誤時日多謝你an2-ni-siN 體諒我，數念我。」第2日Li7-su-te7 就佮 Ui2先生去 in tau。 \n今咱愛知 Li7-su-te7 遇著啥物事誌thang看伊寫"}
{"text": "hou7 Ui2先生e5 批。 \n這張批是 ti7 這tiap8 了後幾月日寫 e5。批nih8 講：-\n「我bat 應允將我街內 e5 事誌講hou7 你聽，我看阮兩個翁某不止得著主e5 保庇；我感謝主是因為伊chhoa7 我到你企起 e5 所在--來；koh 叫我ti7 hia 成親。 \n這tiap8 我ti7 世間有一個街是平平安安--e5；亦有婦人人幫贊我做主e5 工；暝時倒來將這日 e5 事誌攏 ka7 伊講。Hit號窮苦 e5 人愛來這個所在，講起 in 大家為著犯難急迫 e5 事誌，阮相同替in hia e5 人祈禱。我向望你來看看；我e5 街不止光，亦好企；成親了後我翁某兩人搬到街內相佮 toa3。Ui-lek8 太太代先 ka7 阮備辦好e5 筵席，桌頂排一pak8 e5 花白白親像雪頂面有綠 e5 枝葉:我一下看就想起太太細漢 e5 時陣教示我永遠無be7記得 e5 祈禱文講，「求主洗我hou7 我比雪較白。」我所親愛 e5 Ui2先生你可以放心，m7免掛慮我，著想阮兩人 ti7 世間 e5 街是平平安安過日；心內 iau2-ku2 是常常向望這個永遠 ti7-teh 榮光 e5 安樂街。」 \nI <BR>有榮光 e5 寶城，<BR>門關將罪阻止， <BR>驚人佮歹代， <BR>聽人佮歹代， <BR>永遠be7得入去。 \nII <BR>救主上帝羊羔， <BR>我來懇求赦罪， <BR>清氣我歹心， <BR>清氣我歹心， <BR>所行攏無欠缺。 \nIII <BR>主就叫我e5時， <BR>得著做子歡喜， <BR>靠伊大保持， <BR>靠伊大保持， <BR>罪心be7 koh發起。 \nIV <BR>聽候我穿白衫，<BR>感恩所穿來贖， <BR>極清極潔lah， <BR>極清極潔lah， <BR>Tiam3 ti7 天堂心足。 \n安樂街終。"}
{"text": "第十章 \n第二日早起樓下企起 e5 人客，有 e5 講暝時有聲音吵醒 in 大家；有e5 講是風颱 e5 聲吹著煙筒嘴 teh tan5；亦有e5 講是樂器e5 聲；koh 有e5 講驚了hit e5 是老人 teh 轉琴。樓主講，「Toan3-toan3 m7是琴 e5 聲，老人犯著破病teh-beh死lah，醫生明明有講，an2-chaiN2-iuN7講，是轉琴 mah？」 \nHit e5 人講，「若m7信就thang去 問，問了若m7是an2-ni，我甘願相輸 一個銀hou7 lin2 大家。」 \nHit-tiap8 樓主去打Tok-hui e5 門；無人應伊，就sak開門入去，看見 Li2-su-te7倒ti7 Tok-hui e5 身屍邊，頭殼掛 ti7伊 e5手，面上有流目屎 e5 痕跡。樓主 e5 面liam5-piN 變色驚到ngiauh8-ngiauh8-chhoah。 \nHit一時 Li2-su-te7 聽見有人聲，就驚醒想beh講起cha7 瞑e5 事誌，若 是攏總be7記得，過一時仔久才想著，翻過面吐氣哮幾聲，目屎落be7 出來。樓主本然是土直 e5 人，心內雖然 teh 可憐 Li2-su-te7 嘴nih8 卻be7曉得安慰伊，kan-ta無言無語做伊落樓去。 \nLi2-su-te7 聽候樓頂 e5 人客攏去，才去請一個kin7-hu7 e5 厝邊來發落 ka7 Tok-hui 收iam2；家己去報hou7 傳道e5 Ui2先生知。 \n伊聽見不止憐憫這個囡仔替伊求上帝保護伊，無永離開伊。Li2-su-te7 去了，先生跪teh 感謝主，將伊hou7 Tok-hui 信道理有向望，又koh 平平安安過身；koh 想家己將來到安樂街sui2 e5 門老Tok-hui的確beh聽候伊，迎接伊。Che 實在是主e5 大恩典。先生代先備辦第2日beh 講"}
{"text": "e5 冊滿心感激無煞，刁故意揀出一首詩 e5 尾節，因為抵仔聽見 Tok-hui e5 事，知這個榮光 e5 寶城是實在有。 \n安息日e5昏入堂內先生致意teh看 Li2-su-te7 來抑無；看見伊坐 ti7 永常時 teh 坐e5 位，面色黃白帶憂容，兩蕊目ham 攏腫起--來；堂內吟 詩 e5 時陣 koh 看見Li2-su-te7 teh 流目屎用手ng2 teh 拭。雖然是這個樣伊聽見先生所講 e5題目，就將憂悶化無--去，變做歡喜，這個題目就是默示錄 7 章14-15 節，講，「In 脫離犯難，倚靠羊羔 e5 流血，bat 洗in e5 衫到清氣白白。所以ti7 上帝e5 殿佮座位 e5 面前暝日服事伊座位 e5 主tiam3 ti7 中間。」 \n先生講，「現時我ai3 講明 ti7 安樂街 e5 光景，koh再講明 ti7 hit tah e5 人罪過已經得著赦免。Hit e5 所在是極清氣，街路是好e5 金，無一點仔 m7 齊全好；tiam3 ti7 城內企起攏是無罪 e5 人；引chhoa7 人做罪惡hit號斷斷be7得入去。Ti7 hia攏是穿白衫，一點仔 la5-sam5都無 lah，是極白清氣光明，亦無人會hou7 hia e5 衣裳 lau2-chau bak驚人，是因為hou7 羊羔 e5血洗到清氣白白永遠be7 變。所以in 大家 ti7 上帝 e5 面前親像今仔日lin2 大家想愛企ti7 上帝 e5 面前，獨獨有這個法度，lin2 m7 thang be7記得，m7 thang想lin2 行好事做好人就會得到hit所在，lin2若是愛入榮光 e5 城若m7是羊羔 e5血洗到清氣白白，斷斷be7會。使徒約翰有一過看見天堂有bu5萬數犯罪得著赦免 e5 人。In大家唱新 e5 歌 o-lo2 贖in 罪過 e5 主。對hit時到這tiap8 k"}
{"text": "oh 加添偌濟這號 e5 人就是逐日逐時逐刻有人企 ti7 榮光 e5 城門外，從中凡若hou7 主e5 寶血洗清氣 e5 hit 個真珠門就ka7 in開透透，in 一個一個穿雪白 e5 衣裳；ti7 黃金e5 街路teh 行，teh 走，ti7 聖殿對中 teh企佮天使唱歌 o-lo2 主e5 詩講，「阮大家 o-lo2 榮光、智慧、感謝、尊敬、權能、氣力攏是屬阮 e5 上帝，代代無窮盡。」 \n我e5 朋友ah，至聖清氣 e5 主看見殿中 e5 人無一點仔 la5-sam5是因為用寶血將 in e5 罪攏洗清氣lah，堂內 e5 朋友lin2亦beh 到hit tah 去 mah？這個烏暗憂愁艱苦e5世界，常常有死失悲哀啼哭 e5 事。Lin2 獨獨 ti7 這個所在有恨敢thang講lin2 an2-ni-siN 就甘願知足mah？Lin2 ti7 安樂街無恨，an2-chaiN2-iuN7心內就安然mah？Lin2 ai3耽擱 ian5-chhian5，無beh就近水源 mah？An2-chaiN-iuN7 ai3榮光e5 城門關teh，竟然be7會入去mah？ \n頂安息日我佮一個老人講話，今算伊是已經 ti7 榮光 e5 城，今仔日是頭一個主日。」 \n講起這句話 e5 時，堂內 e5 人攏靜靜無聲；Li7-su-te7 心內想這句話是 teh 講，「我e5 老伯Tok-hui lah，一定是指這個人講e5。」 \n傳道e5 人 koh 講，「Hit 個人本然是一個年老窮苦有罪 e5 人；伊信耶穌所講 e5 話，求主用寶血洗去伊 e5罪；所以心肝比雪較白。代先幾日主差使者接伊到街；因為伊無罪，門就ka7 伊開lah，這tiap8穿基督所贖回人 e5 白衫極清氣極潔白，安穩 toa3 ti7 落地心足。」 \n這個禮拜堂 e5 中間無論啥物人過往，若到下禮拜安息日我敢敢照"}
{"text": "親像 an2-ni-siN 來講mah？這tiap8 聚集 e5 朋友敢講起啥物人到安樂街 mah？ \nLin2大家已經hou7 主e5 寶血洗清氣，罪有得著赦免抑無？來到耶穌面前抑無？」 \n先生迫切teh 懇求講，「Lin2將這個事誌問家己 e5 心；將來我到安樂街甘願意ai3看見lin2一個一個攏 ti7 hit所在。 \n我iau2有淡薄 e5好意思，e5昏be7會加講，求主用寶血將 lin2 e5 罪洗清，ti7 lin2 在生 e5 時將 lin2 洗到白白親像雪，lin2 自然心會降服，嘴亦 降服來講，「我替你做工，beh疼痛盡力服事你。」 \n聽候我穿白衫， <BR>感恩所穿來贖， <BR>極清極潔lah， <BR>極清極潔lah， <BR>Tiam3 ti7天堂心足。 \n講了堂內 e5 人就四散，大家去lah。Li7-su-te7 iau2 無振動，面am--leh。 \nUi2先生手掛ti7 伊 e5 肩頭頂亦無舉頭起--來teh哮講，「我甘願意愛去hit 個街；老母佮 Tok-hui 前後攏去lah，這tiap8 我亦 ai3-beh 去。」 \n先生牽伊 e5手講，「Li7-su-te7 ah，主亦可憐你ti7 門外聽候；總是伊的確有工 ai3-beh hou7 你做，做到明白，的確 ka7 你開門，到hit所在得著享受安樂 e5 福氣；翻lin3轉想這tiap8 所受著 e5 苦楚 koh較知得著加倍e5 快樂。」 \n先生 koh 講寡安慰囡仔 e5好話就佮伊祈禱，Li7-su-te7 較歡喜淡薄仔就倒轉去樓nih8，一thau3 走，一thau3想著前hit 個主日，倒去樓nih8 iau2-ku2 有hit e5 老人 teh 聽候伊，參講來講去相佮談論；親像今仔日冷冷靜靜孤單偆伊一人不止傷心，到樓門口有淡薄lun2-neh m7敢入去，停一時仔久才入去"}
{"text": "。 \n日頭 teh-beh 落，有一點仔光照著Tok-hui e5 面，伊e5 面貌有平安e5 款式。 \nLi7-su-te7 對窗仔門teh 看外面，看見西爿天頂有紅雲teh hoat-lo5-kong，佮一片一片光光e5 白雲，看了彷彿親像榮光 e5 城門，知Tok-hui 一定到hit所在。從前伊企 ti7 eh8-teh8烏暗 e5 樓，2個所在比並起--來那顯出hit e5 城是有福氣 e5 所在，恨be7得thang親目看伊an2-chaiN2-iuN7 teh 享福；koh再想伊見著主m7知有講起我這個細漢囡仔 e5 事誌佮講起我甘願愛到安樂街抑無。 \n到黃昏e5 時陣，Li7-su-te7 跪teh 祈禱講，「求主hou7 我吞忍聽候到安樂街，佮主，chham Tok-hui 做一所在企起。"}
{"text": "第六章 \n這個禮拜，Li7-su-te7 佮 Tok-hui知這個時日不止長。Tok-hui m7愛講話，彷彿間對Li7-su-te7 講，「不論佗位都無我e5 街，我亦無法伊 ta7-oa5。」 \nLi7-su-te7 kan-ta 是日--時上街轉琴，暗倒--來，Tok-hui無親像早前 將琴來 piN3弄。 \n頭一日e5昏，Li7-su-te7 轉過3塊 e5 曲調，倒轉來到樓頂，就愛轉安樂街 e5 調，Tok-hui 講，「我e5 乖囝仔，你莫得轉hit個曲調，我m7愛聽，因為永遠be7得著安樂街。」 \n今論Tok-hui 從前琴是伊心肝意愛，到這tiap8 顛倒惹伊憂悶。 Li7-su-te7 看見，這個情形，是無物 thang安慰伊lah。起頭看伊 e5病e5醫生照伊所應允 e5 話，第2擺又koh來ka7 Tok-hui 講，「M7免的確食藥，che 病無法度thang醫治，到這個地步實在不止oh lah。」 \nTok-hui 看伊 e5性命那危險，親像索仔一日一日leng7一日lam2，m7 知beh對佗落去。伊佮 Li7-su-te7 恨be7 得thang安息日快快到，愛聽第2節e5 詩an2-chaiN2-iuN7講，kiam2-chhai2有thang 向望；會hou7 Tok-hui有罪 e5 神魂到安樂街亦 ku2-kaN2。 \n已經到禮拜日，風雨做一下到，ti7 禮拜堂聚集 e5 人比平日較 少。先生入堂來看見人雖然是少。卻有不止意愛歡喜聽伊；伊替聽道理 e5 人迫切求主，hou7 in大家 e5昏會得著永遠 e5福氣。 \n伊teh 講題目 e5 時，堂內靜靜無做聲，攏詳細teh 聽。Li7-su-te7 看 到目珠無nih，亦不止專心愛beh 聽，親像嘴枵嘴闊一般樣。 \n所講che題目是啥物？ 就是「上帝 e5 子耶穌基督 e5血，的確會洗清"}
{"text": "咱 chiah-e5 一概e5 罪。」 \n先生hou7 in 大家想--著前禮拜日 所講 e5 冊，然後接續下底講，就是講，「Hit個榮光 e5 城牆，黃金 e5 街路，大家甘願意愛到hit tah？若是有罪 e5 人be7得入；現在這禮拜堂內 e5人，從中有人家己知伊是一個罪人，愛知看an2-chaiN2-iuN7才會得入天城，刁故意來聽這號道理。有 hit號 e5人抑無？」 \nLi7-su-te7 細仔聲 teh應講，「有，就是我lah。」 \n先生講，「我靠主幫贊，指示 lin2大家一個法度。Lin2 佮我本然是有罪e5 人；若有一項罪，就致到 hou7 天堂 e5 門關teh；hong3-kiam 咱 大家所做 e5 罪是千千萬萬，m7若一項nia7-nia7，心肝攏hou7 罪 bak到驚人。 \n雖然是an2-ni，卻有一項寶貝e5 物，會將咱e5 心肝洗到清氣，極白親像雪，除這項以外，無別物法度lah。今hit個寶貝e5 物，就是我che題目所講，「耶穌基督 e5血。」 \nTi7 下底有講起到明明白白，耶穌 e5血an2-chaiN2-iuN7會洗清人 e5 罪。伊ti7 各各他 hou7 人釘死ti7 十字架，彷彿親像開一條洗心 e5 清泉。耶穌原本是上帝獨生 e5 子；伊 e5身軀流出寶血，有無窮盡 e5 功勞，會贖人 e5 罪。對前耶穌伊所開 e5 水源，將罪洗清氣: 洗清e5 人到天城 e5 真珠門，門攏開teh，因為in大家心內無一點 e5 驚人，攏是清清氣氣e5。 \n今今仔日迫切懇求苦勸勉勵禮拜堂內 e5人，愛beh 救主用寶血洗清 lin2 大家 e5 心，thang將這首詩第2節所講e5，就是講：\n救主上帝羊羔， <BR>我來懇求赦罪， <BR>清氣我歹心， <BR>清氣我歹心， <BR>所行攏無欠缺。 \n將這首詩來做祈禱文用心懇求。我ti7題目來"}
{"text": "有2個字不止thang安慰人e5心，就是一概，攏是hit二字。 \n歹話，歹e5 所行，歹e5 念頭，若有這號 e5 小斑點，佮大遍 e5 痕跡，烏暗、污穢，浸chu7 ti7 驚人，攏包含在內；無論啥物大事，攏會iam2-kham3；無論啥物烏暗攏會洗除。現在ti7 禮拜堂內 e5人，罪有得著洗去抑無？有得著赦免抑無？Koh問逐人一句話，這tiap8 ti7 lin2大家心內有e5 bak--著耶穌e5血，有e5 toa3 家己e5 罪二樣的確tiaN7著有一樣；lin2大家到底有佗落一樣leh？」 \n講了停一時仔久，ai3 人查考家己 e5心；堂內tiam7-tiam7無聲。Li7-su-te7心內 teh懇求，暗暗teh念：\n清氣我歹心， <BR>清氣我歹心，<BR>所行攏無欠缺。\n這二句詩。 \n先生 koh 勸in講，「E5昏的確著要緊去就近水 e5源頭，m7-thang延遲；lin2大家逐人倒去，koh 要緊ti7 厝內著跪teh，信耶穌真正親像佮咱像一所在；hit-tiap8才算是到伊e5面前。Iu7-koh 勸lin2大家將家己e5 罪託重交代耶穌，求伊用寶血洗清，hou7 lin2大家e5心比雪較白；koh問lin2，愛這個款式抑m7愛，肯an2-ni抑m7肯？」\nLi7-su-te7心內teh應「我ai3。」 \nBeh出去e5時陣，先生ti7禮拜堂門口 teh企，問sio-bat e5人好mah。Hit一時Ui2先生e5面貌有厭lan2 e5 款式。伊an2-chaiN2-iuN7懇求迫切勸--人，是向望有人聽這個話深信入心內。伊若看出有人勸這個意思ti7 心肝，對伊面前行過，的確替伊祈禱救主，將種子掖 ti7 伊e5心內發生--起-來，ti7伊心--nih8 結好果子。中間亦有人ti7-hia，ti7-chia teh講話，先生看in大家憂愁，心內故意講，"}
{"text": "「主e5 種子攏ka落 ti7 空空mah？」 \n先生講道理 e5時，看見Li7-su-te7 目珠無nih teh 看伊，詳細teh聽道理；所以這個囡仔到beh出去e5時陣，先生叫伊來佮伊講話，愛問伊所聽e5，會曉得抑be7；手hoaN7 ti7伊e5肩頭頂講，「我e5 囡仔，你會記得我抵仔所講 e5題目mah？」 Li7-su-te7 應答攏無錯。 \n先生就歡喜，又koh講，「你會記得我解說題目 e5 話抑be7?」Koh問伊街內 e5 事情。 \nLi7-su-te7 講起Tok-hui破病 e5 事誌，只有偆一月日e5 性命tiaN7-tiaN7；伊甘願知an2-chaiN2-iuN7 thang到安樂街。 \n先生講，「我ai3 去看伊。」就將Tok-hui企起 e5 所在記ti7 細本冊；以後佮 Li7-su-te7 跪ti7 禮拜堂內求耶穌洗清伊e5 罪。 \n祈禱了Li7-su-te7倒--去，心內歡喜，因為e5昏有好e5 消息thang ka7 Tok-hui 講。 \n伊行teh-beh 到樓梯 e5 所在，koh較緊走，想beh 將所聽e5 攏總ka7 Tok-hui 講；見著面就講，「老伯ah！我今仔日有得著好機會，聽見極好e5 消息，傳道e5 先生佮我講話，亦有講ai3來看你。」 \nTok-hui 就問伊講，「到安樂街，到底是an2-chaiN2-iuN7？」 \n應講，「你佮我攏be7 sai2 得toa3 罪入去，獨獨有一個法度，就是上帝e5 子耶穌基督 e5血會洗清咱大家e5 罪，這句話記ti7 聖冊，是先生所講 e5題目。」 \nTok-hui 講，「你將這個事誌詳細ka7 我講。」 \nLi7-su-te7 講，「若除去耶穌 e5血，罪就be7會洗清氣；你佮我所應該著做e5，就是到伊 e5面前去求伊，伊今暝就會允咱：這幾句話攏是先生講 e5。」 \nLi"}
{"text": "7-su-te7講，「我e5昏 koh學一節詩；」對hit-tiap8 soa3 佮 Tok-hui 跪teh，慢慢teh念hit個詩，就是講:救主上帝羊羔，我來懇求赦罪，清氣我歹心，清氣我歹心，所行攏無欠缺。 \nTok-hui亦學伊 an2-ni 念，聲音細仔聲teh講，「我甘願hou7 耶穌洗清我e5 罪。」 \nLi7-su-te7 講，「伊肯允咱，人到耶穌hit-tah，的確be7 hou7伊sak--出-來。」 \nTok-hui 講，「我是老人，犯--著e5罪真重，從前攏m7-bat 想；這個禮拜竟然teh想--著罪是不只大，m7知伊亦肯beh ka7我洗--起-來無？」 \nLi7-su-te7 緊緊應伊講，「伊是決斷肯--e5，傳道e5 有講，題目內亦有這號話，耶穌基督e5血的確洗去一概e5 罪。一概e5 罪，敢 m7是連你 e5亦算在內nah？」 \nTok-hui 就細聲迫切講，「一概 e5 罪，一概e5 罪，這句話真正是連我e5 罪亦講在內。」 \n後來in大家2個人攏無講話，各人家己想一個lin3轉。 \nLi7-su-te7 講，「咱二人不如趁早來去求伊。」 Tok-hui講，「求啥物人leh，是beh 去求傳道e5 mah？」 \nLi7-su-te7講，「M7是求伊，應該著求主耶穌；主這tiap8 tiam3 ti7厝內，傳道--e5是an2-ni 講，咱二人hap8-kai著求伊洗去罪惡。」Tok-hui 講，「即刻來求伊較好。」 \nHit-tiap8 囡仔老人攏跪teh。Li7-su-te7知主離伊無遠，就祈禱講，「主耶 穌ah! Tok-hui 佮我來到你面前，阮大家有偌濟e5 罪，是應該著洗 去，傳道--e5亦有講，你無beh將阮大家趕--出-去；題目所講，是一概 e5 罪；今想我佮 Tok-hui e5 罪，亦算在內。求主用寶血洗阮 e5 心，洗到"}
{"text": "白白，阮甘願歡喜到安樂街，是心所願。」 \nTok-hui toe3 Li7-su-te7 講，「求主洗阮二個人，變成白白e5 雪，請你 牽--阮，救--阮，心所願。」 \n對hit-tiap8二人企--起-來。Li7-su-te7 對Tok-hui講，「咱來去睏，所祈求e5主已經聽見lah。」 \n照這個情形來看，咱大家 thang知顧門e5 決斷准老大人佮囡仔入去，kip8-chi3 in大家門內，聽見有聲講，「Lin2大家thang放心，罪攏赦免lah。」"}
{"text": "【頂面hit四字，解釋就是引chhoa7家內歸道理。是teh講起一個人an2怎樣引chhoa7全家信道理，來降服救主。本是漢口外國e5先生IuN5 Kek-hui做--e5，用唐人字印。人若beh買hit號，現時ti7冊房--裡有，每本12錢。驚了人較濟be7曉得看，因為字著解釋；阮所以有翻譯白話印ti7-chia。向望兄弟姊妹攏歡喜看，看了心會受感激，來學伊e5好模樣。】 \n第一章 \n某所在有一個人姓李，雖然m7是讀冊文雅e5人，卻也知書識理，人攏稱呼伊叫做李先生。伊e5家內小可饒裕，有淡薄仔田園產業，因為無夠thang用，所以tiam3外面做生理賺來添貼。 \n有娶一個某姓何，門風佮伊相等對，對細漢有學習文字，性情iu7-koh聰明。Che正正是好姻緣。今才娶hit時夫妻和好相疼，凡事相幫贊teh料理，也m7使煩惱食穿。後來有生兩個後生一個查某子。囡仔生成不俗，父母看見真意愛。In父ti7外面所賺e5錢提倒--來照顧家內e5人，攏無lam7-sam2開。In母ti7家內逐日做女紅來添貼所費。一家e5中間不止和平有真e5快樂。無料李先生心內無把持，做人無堅定，m7-bat人e5 gau5、憨、好、歹，lam7-sam2 chham人交陪，hou7一個歹e5少年人引誘去行無正經e5路。Chhoa7去thit-tho5間 ，終日終暝都是tiam3 ti7花家柳巷，戀戀不捨，步步無離；又koh佮人搖骰賭攤 以及牌仔撚寶 ，況兼 呼群結黨飲酒食茶，所有e5錢財一盡開了了。厝內e5某子放無要緊，無beh照顧，漸漸罕得倒--來，到尾遂攏無歸家，因為hit-tiap8無錢財佮無體面e5緣故，見著in某就無好面相看；見著in後生查某子無疼痛e5心，獨獨歹款待伊。後來將伊e5查某子佮第2後生beh chhoa7去賣人，就這tiap8伊一家e5艱苦到chia極頭lah。 \n第2章 \n有一日李先"}
{"text": "生ti7某城teh行路e5 中間，忽然有看見一間e5 厝，懸掛大，款式參別間厝無像，koh看濟濟人tui3 hia teh出入，m7知是甚物代誌。伊就toe3眾人入去，看見廳堂 e5內面左右爿排幾若十條e5 椅，濟濟人ti7-hia teh 坐聽一個牧師teh傳道理講，「有一個創造天地萬物 e5 大主宰 e5 上帝，就是世間人e5 天父，不論甚物國、甚物族、甚物人，無一個m7應該敬拜服事伊。」 \nKoh講，「世俗所拜e5 偶像以及一概 e5 神明，尪佛攏是人所設所封假iaN3 e5 神，敬伊、拜伊，m7但無利益，koh大大得罪著真主宰 e5 上帝。」 \n亦teh 講，「人攏有罪，所講所行所想無合上帝 e5法度極濟。所以在生無平安，死了也著落地獄，受刑罰 e5 報應。」 \n亦teh 講，「人be7家己贖回本身 e5 罪，也無法度 thang hou7家己 e5 心端正。若無上帝大大顯出伊仁愛、慈悲 e5 心來救人，就咱人攏會死，tiam3 ti7 罪惡 e5 中間，無一人會得著救。」 \nKoh講，「上帝ka7天下萬方設立一個救主，就是耶穌lah；凡若信靠伊e5 人m7若免得死後沉淪 e5 艱苦，亦的確脫離罪惡 ti7 這在生。」 \n親像這號 e5 話，m7若一半句nia7-nia7。李先生今仔日聽見--e5所boe7 bat聽見--e5，若是濟濟句話 e5 中間得著一句，極寶貝 e5 話。這個是甚物 leh？就是救主會hou7人脫離罪惡 ti7 這在生。李先生雖然陷落 ti7 眾罪e5 中央，心肝久久be7安然。可惜無法度thang脫離，就這個改過失換新 e5 路，lian2親像teh-beh絕望。今忽然聽見牧師 e5 話，反悔改變 e5 心漸漸活動--起-來，總--是boe7知che話是確實抑無。牧師教示眾人了，就koh 講，「凡若有來問道理--e5，請lin2來去客廳談論"}
{"text": "幾句話。」李先生聽見隨時toe3伊去。已經入廳，牧師問伊講，「先生有beh問起甚物代誌？」應講，「Tu2仔聽見老師所講耶穌會救人脫離罪惡，真正有影--無？」 \n牧師講，「Che 話卻是真實。」 \n李先生問講，「耶穌會救--我無？」 \n牧師講，「先生有甚物罪，beh向望救？」 \n應講，「世間所有e5 罪我攏犯著，照 an2-ni 算是大罪 e5人，m7知耶穌會救--我無？」 \n牧師講，「耶穌做救主是無所be7會救。先生若真正信伊，的確得著救。」牧師koh將信耶穌濟濟奧妙 e5 話來ka7開拆教示伊。講了koh問伊講，「先生你有信主耶穌無？」 \n應講，「信ah﹗向望主救--我。」 \n牧師講，「咱二人著祈禱。」就做伙跪落去。 \n牧師 teh 祈禱 e5 話約略就是講，「懇求救主憐憫你某人，赦免伊 e5 罪，感化伊 e5 心。伊hou7 魔鬼把縛，著thau2放伊。伊有天良 e5 心，著 hou7伊生活hou7伊會tit成，做換新 e5 人；ti7世間會做聖、清氣，無la5-sam5；死後伊 e5 靈魂會tit永遠享福ti7天堂。」 \n就是講 chiah-e5 話，祈禱了，二人起來，看李先生 e5行動舉止，大大有受聖神感動。 \nTui3 這tiap8了後心就改變從前 e5 錯誤，常常家己祈禱。伊e5 德行逐日那換新，無偌久入聖教做主e5 學生。 \n後--來李先生歡喜ka7耶穌做干證，若tu2著人，就的確講真 e5 道理盡氣力苦勸人，著信主來得著救。若是人聽了疑ngai2，李先生獨獨ka7伊講，「主會救我這號大罪 e5 人，kiam2 be7救lin2 mah？」人聽伊 e5 所講，看伊所行，tui3 an2-ni來受伊感化--e5 be7 少。又koh在早伊交陪hiah-e5 嫖賭 e5 朋友，hit黨仔 e5 歹子弟；從中也有e5 改過失，家己換新，kap伊做伙來歸正教。有e5"}
{"text": "無甚物明白這個道理--e5，也求伊教示in做主e5 學生，問伊講，「這個道理既然無甚物明白，啥事ai3 入教？」In就應講，「阮 chiah-e5 雖然無甚物 bat 這個道理，總--是攏會曉看李先生變歹做好e5，棄邪歸正，將現今想起伊在早大大無相像，若M7是正道李先生 an2-chaiN2樣會改變到an2-ni-siN leh﹗」 \n第三章 \n李先生入教了後事事hou7人數念降服，khai3會堪tit hou7人降服--e5；就是伊實心愛伊家內 e5 人得著福氣。一邊盡心做生理來養飼全家，一邊講聖經 hou7家內聽，用濟濟 e5 方法，濟濟 e5 計智引chhoa7伊出邪 e5 路，入正 e5 路。 \n李先生入教了，就ai3 倒來家內，m7-ku2手頭an5無所費，濟濟項 e5 boe7便，獨獨代先寄一張批kap淡薄錢，請安慰伊家內 e5 人nia7-tiaN7。 \n伊e5某接著批亦奇怪，亦歡喜，teh講，「今仔日這個代誌是夢見抑是真正，hou7人無扑算到an2-ni。果然是我丈夫所寄e5 批mah？」看幾若擺，koh 講，「是我丈夫親手寫--e5無疑lah。總--是這張批看--起-來，好情、好意，滿滿 ti7 紙面，an2-choaN2樣thai3 an2-ni？Kap在早大各樣，真正想be7曉tit，今總--是聽候伊歸家才會知。」 \n後來，李先生手頭較量leng7、有chhun錢，得意歸家。 \n到te3就遇著伊 e5 子，停腳kap伊講幾句話，歡喜be7顧tit，就相牽手入厝內。 \n伊e5 子大聲叫伊 e5 老母講，「爹ah﹗倒來--lah。」 \nIn某走出--來，聽in翁e5言語看 in翁e5 面色，不止溫柔端正、和平、比在早真正親像換骨頭lah；心內teh講，「真奇怪﹗我e5丈夫這時an2-choaN2樣會變到hiah-nih8濟？」 \n李先生看伊 e5某身體消瘦"}
{"text": "，衣裳破sam3，伊 e5 子頭茹茹 ，腳赤赤；厝宅破損teh-beh 倒，家私物件欠缺歹看。忽然傷心目屎流--出--來，就用好話，安慰伊 e5某講，「Che 攏是我e5罪過，今請你寬心，自今以後倚靠上帝恩典幫贊，的確beh 照顧家內某子，m7免koh再親像 an2-ni-siN 才狼狽。」 \n做伙談論tiap仔久，就去開箱，將伊所hak e5 查某人衣裳提hou7 in 某；koh將衫，kap 鞋，hou7伊e5 子穿，續hou7伊去剃頭洗身軀全家一時做一下換新。到teh-beh食飯，大家圍lui5 做伙坐，boe7食e5 代先，李先生祈禱上帝幾句話才食。In某m7-bat祈禱是甚物意思 teh問伊。李先生ka7伊講，「祈禱是求上帝施恩感謝上帝賜福，kai3 要緊 e5禮數。」 \n這時請慢講，到e5昏才ka7你講詳細。今有一句要緊 e5 話 kap你思量，前所賣去hit兩個子，的確著贖回倒--來；賣去m7但傷著父子 e5 情，koh犯著上帝e5 法。 \nIn某聽che 話，大歡喜，雖然m7-bat犯著上帝 e5 法是甚物話，這句傷著父子e5 情卻會曉聽。Tui3 hit兩個子賣去了後到這tiap8 iau2-boe7 放心，就趕緊應伊 e5丈夫講，「若贖回這兩個子我e5心就安然lah。」 \n李先生講，「我明仔日的確beh 親身去探聽，若這兩個子iau2 ti7-teh 的確beh贖倒--來。一家團團圓就是快樂 e5 事。」 \n食飯了，牽伊 e5 子出去探厝邊朋友。人看見大大teh奇怪，攏講，「李先生變做新 e5 人，總--是m7知伊是tui3 tah8落變做到an2-ni。」"}
{"text": "第十三章 \n過幾若年久抵著夏天極熱 e5 時陣，客店 e5 內面猶原佮 Tok-hui Li7-su-te7 相佮 toa3 hit時像一樣；有偌濟囡仔 ti7 hit內面 teh 吵鬧，亦有sio-chiN3嘴--e5。 \nHit e5 所在有火薰厚，土砂亦臭hian7，實在lap-cheh lau2-chau be7-kham-tit企起。Li7-su-te7 入內面心內想這個所在iau2-ku2 是離安樂街不止遠。 \n雖然是 an2-ni，伊心內紀念這個地方，比紀念伊所到講道理佮讀冊 e5 地方，koh較迫切，因為伊m7敢be7記得 從前無厝 e5 時常常 ti7 這店內企起；亦 m7敢be7記得這個破樓。這個破樓是伊 e5老母死了後頭一擺來toa3 e5 所在就算做是家。 \n今仔日若 beh 上去破樓抵 peh樓梯就想起頭一擺來chia e5 時pe5 ti7 Tok-hui 門外teh 聽琴調。這個琴是伊老伯 beh 死 e5 時所hou7 伊做記念--e5。 \nTui3 hit時到今仔日伊攏無離開；伊有時有淡薄閒就轉一koe3，因為伊愛這e5 曲調；所極愛--e5 卻是第4調。有時Bi2-li7 姑娘來看伊，亦愛轉這個琴，因為一下轉就hou7 伊想起做囡仔 e5 時陣。現在伊嫁出門稱做太太；伊 e5 丈夫是一位 e5 牧師抵抵管著 Li7-su-te7 所去傳道e5 地方。 \n這個太太不止數念這個少年e5 傳道先生，koh常常問窮苦人 e5 事情；若是會得thang幫贊 e5，伊亦幫贊；若是會得thang本身去看e5，伊亦去看。 \nHit時Li7-su-te7 到破樓出來開門--e5 就是這個Bi2-li7 太太，是因為來看窮苦 e5 婦人人。Hit-tiap8 就問Li7-su-te7 講，「你會記得hiang3時咱兩人ti7 這所在抑be7記得？」 \nLi7"}
{"text": "-su-te7 講，「不止會記得，從前ti7 這所在有咱大家4個人，現時有2個人已經到榮光 e5 城。」 Hit-tiap8 太太流目屎講，「In 大家ti7 安樂街 teh 聽候咱。」 \n論到hit e5店內 e5 樓比代先 e5 時koh較破損；窗仔門頂 e5 玻璃攏打破；甚至用紙來補that；hit e5地板亦朽爛。 \nLi7-su-te7 teh行親像有 beh lap--落-去 e5 款式。已經到細間厝 e5 內面，就點火坐teh 佮有病e5 婦人人講話。 \nHit 個婦人人講，「病be7好，連一點仔亦無較好，照我看be7好lah。」 \nLi7-su-te7 講，「我教你做e5，你有做抑無？」 \n應講，「我做lah，我講幾若遍那講那難得受。」 \nUi-lek8 太太問 Li7-su-te7 講，「你教伊講啥物？」 \n應講，「是教伊念兩句 e5 祈禱文對主懇求講，主賞賜我聖神 hou7我知我是啥物號 e5 人。」 \n婦人人koh 講，「我打算主已經hou7 我知，因為起頭我家己m7知是有罪 e5 人，chim2-ma2 teh 想我e5 罪親像日炎火著一般樣；暝--時 ti7 床頂be7睏得，猶原是 an2-ni teh 想。」 \nLi7-su-te7 講，「今仔日koh 將兩句 e5 祈禱文寫ti7 紙面nih8，hou7 你thang讀就是寫，「求主賞賜我聖神 hou7 我知耶穌是啥物款式。」上帝已經聽見你起頭2句 e5 祈禱。你beh 信伊，伊亦的確聽你an2-ni 講；伊若 hou7 你心內知耶穌是啥物款，你的確會歡喜，因為耶穌 beh 赦免你e5 罪 beh 擔當你e5 重擔。」 \n紙面寫hit 2句 e5 祈禱文病人就念，念了太太提一本冊出來讀hou7 伊聽；就是細本 e5 新約；冊皮是藍色，到今仔日已經舊相，金邊亦be7 光lah。這本冊m7是這tia"}
{"text": "p8 今chiah 提到這間破樓；十五年前太太 e5 老母來，佮 Tok-hui 所念--e5，亦是這本冊。太太不止愛惜，因為伊老母所愛讀e5 所在有做記號，亦有記幾節冊，姑娘常常愛讀。今仔日對婦人人讀 e5 就是，「上帝 e5 子耶穌基督e5血的確洗清咱大家攏總e5 罪。」 \n太太就將這節冊解明講，「不論啥物人到耶穌 e5 面前，伊攏甘願救伊，伊 e5 血到額贖人攏總 e5 罪。」 \nHit e5 病人聽見 che 話就有熱心 憶著 beh 聽 e5 款式。Li7-su-te7 講，「我不止愛太太抵仔所講 e5 聖冊，因為我早年第2擺到會堂Ui2先生所講--e5，就是這節。 \n我聽了極歡喜iau2 會記得 hit一日倒來一透早 ai3 ka7 Tok-hui 講這個好消息。」 \n太太講，「你比從前koh較知這個話是真實抑無？」 \nLi7-su-te7 講，「M7-na7 我知，老Tok-hui koh 較知是真實。」 \nUi-lek8 太太佮 Li7-su-te7 相同行到樓梯 Li7-su-te7 講，「你iau2 有淡薄閒工thang去看樓主抑無？你若會thang去，伊的確歡喜，伊 e5 病傷重，我看伊快快會死。」 \n太太就佮伊做夥去。Li7-su-te7 扑門；有一個顧病 e5 少年婦人人來開門，in 兩人入去。樓主倒ti7眠床頂，tiap仔久thi2開目珠看見Li7-su-te7，就有滿面 e5笑容。這個店主現時是軟弱 e5 老婦人人；有幾若年久無料理店內 e5 事誌。伊對Li7-su-te7 講，「你來不止好，我時時刻刻teh 向望你來。」 \nLi7-su-te7 講，「今仔日 Ui-lek8 太太佮我相同來。」 \n樓主講，「多謝Ui-lek8 太太紀念我這個老koh 有病 e5 人。」 \nUi-lek8 太太問講，「你bat Li7-su-te7敢m7是對少年"}
{"text": "就bat 伊mah？」 \n應講，「無錯，伊今chiah來 e5 時陣， 穿一領破衫，身軀畏冷腹肚枵餓，我看了就可憐伊，因為比店內e5 囡仔大家較老實；我常常提偆 e5 點心hou7 伊食。」 \nLi7-su-te7 講，「你本然是an2-ni，款待我真好。」 \n樓主講，「Che be7算得真好，我所hou7 你--e5 不過是一點仔 e5 冷菜、冷飯；你來到我這所在是 toa3 天頂 e5 米糧來 hou7 我到額用。」 \nUi-lek8 太太講，「 Li7-su-te7 ah，我聽見白樓主 e5 話不止歡喜，因為我知主保庇你，hou7你做伊 e5 工有應驗無ka落 ti7 空空。」 \n樓主對 Ui-lek8 太太講，「實在無ka落ti7 空空，m7-na7 我一人an2-ni 因為你，佮你e5 老父，為著這個囡仔所做e5 感謝主，koh有偌濟人這個款式；獨獨無一人比我koh較感謝--e5。從前我心內烏暗，佮無聽道理 e5 人一般樣，因為Li7-su-te7 來讀聖冊解說耶穌 e5 聖道，講到明明白白；現時我知我e5 罪得著赦免，主歡喜引chhoa7 我去到安樂街。」 \nIn hia 大家koh 講幾句話 Ui-lek8 太太倒去。Li7-su-te7 就對別所在去；或是去 phian-phian e5 所在；或是去破樓；或是去濟濟窮苦人 e5店內；伊一直行到e5昏；無論到佗落都是 teh 掖活命 e5 種籽，就是聖冊所講e5 道理。 \nTi7 hit本冊內有逐人所欠用e5 恩典；有平安，是為著 hou7 罪過壓制 e5 人；有安慰，是為著憂愁 e5 人；伊歇睏，是為著著磨厭lan2 e5 人；有指示，是為著 giau5疑迷惑 e5 人；有向望是為著 beh死e5 人。 \nLi7-su-te7愛到hit所在，代先求主降落聖神指示所應該講 e5 話，hou7 一下開嘴就講--"}
{"text": "出-來；無論扑啥物人 e5 門 beh 入去，心內代先求主講，「主你是知人 e5 心，今仔日著hou7 我一個好機會，thang替你做工，亦求你ti7 這個時指示我講所應該講 e5 話。」 \nLi7-su-te7 有這樣謙卑 e5 心倚靠主自然主保庇伊，hou7 伊常常得著機會會趁 an2-ni-siN 來做主e5 工。凡若窮苦 e5 病人請伊來，佮伊讀冊祈禱；囡仔大家攏疼伊，著磨厭sian7 窮苦 e5 婦人人 m7驚 chhian5工坐teh 聽伊讀聖冊佮所寫teh 安慰人 e5 話。伊歸日有這號 e5 工常常遇著聽候 teh-beh 聽主福音 e5 人。 \n伊逐暝昏真lan2，攏無要緊；因為m7敢be7記得 Tok-hui hit-tiap8 beh死e5憂愁所憂愁e5 就是無機會thang顯出愛主e5 心，替主去做工；所以Li7-su-te7 常常感謝主因為主賞賜伊這個講道理 e5 職任。 \n現時Li7-su-te7企起 ti7 一條 e5 小街離從前伊 toa3 e5 客店無偌遠。代先伊因為愛安靜 e5 所在去企 ti7城外；後來因為城內 e5 艱苦人，暝--時愛佮伊講話，有事誌愛佮伊商量；所在猶原搬入城內；常常有人來對伊訴艱苦 e5 事誌 一暝攏不斷。Hit個常常來佮伊講話e5就是少年有手藝e5 人。 \nLi7-su-te7 逐禮拜 e5 中間訂一個日，ka7 in 大家設立一個祈禱會；che 是極幫贊 in 行天堂 e5 路站。有一日倒來伊toa3 e5 所在，聽見有一個聲音hou7 伊不止奇怪，就是舊琴；因為伊番咐樓主 e5 囡仔若是伊無 ti7-teh 千萬m7 thang亂亂振動。這tiap8 m7知是啥物人 teh 振動，心肝不止lun2這個琴驚了扑歹去。凡若囝仔愛轉琴，伊就想起 Tok-hui活teh e5 時陣，番咐伊慢慢轉，這句話。 \n這tiap"}
{"text": "8 伊佮 Tok-hui 是像一個意思。Li7-su-te7 緊緊 beh peh上樓去看。到樓梯抵抵遇著樓主講：「有人客 ti7 hit內面聽候不止久lah。」 \nLi7-su-te7 sak門入去，相見知是Ui2先生ti7 hit內面 teh 坐轉琴。In 兩人有幾年久無見面，因為Ui2先生搬去別所在傳道理。這擺愛 ti7 舊底 e5 所在過一禮拜，一心ai3傳道，一心ai3知 Li7-su-te7 近來 e5 情形，iau2 有做主e5 工抑無，iau2有向望安樂街抑無。In二人相見面不止親熱，亦有講起偌濟話。Ui2先生看這個琴比 Tok-hui ti7-teh e5 時 koh較lau2-chau 就隨嘴講，「這個老琴 iau2 ti7-teh mah？」Li7-su-te7 講，「這個琴 iau2 佮我做夥 toa3，攏m7 bat 離開，我bat 應允老伯 an2-ni，che是伊beh死hou7 我做紀念--e5 曲調，我就想著老 Tok-hui koh 想著這十五年伊 ti7 榮光 e5 城 m7知 an2-chaiN2-iuN7歡喜快樂。」 \nUi2先生講，「你會記得從前亦甘願意愛快快到安樂街抑be7記得？」 \n應講，「我不止會記得，這tiap8 我iau2-ku2 ai3-beh 去：若是主e5 旨意beh 留我，我亦甘願 tiam3 世間加做淡薄工。我看世間 e5 工真濟，我所會做e5 比並人所應該著做e5，不過親像海中央一滴仔水；這個所在有幾百個人，我打算得著幫贊e5，不過是幾個 nia7-tiaN7，我真為這號事擔憂。」 \nUi2先生講，「本然是 an2-ni，咱會做e5，或是十份e5 一份， 抑是千份 e5 一份要緊著盡忠 e5 心去做thang hou7 主講咱是盡心、盡氣力做e5。」 \n講了 Ui2先生佮 Li7-su-te7頻頻跪落祈禱求主"}
{"text": "hou7 伊成所做 e5 工，對艱苦 e5 所在引chhoa7 人到耶穌 e5 面前，hou7 伊攏會得到Tok-hui 已經到hit e5 榮光 e5 城，ti7 hit所在得著這個街thang企起。"}
{"text": "第十章 \n李先生無代誌 ti7 本鄉社講道理；tu2遇欣慕道理 e5 厝邊到禮拜日就請in 到伊 e5家內聽伊講聖冊，伊教示人無厭懶。 \n因為厝細間人太濟，常常ti7 鄉社 e5 中間大地場teh講道理。逐人家己gia5椅條來坐teh 聽伊講；鄉社 e5人攏知伊在早an2怎樣不肖；後--來an2怎樣反悔改變。所以無beh 聽伊e5 人是少少。伊e5 道理雖然kap世俗無相同，到底kap人往來，是用禮貌相款待。又koh伊講道理 e5 時正莊和平，所以be7致到kap人冤家，獨獨hou7人歡喜降服。伊boe7講以前代先苦勸人靜靜聽，既然講了歡喜hou7人詳細問。聽伊講e5 人心肝無共款。有e5 講，「真正是好e5 道理可堪救人；」有e5 講，「Che m7知是甚物道理，咱中國tui3 古早以來攏無，聽伊beh 啥thai7？攏是這號e5話講be7-tit盡。」 \n中間有一個老人講，「若是道理，就著進前，m7是道理，就著退後，」就tui3 李先生講，「Thang問道理抑m7-thang？」李先生講，「Thang thang。」 \n老人就問伊講，「天地hiah大beh thai3會無神，照先生e5 話，kiam2 m7是引chhoa7人無敬神mah？」 \n李先生應伊講，「我m7是講無神；若無神beh thai3有天地萬物？我亦m7是引chhoa7人無敬神；我所講 e5 道理做要緊e5 就是敬神。總是神有真有假；號做真神就是獨一無二，大主宰 e5 上帝，人攏應該著誠心來愛敬伊。Che正是人 e5 大 e5 大本份，親像講天地無兩個日，百姓無兩個王；m7是講無日，無王；是講有一個無兩個nia7-nia7。我講上帝獨一無二亦是an2-ni。」 \n老人問，「先生an2怎樣知世俗所敬e5 神攏是假--e5 mah？」 \n應講，「世俗所敬e5 神凡會看見--e5 就是土造，柴雕人 e5 手所做"}
{"text": "e5 像是gai5物。終極靈內 e5 人去拜hit號無靈氣 e5 物，是下賤教極。凡be7看見 e5，就是前代死了 e5 人；親像張儀稱呼做玉帝；劉長生稱呼做真府；聞太師稱呼做雷祖；黃飛虎稱呼做東獄；關公稱呼做協天大帝；趙公明稱呼做財神。親像這一類攏是人，掠伊做神、做上帝，來敬拜伊，m7若家己顯出愚憨烏暗，koh大大得罪--著真神上帝。」 \n老人問，「五帝、玉帝、Goau5-thian7、紫微，hiah e5 kiam2 thang講攏m7是上帝mah？」 \n應講，「攏m7是，是人所扑算所創造；或是仁君所thek封，或是hit教會家己封--e5，稱伊做上帝，是lam7-sam2稱著上帝 e5 名。」 \n老人問，「佛kap眾菩薩是人抑是神？」 \n應講，「攏是人，m7是中國人，是西國人。」 \n老人問，「Hiah-e5 菩薩已經受 thek封，kiam2 thang講m7是神mah？」 \n應講，「封神 hit 號世俗kai3無影、kai3邪、kai3 歹。今上帝是做天地人物 e5 大主宰，無所be7會，無所m7知，算是獨一e5真神。Hou7上帝創造e5 小可人beh thai3會封人做上帝leh？Beh thai3會hou7人封做上帝leh？」 \n老人問，「Hou7人封做神 e5，大概攏是有功勞ti7 國nih8，有優德ti7 人兜，nia3 thang 棄絕放sak--伊？」 \n應講，「我m7是講伊無功勞，無恩德；亦m7是教人著棄絕伊。若有好e5 教示著順趁，若有好e5 德行著學--伊。伊e5 功勞恩德m7-thang be7記tit；啥事棄絕放sak伊leh？我獨獨講伊m7是上帝，m7是神，是上帝所創造 e5 人。掠伊做神，來做伊，拜--伊，求--伊是犯著上帝e5 法度，惹著上帝 e5 受氣。」 \n譬論有忠臣ti7-chia 敬伊做忠臣就thang，尊伊做皇帝就m7-than"}
{"text": "g；何況尊人做上帝an2 怎樣thang leh？人死身歸土，靈魂歸上帝審判。若是好--e5，賞伊入天堂，歹--e5，罰--伊落地獄。既然離開這世間 kap人無干涉；救人害人 e5 權能攏m7是伊所有；所以祭--i2 求--i 無益，禍福e5 權是上帝teh 掌。若有beh求專專著求--伊；若有得著，深深著感謝伊，永be7改換tit e5 情理。」 \n老人問，「天地日月hiah-e5 an2怎樣m7-thang 拜？」 \n應講，「這個是上帝所創造 e5 物，做beh hou7 人用--e5，m7是beh hou7人敬拜--e5。用 e5 人就著感謝造物主上帝 e5 大恩典。掠物做上帝斷斷m7-thang。Koh用上帝 e5 榮光歸伊創造e5 物，亦慢慢m7-thang。有一個窩居 e5 讀冊人，正月初一，衣冠整齊，凡若門、窗、井、灶、床帳、椅桌，攏著 ip-jia7。人問伊，伊講，無門，be7出入；無窗，be7 光明；無井，be7得thang lim洗；無灶，be7得thang 煮食；無床帳，無tang3 thang 睏；無椅桌，無tang3 thang 坐。一年e5中間受伊e5 大恩，所以著拜伊。」 \nHaiN7 ah﹗天下thai2-tho2會hiah濟u-khu e5 讀冊人leh？放sak 起厝hak物 e5 主m7知thang感謝伊，去ka7厝參物ip-jia7，敢m7是大錯誤？上帝做天蓋人，做地載人，做日月照人，做萬物養飼人。人m7知chiah-e5攏是主鋪排佈置 e5，beh hou7人thang用；反轉去敬拜伊，kap hit號拜厝，拜物u-khu e5 讀冊人無各樣。」 \n老人聽見漸漸明白真理，靜靜想偌久，才koh再問伊講，「我所領教--e5 我略仔知，獨獨lin2貴教無敬拜祖公盡不該。」 \n應講，「好tit你問hit句。阮e5教m7是禁人敬拜祖公；是禁人"}
{"text": "服事祖公。祖公臨終e5 時，子孫著盡心照顧扶持，來助伊 e5 善終。後--來又著盡力量早備辦棺槨衣欽ka7伊安葬，常常數念祖公e5 恩情，m7敢be7記tit。順趁伊所留e5 好教示，m7敢違逆；墳墓若有歹著修理。Che正實在是teh 敬祖公。 \n論到服事起祠堂，祀神位，設木主，hiah-e5 事攏是空虛濫糝。人死身軀朽爛ti7 土--nih8，好--e5，靈魂歸天堂，歹--e5，靈魂歸地獄，be7 koh來享受祭獻e5物。牲醴、菜飯、酒席，排滿桌頂，猶原是活人teh食，kang7 死人攏無ti7代。若是祖公著食，啥事祭獻近--e5，無祭獻遠--e5？Kiam2 m7是遠e5 祖公應該枵餓mah？又koh一年祭獻幾過nia7-nia7，若是真正著食，祖公kiam2無餓死mah？ \n又koh著燒紙錢，無想人ti7世間有惑身e5 形，食用有形e5 物。所以著錢銀買食、買穿、買器具，來養飼。人死了後惑身歸塗無欠用物，靈魂是無形e5物，be7使tit用有形e5食穿。若講著欠用錢銀，應該用真--e5 hou7 伊，啥事用紙hu來騙--伊？紙是竹來做成--e5，既然燒了是無路用e5 紙hu，beh thai3會變做真正e5 錢銀mah？ \n又koh祭祀是古早敬上帝e5 禮，m7-thang lam7-sam2跪ti7人。總是敬祖公是天下通行e5 大路；服事祖公是人家己開e5 偏僻路；m7若無影e5 代誌，koh 大違逆上帝 e5命令。明白真理e5 人的確m7 an2-ni 做。」 \n老人講，「Che真正是道理e5 話。從前我m7-bat聽見，今仔日佳哉來領教，會曉悟lah，論尊敬參服事有分別。先生開拆情理詳細，通人 e5 心竅be7少。」 \nIau2有一句話beh請教。我今知偶像以及一概世俗所敬e5 神明攏是tui3人e5意思出--來；亦知天地日月hiah-e5是上帝所創造e5，敬拜伊"}
{"text": "無利益，koh有大罪；亦知上帝是獨一 e5 真主，萬世萬國所應該著尊崇敬拜伊。若是論到耶穌，我老憨e5 人iau2-boe7 曉tit到徹底，願先生明明教示我。」 \n李先生講，「救主耶穌一言難盡，家內有《新約 e5 全書》、kap《天道溯源》、chham《天路旨明》、《德彗入門》、《聖教問答》、hiah-e5 冊；容我另日帶--來借老伯家己去看，就明白透徹。 \n今請約略講hou7你聽，上帝獨獨一個，若是一體e5中間有三位；就是聖父、聖子、聖神。耶穌就是三位內第2位e5 聖子，tui3一千八百八十二年前聖子出世做人來救世。耶穌是西國 e5 音語，翻譯就是救世 e5 意思，親像an2-ni耶穌有兩個聖，一個上帝e5 聖，一個人 e5 聖。這兩個聖合做伙來成一個救主。 \n人離開上帝德行已經衰微，耶穌來ti7伊家己 e5 身軀將上帝顯出hou7人看；hou7人koh再kap上帝親近，來興起in e5 德行。世間攏烏暗m7-bat上帝 e5真理，去行邪路。耶穌用天頂e5 光來照--in，hou7 in 棄邪歸正。世間人攏有罪，應該受永遠 e5 刑罰，耶穌做上帝 e5 子，至尊至貴，ti7十字架頂替人死，贖眾人 e5 罪惡，hou7人會免得沉淪e5 艱苦，來得著永遠 e5福氣。 \n主死了後3日復活，四十日升天，坐ti7上帝 e5 右爿，掌天地萬物 e5 權；賞賜聖神臨到來感動人 e5心，來引人歸正道。通世e5 真光，獨獨一個救主耶穌nia7-nia7，凡若信靠伊的確會得著救。若問che 話有甚物憑據，我就是憑據。耶穌已經救我脫離罪惡，鄉里厝邊齊知。」 \n聽李先生這句話，無一個m7 tim3頭講有影。老人koh問，「聖神甚物意思？」 \n應講，「聖神就是上帝三位一體e5 第3位；伊 e5 路用就是會照光安慰感動人e5 心，hou7人知罪，助人反悔改變，信耶穌來得著永活。若倚靠家己 e5 氣"}
{"text": "力來改變做好，決斷be7會；的確著倚靠聖神洗清伊 e5 心，端正伊 e5 心，才會得除去舊底所bak e5 la5-sam5，來成做聖做好。」 \nKoh問先生講，「一體三位，kiam2 m7是講有3 個上帝mah？」 \n應講，「M7是lah。雖然有3位不過是一體，譬喻一個人e5中間有靈魂，亦有惑身，合來做一個人。Che敢m7是2位一體mah？究實是一人，m7是2人。我用這個做譬喻，m7是講上帝kap人相像。上帝本體是神無形，無親像人有惑身；不過是借來表明一體，無的確一個，或是二個三個攏thang。Che是極奧妙 e5 情理，極真實 e5 代誌，若深深信kiam2-chhai2 thang 略仔知。」 \nKoh問講，「這個道理kiam2 m7是tui3 西洋來mah？」 \n應講，「這個道理 e5 本源是出ti7 天--nih8，就是tui3上帝hia來e5。今來傳教e5 人歐羅巴州kap 亞美利加州 e5 人較濟，若是耶穌出世e5 所在，是在ti7 亞西亞州e5 猶太國，kap中國像一州。西國 e5人信che道理，m7是因為出ti7本國，亦無beh問tui3 to2一國來；獨獨省察這個道理，詳細查考，明明知這個道理真實無lam7-sam2，比世間e5教贏過萬萬倍。我kiam2 m7是中國人mah？這個 道理若是上帝 e5 道理，我an2怎樣會信？」 \n老人koh問，「人叫入教--e5做食洋教，是甚物意思？」 \n應講，「Che是誹謗人 e5白賊話，m7-thang 信。入教--e5 m7 但無得著錢，食教e5 事，koh著te5錢出--來，幫贊教會傳道e5 路用。耶穌聖教是用道義交接，m7是用錢銀來往。」 \n李先生kap人問答 e5 話講be7-tit盡，kan-ta將較要緊 e5 話拾--起-來ka7 人講。 \n李先生若tu2著禮拜，的確著講聖冊hou7人聽。逐日閒e5 時t"}
{"text": "i7晡--nih8，kap人論道理。伊 e5某亦愛將這個道理苦勸教示婦人人，查某囡仔，因為伊來bat道理--e5真濟，受伊感化亦be7少。有e5 受伊感化改鴉片薰，有e5 受伊感化戒色、戒酒、戒賭，以及一概害家己、害人e5 事，著攏炯戒相kap來入教。 \n李先生 e5 厝真細間，ai3設立hit個會堂，hou7眾人來禮拜較利便；話一下講出，有e5 贊伊 e5 錢，有e5 贊伊 e5力，代誌快快成。 \n無偌久拜堂起好，聚集 e5人常常滿堂。Che是tui3一人信耶穌，來受感動致到an2-ni。若人人攏親像李先生，m7-sai2偌久上帝 e5 旨意就會行ti7這世間；人人相親相疼，相贊相救。盡萬邦國攏協和，成做上帝一個大天國，福氣日日到--lah。 \n第十一章 \n李先生 e5某信道理了後，諸事安心，獨獨厝宅teh-beh倒壞，親像舊時，物件缺欠親像舊時。有一日問伊e5 丈夫講，「厝歹m7好看，物歹無夠用，先生若有chhun寡錢kaN2--著修理補足好mah？」 \n李先生應講，「請聽候，慢chiah，現時若有chhun錢著還債，清楚了後才koh再hak，無要緊。」 \n伊e5某講，「還舊數卻亦著，thai3 m7 tui3厝邊朋友借新數來創？」李先生講，「欠債m7是好代，亦無好名。我boe7入教 e5時m7-bat，濫糝做，今有反悔。現時已經入教，決斷m7-thang koh再欠人 e5 債；koh現今teh傳道，聽見濟濟來信服因為無縫thang hou7人嫌；若欠人債就有縫lah，be7免tit攪擾hou7人語語評省，an2-ni來傳道，敢m7 代先塞密家己 e5 嘴mah？Che我斷斷無an2-ni 做。請賢妻莫tit 因為厝壞，物歹來掛慮；心內若有道理，萬物攏無掛礙。看這間e5 小厝，比到在早kap天堂無各樣。」 \n伊e5某聽見歡喜降服講，「逐句話親像金玉，開我e5 愚憨烏暗"}
{"text": "，照an2-ni行真好。」 \n後--來李先生盡力還債，無偌久無欠人半圓，就修理厝，hak物。照an2-ni看，李先生入教，m7是有靈魂 e5福氣nia7-nia7，伊e5 惑身亦有大大e5 福氣。聖經有講，「凡若敬虔，來服事上帝e5 大利益，這世來世攏有福氣，che是thang信 e5 話。」 \n鄉里內 e5 人看這個款式，都攏o-lo2 真道，來歸榮光hou7上帝。有一個教師落香，去傳道，遇--著一個老人，ka7伊講，「阮知貴教e5 中間有聖神感化人 e5 心，真正有影。」 \n教師問伊講，「你an2怎樣知？」 \n應講，「阮莊--nih8有一個李先生已經入教。在早歹子放蕩；後--來去聽真e5 道理，大大改變，m7是道理無beh講、無beh 行、無beh想。Tui3 an2-ni感化伊全家，亦感化鄉里，m7是家己會改變，亦m7是人勸伊改變，的確是上神感化伊，扶助伊，chiah an2-ni-siN。」 \n教師聽見心內歡喜講，「Che真正是聖徒，是世間 e5光，來照眾人；是世間 e5鹽，來調和眾人。所願做主e5 學生，攏有這號 e5德行。」"}
{"text": "第四章 \n李先生hit日暗倒--來，續kap伊e5某ti7 燈火下論道理 tui3 淺漸漸講到深，tui3 約略講到詳細。Koh 將伊本身an2怎樣入教堂、an2怎樣聽道理、an2怎樣辯駁、an2怎樣祈禱、an2怎樣受人感激、an2怎樣反悔罪過、an2怎樣改變、an2怎樣入教；入教了後an2怎樣ka7耶穌做證。Hiah-e5 代誌逐層講了，到路尾講，「若M7是上帝e5 大恩典耶穌來救我，我的確永永死ti7 罪惡e5 中央，今仔日無koh有這個款式thang一家來團團圓。」 \n講了提聖經he7 ti7 桌頂，ka7 in某講，「我tui3入教到今，逐早暗的確著讀聖經一二章，che是養飼心神 e5 糧草，亦的確著吟詩祈禱：今暝賢妻 kap子著kap我an2-ni 做。」 \n李先生讀聖經一章了kap伊 e5 某子做伙吟聖詩，做伙跪teh祈禱。祈禱 e5 話大略是講，「我e5 父上帝，創造天地人物 e5 大主宰，我本是大罪 e5 人陷落ti7 萬項惡e5 中間，無法thang家己救，得著天父疼痛憐憫、耶穌拯救、聖神感化；今會tit脫離苦海出死、入活，這個恩典闊大無限量，感謝be7-tit盡。現在求我e5 父上帝照顧感化我e5 某子，hou7 in 攏會得著救，kap 我做伙行天e5路，死後做伙享受天堂e5 真福氣。」 \nChiah e5 話祈禱了，就爬起來去睏。論到 in某hit暝想攏be7 睏tit，想起 in翁改舊換新，心內大大歡喜。In翁款待伊e5 恩情疼痛比往常時加倍好，心內大大受感激；看in翁言語，德行溫柔、端正、和平，心內大大降服。論到所教伊e5 道理卻有難得明白 e5 所在親像teh 講，「上帝是獨一無二，一概chiah e5 菩薩kap 神明，尪佛攏是白賊無影，敬伊，拜伊無利益，又koh有罪。」這號e5 話今才聽見心內be7免得giau5疑奇怪，因為伊 e5 心ch"}
{"text": "at8-chat8 iau2-boe7 開e5 緣故才an2-ni，總--是teh 躊躇 e5 中間，有一句話會明會信，就是伊 e5 翁講這個道理會變化伊 e5 心，hou7伊脫離hiah e5 罪惡。若M7是真e5 道理 beh thai3會到an2-ni？Che 話真著，親像講，「好樹的確結好e5 果子，歹樹be7 結好e5 果子。」今看 in 翁有好e5 舉動就thang 知hit 個道理的確是好e5 道理，現時雖然無甚物明白，後--來的確會致到攏總bat。 \n隔日早起起來梳頭、洗面、食茶、點心了後閤家聚集看聖經祈禱kap 前暝昏像。逐日照an2-ni 掠做定著 e5 規矩。 \n第五章 \nHit一日李先生去探聽伊所賣hit 兩個子，才知查甫e5 已經死，傷心慘慼，m7若因為in子來悲哀，亦是為著伊家己在早做歹致到an2-ni，來悲哀。李先生今知從前所有e5 罪惡是苦e5 根，所生 e5 枝葉亦的確濟濟 e5艱苦；chheh心反悔代先e5 錯誤，獨獨迫切求上帝，帶念耶穌 e5 功勞來赦伊 e5 大罪，賞賜聖神來安慰伊 e5 心。 \n李先生得著 hit號歹 e5 消息，無話thang kap in某講，又koh求上帝寬衣in某e5 心，免得hou7 in憂悶較過頭。倒--來kap伊 e5某婉轉來講，伊 e5 某流目屎傷心。李先生用濟濟方法苦勸伊，in某koh 哭講，「若是查某--e5 死，查甫--e5 留teh，亦iau2會堪tit。今久無an2-ni，我e5 心腸叫我怎樣m7 掛吊？」 \n李先生知伊 e5某聖道iau2-boe7明，俗情iau2-boe7 化，就勸伊講，「賢妻你所講 e5 話無順天理，亦m7是照人情，查甫查某攏是父母 e5 骨肉，nia3 thang各樣心款待伊？我iau2-boe7 聽見真理 e5 代先，亦是tui3重查甫，m7愛查某，親像俗語teh"}
{"text": "講，「查某子是了錢貨，m7 飼亦會tit過。」我亦平平有這號心，常常有這號話。Tui3 bat道理了後，才知男女攏是上帝賞賜，攏是耶穌贖回 e5 人，在生thang做上帝 e5 百姓，死後靈魂會tit 歸天堂，永遠享福，無分別查甫查某。俗語koh 講，「某子親像洗腳水，拚hiat-kak8 koh 換新。」在早我亦an2-ni想，lam7-sam2開費錢財，家內放choh8-teh無照顧，就是這號心所tihN8 e5。今才知除去俗情，愛惜賢妻看做一體，是因為入聖教，得著上帝 e5 聖神感化，順趁聖經 e5 教示，才會an2-ni。俗語亦bat 講，「男有3個某是好漢，女有3個翁是歹人。」Che亦是tui3重查甫看輕查某，流傳 e5毛病。三夫、三妻攏m7是照情理，親像an2-ni來做，敗壞人倫，實在無窮盡。照聖經講，「上帝創造人是一男一女，」m7是一女兩男，亦m7是一男兩女。所以若入聖教--e5，上至皇帝，下至百姓，攏是一翁一某。聖經koh講，「翁著疼某親像家己，疼某就是疼家己，人m7-bat怨恨家己 e5 身軀--e5，攏是保惜伊。」Koh 講，「人離開父母親像伊e5 某，來合做一體；所以逐人應該著疼某親像家己，某亦著疼伊e5丈夫，來尊敬降服--伊。」這號話極濟，講be7-tit盡。 \n伊e5某聽見chiah-e5 話，知in翁所講攏合道理，所做亦是an2-ni，心內漸漸歡喜受伊安慰，獨獨致意teh-beh贖回這個查某子。 \n李先生出去查查某子e5 下落，將錢贖倒轉--來。In某看見伊 e5 查某子倒--來，心內歡喜，攬來抱ti7 胸前，愛惜親像寶貝，用手so in查某子e5 面講，「你e5 面貌親像阿娘e5。」Koh看伊 e5 身份講，「今比hiang3時較大漢lah。」Chim-chim chng7-chng7 ，講東問西，母仔子講be7-tit 煞。李先生ti7 邊-"}
{"text": "-仔看 in 這號 e5 款式，歡喜到流目屎，續無話thang講，獨獨講一句，「Che是上帝大恩典--lah。」 \n第6章 \nHit一暝查某囡仔kap in老母做伙哭，腳常常伸teh kiu-teh，嘴內teh ihN8-ihN8 ng-ng haiN-haiN-chhan。伊 e5 老母ti7 眠夢中驚醒，才知伊e5查某子是腳teh 疼。伊無法ta7-oa5，總--是用話安慰伊nia7-nia7。明仔早起伊 e5 老父問伊，in老母ka7伊講，是腳疼。李先生講，「我聽見查某子teh hiN-hiN 哮，細聲teh chhan，扑算是因為縛腳起因，今果然是an2-ni。Hai3 lah！真奇怪﹗中國縛腳 e5 風俗，tui3 Bong5娘設起頭，到今仔日流傳那害，有人縛到二三寸hiah 細。」 \n俗語講，「大腳踏地穩，細腳ka-lun2-sun2。」照an2-ni來看，縛腳m7是好風俗，m7是福氣e5 相體。今才縛e5 時痛疼難當，暝日啼哮，半步be7行be7 徙，皮膚腳目朽爛，流血出膿，kap 受罪 e5 犯人像一樣。父母看伊thai2-tho2 會忍心，無beh 憐憫leh，縛到大漢歹行踏。設使tu2著無張持e5 災殃、緊急 e5 代誌，beh thai3 走會離thang 閃避，到hit-tiap8總--是死。賢妻請你聽我e5 話，趕緊將伊e5 腳ka7 liu5--起--來。 \nIn某講，「查某人腳大e5，較濟是做下賤hou7 人差用，人攏ka7伊綽號，叫做大腳婆，hit號話聽攏be7入耳。我看伊艱苦卻亦傷心，m7-ku2風俗都是an2-ni，thai3 thang kap人無共款，kaN2著縛較好。」 \n李先生講，「風俗有好，有歹；若好--e5 著趁伊，若歹--e5就著換。縛腳是極歹 e5風俗，切切著改換，趕緊著改換。到後--來的確通國攏會改換。總--是無一人做起"}
{"text": "頭，就無向望e5 日子。若是一家tiam3這鄉里，會代先改換，m7免煩惱無人學咱e5 款式，親像你所講，hou7人叫大腳婆，thai3有甚物相關？我看大腳，才是順趁上帝，照顧伊所hou7--咱e5 身體，有甚物下賤？看hiah-e5細腳--e5 攏是逆天，所行刁持猛強來au2-ut到成。論真是大見笑 e5 事，反轉是稱呼做三寸 e5 金蓮lah，keng-e5--lah，大家號lo2號so7，是引誘迷惑人 e5 話，ka7伊放做無聽見亦thang。」 \n伊e5某講，「丈夫你所講 e5話，實在有情理，我恨be7-tit家己liu5--起來，來趁你 e5 意思，總--是這個查某囡仔若m7 ka7伊縛腳，到將來配親看beh an2怎樣？」 \n李先生講，「Che事是上帝主意所定咱不過趁伊e5 命令就是，nia3 thang因為配親e5 緣故來敗壞身體？又koh hit個查某囡仔後--來的確ka7伊配hou7 教會內 e5 人，決斷m7-thang 嫁出教會外；實在趁道理 e5 人無掠腳大做見笑。」 \n伊e5某講，「An2怎樣m7 kap教會外結親？」 \n李先生講，「教會外 e5 人無beh 敬上帝、趁世俗、拜假神，行動舉止攏離開真道理，若將子嫁hou7 伊，親像入烏暗 e5 所在，在生be7順上帝 e5 命令來做人，過往be7 享天堂 e5 永福。我m7忍看伊縛腳 e5 艱苦，thai2-tho2會忍--tit 放伊去受地獄e5 艱苦leh？世俗重富貴，無重道理；重身軀，無重靈魂，淺見又koh 私偏。我在早也是an2-ni，今才知靈魂是無tang3 買e5 寶貝，人e5身軀萬萬be7 比tit。世間e5福氣親像飛 e5 雲，親像眼前花。若是因為che來失落靈魂，是烏暗愚憨到極。Hai3 ah﹗真可惜﹗這個查某囡仔就是終世人無匹配，也m7肯嫁hou7 教會外。」 \n伊e5某逐日teh"}
{"text": "受伊教示，心內略仔明白，所以這tiap8聽伊濟濟話，較快會曉tit，tui3 伊e5 丈夫tim3頭講，「先生 e5話真著，我今甘願thau2放這個囡仔e5 腳，無beh koh ka7伊縛。」 \n就續ka7伊liu5--起--來。查某囡仔也大歡喜，tui3 這tiap8身體伸勻，心肝安然，比縛腳e5 查某囡仔不止較爽快lah。"}
{"text": "第二章 \n頂章是講聽琴 e5 囡仔對hit e5昏就不止愛hit個客店，逐日借 toa3 ti7 hit內面企起，到日暗去聽伊 e5老母所 teh 唱hit塊琴調。 \nHit個樓主就是老婦人人，看見Li7-su-te7 逐日來，是常常tiam3--teh e5人客，因為伊年歲不止少，iu7-koh有淡薄可憐 e5款式；有時提偆 e5零星物 hou7 伊做點心食。Tok-hui暗時 teh 轉琴，Li7-su-te7 toa3門外 teh偷聽。 \n有一暝 hit個琴調 iau2-boe7 了忽然煞--去；又koh 聽見內面有跋倒 e5聲；停一tau2久仔攏無動靜，就 sak開門去看；看見內面烏烏暗暗，火爐 e5 火 teh-beh hoa。好得窗仔門頂有月光照--入-來，看見老人跋倒 ti7 塗腳，連hit個琴亦倒ti7 伊身邊。 \nLi7-su-te7 企 ti7邊仔khu5--落去，用手ka7 伊摸；摸著伊 e5手冷凊親像水，打算伊已經死。想beh 去ka7 樓主講；抵抵beh peh--起來，Tok-hui 有略略仔teh 振動親像醒 lah，細仔聲 teh 問，「是啥物事誌？啥物人入--來？」 \nLi7-su-te7應講，「Tok-hui 老伯ah，是我leh，我ti7 門外聽琴，聽見你跋倒，琴亦ka落，趕緊入--來看看--leh；今 chim2-ma2 你有較好無？」 \nTok-hui 舉頭四界 teh 看，Li7-su-te7就牽伊起--來到眠床 hou7 伊倒--teh，又koh 問，「Chim2-ma2 比抵仔有淡薄較好無 ？」 \nTok-hui應講，「有較好淡薄仔，不過是身軀畏寒，我是孤單艱苦 e5 人，年歲koh老，這tiap8 ai3-beh 睏。」Li7-su-te7亦toa3 ti7 塗腳teh 睏。 \nTui3 hit-tiap8 這個老人佮囡仔親"}
{"text": "像親愛，因為攏是無所靠e5 人。逐日 Tok-hui 或是出、或是入，Li7-su-te7 ka7伊舉琴，亦ka7 伊拚內面，替伊去街--nih8 買物。Tok-hui 叫這個囡仔 ti7 樓角睏，亦叫伊 toa3 ti7 火爐邊坐，逐暝昏thang聽琴。Li7-su-te7 若聽到第4條就心悶想著伊 e5老母 teh-beh死e5 時佮伊teh講 e5 話。 \n有一暝昏 Li7-su-te7 問講，「老先生ah，安樂街到底 ti7佗落？」 \nTok-hui 舉起頭看頂面有雨漏 e5 痕跡，aN3落低一下 siong3地板有濟濟朽爛，應講，「這個所在 m7是安樂街。」 \nLi7-su-te7亦講，「這個本然 m7是，今安樂街到底是 ti7 啥物所在，驚了離咱遠遠。」 \nTok-hui 講，「的確有一個較好e5 所在，若是ti7佗落連我亦m7知。」 \nLi7-su-te7 講，「我老母 bat 講--過有一個天堂，m7知是安樂街抑m7是。」 \nTok-hui be7曉--得，因為無人 ka7 伊講起這個道理。雖然是 an2-ni，到第2日伊一心 teh 轉琴，一心 teh 想這句話，親像有深深 e5 意思。 \nHit一日倒來樓--nih8，腳骨痠軟 be7行路。Li7-su-te7 比伊代先到，點火了、換水了，將所用 e5 備辦到齊備，Tok-hui m7愛講話，亦m7愛食飯， kan-ta lim 一點仔茶就去睏。 \nLi7-su-te7 看見到這個光景不止奇怪，到第2日 Tok-hui 倒teh be7 起--來，Li7-su-te7 盡心侍候體貼伊，不止齊到，親像子兒e5 心肝一樣。 \n第三四日亦是這個款式；聽候到食飯飽，洗面了，koh 錢亦無 lah，Tok-hui 佮 Li7-su-te7 講，「Che 今beh an2-chaiN2-iuN7 ah？我到今仔日be"}
{"text": "7會行，亦be7振動。」 \nLi7-su-te7 講，「我知你實在 be7會，總是咱著想一個主意才好；我打算我上街轉琴來趁錢；你看會做得抑be7 ？」 \nTok-hui 心內一時無注意，想--著這 個琴是平素不止愛，beh-thai3 thang hou7 別人提去；若 m7 an2-ni-siN beh用甚物貨來食；koh想 Li7-su-te7 是謹慎 小心 e5 囡仔，將這個琴交伊比交別人較妥當。若 m7 an2-ni 做，一個少年，一個老，beh tiam3 樓頂餓死，亦 m7成；所以注意tiaN7著將這個琴交代 hou7 伊。Iu7-koh反轉 teh 想對早起到暗一日 e5 功夫，琴佮囡仔攏無 ti7 目珠前，孤單一人 tiam3 ti7 烏暗e5 樓頂，敢be7 鬱悶，就慢慢teh 對 Li7-su-te7 講，「琴thang交代你，總是愛你細膩，m7-thang khap8--著打歹。」 \nLi7-su-te7 講，「穩當無打歹e5 事誌，好好toa3--出-去，亦的確好好toa3--倒-來。」 \n伊家己想會擔當這項大事誌，歡喜到be7顧--得。 \n第2日比前較早起--來，到井邊上水洗面，倒轉來樓頂，梳頭、換衣裳，穿到伶伶俐俐；恨be7 得Tok-hui 透早起--來thang叫伊去。聽見樓下幾層 e5 人客攏走出去lah。Li7-su-te7 家己煩iau2-boe7 起身，那想那急忍be7-tiau5，be7 聽候得Tok-hui 精神，就去搖伊 e5手。Tok-hui peh開目珠看，問伊愛做啥物。 \nLi7-su-te7應講，「這tiap8 就是早起，你ai3-beh 起--來mah ？」 \nTok-hui 翻身就 peh起來坐講，「好囡仔，我看你e5 面已經洗到清清氣氣；衣裳亦已經穿到齊齊chaN2-chaN2。」 \nLi7-su-te7 聽見這號"}
{"text": "話滿心歡喜，就 ti7 樓頂走來走去，顯出伊 e5轉琴伶俐，就講，「An2-ni 來行會用得抑be7用得？」 \nTok-hui 講，「可以，」就吩咐伊toa3琴總著小心。Li7-su-te7 講，「我學你e5 謹慎。」Tok-hui又koh 吩咐伊講，「琴 e5 ka2-chi2 m7-thang轉傷緊。」 \nLi7-su-te7亦照伊 e5款式應允伊；伊又koh 吩咐講，「到街--nih8抵著囡仔攪擾莫得chhap伊；in 是m7謹慎，m7守規矩，動不動愛聽新調。這個琴是古早e5 曲，若有人戲弄笑--你激--你，只好 teN3 做臭耳人做啞口，千萬莫得佮 in 賭氣。」 \nLi7-su-te7 講，「Chiah-e5 事誌，我若遇著，斷m7敢犯著這號m7著 e5 事。」 \n講了舉這個琴 khoa3 ti7 肩頭頂，就 ka7 Tok-hui 相辭講，「倒--來 chiah koh 相會。」 \n就落樓梯出外口歡頭喜面，後壁有幾個囡仔 toe3 伊行，講，「你轉一塊曲 hou7 goan2 大家聽聽 leh。」Li7-su-te7 搖頭 m7應伊，做頭前直直行。囡仔大家看見伊 e5款式，就逐人散--去。 \nLi7-su-te7 放心好膽 teh 轉琴，有幾若人 teh 聽。Chiong5-chiau5 ti7 樓頂 teh 轉不過是 Tok-hui 一個人 teh 聽，總是伊吩咐著慢慢轉；今今仔日琴交代 ti7伊 e5手，thang hou7 伊家己注意，m7免受人拘束。 \nLi7-su-te7 想講，逐項 e5基業無有比這個較歡喜。轉過幾塊 e5 曲調；往往到第4塊就想起老母 ti7-teh e5 時 teh 唱這個曲；又koh 想佗落thang chhoe7著安樂街，有啥物法度thang知。 \n若是今仔日上帝開這條 e5活路趁淡薄錢，thang照 Tok-hui 所欠用"}
{"text": "e5 物買倒去；che是極歡喜 e5 事，kip8-chi3 到樓頂就對 Tok-hui 講起今仔日所抵著 e5 事誌。Tok-hui 看見Li7-su-te7 佮琴 ti7 這目珠前，有2項 e5 歡喜，一項看琴攏無敗壞；第2項看這個囡仔果然會靠得。 \nLi7-su-te7 ti7邊仔 teh 煮飯，Tok-hui teh 轉琴，聽到這個第4條e5曲調。"}
{"text": "第五章 \nHit e5昏比日--時較熱。Li7-su-te7 代先be7睏得，後來半睏半醒，koh hou7 雷tan5 驚精神。Hit個雷大聲一下tan5；這個樓攏振動，Tok-hui ti7 床頂 teh 坐，Li7-su-te7 peh到ti7伊身邊，sih-na3真緊，照入厝內，四角頭亦攏光siam2-siam2。 \nLi7-su-te7 看見Tok-hui e5 面親像白白 e5 紙，心不止酸。Sih-na3 sih了，hit個厝那烏暗，獨獨有雷 e5 聲khu7-khu7-hau2。Tok-hui 就滿心驚到ngiauh8-ngiauh8-chhoah；Li7-su-te7 向來 m7-bat 看見這樣 e5 大風雨，亦不止驚惶，就跪ti7 眠床邊，khiu2 Tok-hui e5 手問講，「老伯ah，你驚m7驚？」 \nTok-hui應講，「真正thang驚，從前m7-bat聽見an2-ni，無料今仔日竟然到這個樣。」 \nLi7-su-te7無應伊。Tok-hui koh講，「這個sih-na3 彷彿親像主e5目珠 teh看我，雷親像主e5 聲 hiam3-hoah我，我不止驚，一點仔無愛伊。」 \nLiam5-piN 雷tan5 sih-na3 做夥到，Tok-hui驚到滿身ngiauh8-ngiauh8-chun3 講，「Sih-na3 e5 光離我無遠，我驚了e5昏會hou7伊打死，」koh 細聲teh問Li7-su-te7 講，「你知an2-chaiN2-iuN7是有罪？」 \nLi7-su-te7應講，「M7-thang做 e5，ai3-beh 去做，che就是罪？」 \nTok-hui應講，「無錯，m7應該做來做是罪，我做濟濟lah；m7應該講e5來講是罪，我講濟濟lah；m7應該想e5來想是罪，我想亦濟濟；從前全然be7曉得，e5昏因為這個事chiah知"}
{"text": "不止thang驚。」 \nLi7-su-te7 問講，「Che是啥物緣故？」 \nTok-hui講，「我夢見一個夢hou7我驚惶。」 \nLi7-su-te7問講，「夢見啥物？」 \nTok-hui 講，「我將你疼耶穌這句話，一下想就睏--去，夢見一夢，看見一座懸大e5 門是黃金做e5，不止sui2，我tiam7 ti7 面前看見門頂有字真明，寫teh是安樂街，心想從前 chhoe7 be7著，到今仔日chhoe7--著，恨be7-tit 連 Li7-su-te7亦相佮ti7 chia chiah好；忽然有人開門問 講，「你老人家tiam3 chia做啥物？」我講，「Ai3-beh 入去，我不止lan2愛toa3 chia 歇睏。」hit個人搖頭講，「老 Tok-hui ah，你iau2有罪孽敢be7得thang 入--去，就將門關teh。我知一身攏是罪，翻身就走；走到烏暗 e5 所在，hou7 這個雷聲驚醒我，這個夢卻m7敢be7記--得。」 \n講了這幾句 e5 話，雷tan5 sih-na3 攏無煞，Tok-hui 猶原是teh tio7。Li7-su-te7無法度thang安慰伊，ti7邊仔亦teh 驚惶，聽候雷聲tiam7，只有偆落雨e5 聲；就離開Tok-hui，到家己眠床頂去睏。 \n第二早起雨cheN5，樹木青翠，厝鳥仔kih8-kih8 kiuh8-kiuh8；想起cha7暝 e5 夢，親像是 hou7 人驚惶--e5。這一日抵抵是安息日，Li7-su-te7 e5昏愛去禮拜堂聽道理，恨be7得時候快快到，因為愛趕緊會曉得 Tok-hui 託伊探聽 e5 事誌。 \nTok-hui 前半日攏無打算，peh--起來koh 倒--落去，倒了就koh起來坐；看伊這號e5光景，kan-ta是想著cha7暝昏 e5 夢，若是家己無講起。 \nLi7-su-te7知卻今仔日另外較長，"}
{"text": "到六點鐘洗面就beh去。Tok-hui勻勻仔teh 吩咐伊著詳細聽禮拜堂內所講 e5 話。伊到hit所在門抵抵開，對門口看內面，看見一個老婦人人 teh 點燈備辦所在，聽候大家聚集 e5 人，見著 Li7-su-te7 就 sak伊走。 \nLi7-su-te7 講，「E5昏敢m7是大家聚集講道理 mah？」 \n婦人人講，「你若是為--著聽道理 來--e5，就thang入--來，著安靜，m7-thang 講話攪擾。」 \nLi7-su-te7 ti7 頭前腳踏椅teh 坐。過一時仔聽道理 e5 人攏漸漸來 lah；有e5 老人 chhoa7 囡仔；有e5 老母抱 細子；有包頭殼 e5 老婦人人；有翁某二人做夥來；有少年孤單一人來；又koh 有濟濟做工夫 e5 人，佮逐頂號 e5 人，甚至連乞食；不管啥物人色亦有。 \n抵仔七點鐘 Ui2先生入禮拜堂，先念祈禱文，對起頭到路尾， Li7-su-te7 目珠無轉lun5 金金teh 看伊。 \nIn 大家所吟 e5 詩，Li7-su-te7 攏愛聽，極歡喜 e5；是路尾吟hit一首詩，有一位少年 e5 婦人人 ti7 伊身邊近倚 teh 坐，所吟e5 詩字字明，聲音亦不止響亮。伊想將這首詩記teh，倒去thang念hou7 Tok-hui 聽；就是講：\n有榮光 e5 寶城， <BR>門關將罪阻止， <BR>驚人佮歹代， <BR>驚人佮歹代， <BR>永遠be7得入去。 \n救主上帝羊羔， <BR>我來懇求赦罪， <BR>清氣我歹心， <BR>清氣我歹心， <BR>所行攏無欠缺。 \n主就叫我e5時， <BR>得著做子歡喜， <BR>靠伊大保持， <BR>靠伊大保持， <BR>罪心 be7 koh發起。 \n聽候我穿白衫， <BR>感恩所穿來贖， <BR>極清極潔lah， <BR>極清極潔lah， <BR>Tiam3 ti7天堂心足。 \n吟詩了"}
{"text": "，先生就講，Bek8-si7-liok8 21 章27 節講，「凡若無清氣 e5 人，攏be7得入這個寶城。」 \n伊講，「抵仔所吟e5 天城，門是珍珠，街路是黃金，有活命 e5 水河，二條 e5 岸有活命 e5 樹，企起 ti7-hia e5 人，身軀穿白衫，頭殼戴冕旒，in 大家吟e5 詩不止好聽，滿面會笑容。Hit所在無流目屎佮悲哀吐氣；用黃金做路，無走厭sian7 e5 人，無嘴礁枵餓--e5，無hou7 霜雪凍，佮無 hou7 炎日曝，無病痛，死失，亦無埋葬佮墳墓；滿心攏是歡喜快活，無相爭賭氣，無相打吵嚷，無m7好 e5 聲音攪擾。這號好厝，ti7 hit所在永遠無保全，算是到家，得著平安佮主做一夥。Lin2大家甘願去hia抑 m7愛？」 \n講著chiah-e5 話大家暗暗吐氣。Li7-su-te7 心內講，「我甘願佮 Tok-hui 做夥去。」 \n先生講，「凡若無極白清氣e5 be7得 thang入hit個城；koh講，「門 關，將罪阻止。」我e5 朋友ah，lin2大家心內若有一項 e5 罪，天堂e5 門就關--teh，be7得入去；因為無極白清氣 be7會入hit個門。比並親像咱這一輩，無做歹代，無講歹話，無囥歹e5 念頭；咱所應該做e5逐項去做lah，做一個完全清氣極白e5人；設使今仔日犯著一項罪，照人所看卻是小可 e5 錯誤，m7-ku2 會致到hou7天堂e5門關teh，咱就be7得入去；可見心內有一絲仔e5 罪，就be7到榮光 e5 城；又koh 問這禮拜堂內，是誰敢講犯罪不過是一擺；是誰敢講，心內 e5 罪獨獨是一項？」 \n講了，聽見有吐氣 e5聲音，就是逐人 e5 良心發現。 \n先生koh 講，「這內面到底無一個人敢an2-ni 講lah。逐人攏知所犯--著 e5 罪無tang3 thang算；若是一項 e5 罪，親像bak--著一點仔 e5 驚人"}
{"text": "，thoaN3--去來，心肝攏親像chhat烏--e5。」 \nLi7-su-te7 心內想家己佮 Tok-hui 從來beh an2-chaiN2-iuN7；反轉受Tok-hui 前暝昏面親像白紙，款式驚惶，足見伊 e5夢佮 Bi2-li7 e5 話，參今仔日先生所講，攏是相同。 \nHit一時先生講叫罪an2-chaiN2-iuN7 thang驚，koh明明講叫罪an2-chaiN2-iuN7會得thang赦免。設使 Li7-su-te7若會將先生所講 e5 話，一項一項勻仔去究kham3，自然會得著安慰。M7-ku2 伊將代先所聽e5，就pe2-pak8 ti7伊 e5 心，別句話全然攏無想；到尾先生講，「後禮拜日lin2大家chiah koh 來，我beh 講這首詩第2節，解說 hou7 lin2 聽，看有啥物法度thang入榮光 e5 城。」 \nLi7-su-te7倒去，ti7 路--nih慢慢teh 聽，大大teh 鬱悶，因為無法度thang安慰Tok-hui。Kip8-chi3 到樓頂，佮伊坐做夥，目珠 teh 看火講，「你做 e5 夢佮我ti7 禮拜堂內聽見所講--e5 道理，佮所吟 e5 詩攏是像一款式，一點仔無精差。」 \nTok-hui 講，「將你e5昏所聽e5 講一遍hou7 我聽。」 \nLi7-su-te7 就講，「我聽伊teh講，hit-e5 所在真好，設使會得thang到，就滿心歡喜；若是有罪e5 be7會企起 ti7-hia。Hit首詩亦是an2-ni 講，「有一榮光 e5 城，門關將罪阻止。」 \nTok-hui 講，「照 an2-ni 來看，我無一點仔thang向望。」 \n到半暝，Li7-su-te7 打算Tok-hui 睏去；無料伊竟然細聲 teh 講，「門關將罪阻止」，捷捷講幾若koe3。 \n不但Li7-su-te7 聽見這個話，iau2-k"}
{"text": "u2亦有別人聽見，就是親像天路歷程所講，顧木柵門 e5，亦聽見老人憂愁艱苦 e5 聲音；伊不止知 Tok-hui e5 光景，發起憐憫 e5 心，過無一時仔久，就愛用恩典 e5 話佮伊講，「我歡喜 ka7 你開門。」"}
{"text": "第八章 \n後來 Tok-hui giau5疑驚惶 e5 心攏無lah，逐項事誌無親像chiong5-chiong5。伊企起雖然是烏暗 e5 樓，心內卻大大光亮，連hit個所在彷彿變大大光明。伊知得著主到額 e5 賞賜，額頭看見主有歡喜 e5 面色，親像囡仔 hou7 老爸 iong5-chhiong5 疼痛 jiau5-ji7 e5 款式。Li2-su-te7 hit-tiap8寬心就親像sia3落重擔，因為Tok-hui無受氣伊趁少錢。 \nTok-hui 親像 tiam3 ti7 安樂街家己知足，將伊 e5 重罪託重主大膽放心，一概零星 e5 事亦交代主，打算主的確赦免照顧攏總齊到。Tok-hui 雖然be7曉得 an2-chaiN2-iuN7才會得著平安，卻亦照主所吩咐--e5 去做，無giau5疑佮怨恨 e5 話。 \nLi7-su-te7 轉琴倒--來，Tok-hui 佮伊談論不止歡喜，意思無m7 相合。 \nLi7-su-te7無ti7 面前，Tok-hui 安安穩穩倒teh，有時家己講話，有時祈禱主，感謝主hou7 伊平安。Tok-hui 這樣 teh 倚靠主m7 是空空--e5。聖經有講，「凡若倚靠主e5，到尾的確 be7 孤單艱苦。」 \n有一日下晝 Li7-su-te7 倒--來，beh看Tok-hui 有欠用啥物物抑無；到伊beh koh 上街去，聽見衣裳 e5 聲音上樓頂--來；有人勻勻仔 teh 扑門。Li7-su-te7 開門才知是Bi2-li7 佮 in老母入來。In大家為著Tok-hui 帶淡薄好e5 物來。Bi2-li7 thau2開 hou7 Li7-su-te7看，m7-na7 帶物na7-tiaN7；iau2有hit號有銀錢無tang3 買--e5，就是in e5 話意面貌講出來，有體貼疼痛憐憫 e5 意思，面容有溫柔慈悲 e5款式。 \nHi"}
{"text": "t個太太佮 Tok-hui teh 坐，2人談論耶穌 e5 仁愛；Tok-hui hit-tiap8愛講起耶穌 e5 名字，因為伊會講，「主疼我，替我放sak 性命。」 \n太太提出一本藍皮新約e5 冊，讀一章hou7 Tok-hui 聽。伊 e5聲音猛順，逐字清楚。 \n讀了，Bi2-li7 就到窗仔前講，「我認著這枝花，是我hou7伊--e5。」越頭就問Tok-hui 講，「老人ah！你愛這個mah？」 \nTok-hui 講，「不止愛，我佮Li7-su-te7 看這個花，就想著祈禱文lah。」 \nBi2-li7 講，「主洗我，hou7 我比雪較白。」Koh 問Tok-hui 講，「主有ka7 你洗抑無？」 \nTok-hui應講，「我信伊ka7我洗了。」 \nBi2-li7 講，「An2-ni 是不止好。你會到安樂街lah。」Koh 對老母講，阿娘，是an2-ni m7是？」 \n伊e5 老母講，「是，Tok-hui 佮 Li7-su-te7 chhoe7著到安樂街，hit條狹路；咱大家後來攏聚集ti7 安樂街；hit一時就是快樂e5 日子。」 \nKoh 問 Tok-hui 講，「你意思甘願看耶穌抑m7？」 \nTok-hui 講，「不止甘願意愛，我無偌久beh去見伊 e5面，心內極歡喜。」 \n太太講，「我恨be7得親像你快快到安樂街，自然心肝會寬。」講了就beh行。 \nBi2-li7看見hit 個舊琴 ti7 樓梯邊，就 iau2-boe7 beh倒去，愛代先轉琴。從前 Tok-hui極怨恨囡仔大家piN3弄伊 e5琴，親像今仔日有較歹勢；koh 看伊細膩 teh 轉，續無掛意lah。 \nBi2-li7一下轉 就到安樂街e5 曲調。起頭Tok-hui 本然愛聽，到今仔日koh 較羨慕這個曲調，因為伊一下聽無親像代先kan-ta 想著世間e5 街；這tiap8想伊會快快到hit e"}
{"text": "5 榮光 e5 城。 \n太太心內亦是an2-ni想；曲調轉煞，in大家就倒去。 \nLi7-su-te7 tui3 窗仔門內看 in 出外面到大街peh上 in e5 車。這個禮拜就是高興e5 日子。 \n到下禮拜 koh 開轉講道理。Li7-su-te7早早就到，先生看伊是歡喜 e5 面色。Hit日e5昏講 e5 就是hit首詩第3節。大家代先吟歸首，然後先生叫in大家將第三節所講，就是講：\n「主就叫我e5時，得著做子歡喜，靠伊大保持，靠伊大保持，罪心be7 koh發起。」 \nKoh再吟一遍，是因為beh hou7 in 大 家驚了較快會記得。 \n這個題目就是歌羅西1章12節 講，「天父 hou7 咱大家會佮眾聖徒有分相同得著光明 e5基業。」先生慢慢念兩遍。Li7-su-te7 細聲 koh toe3 伊一遍，愛倒去教Tok-hui。 \n先生對眾人講，「基業是甚物？就是所講榮光 e5 城安樂 e5 街；咱大家攏 iau2-boe7 bat 到。若是hou7 耶穌 e5 寶血洗過，攏總 e5人tiam3 ti7-hia有街，是耶穌去替咱量早備辦he7--teh。Che是咱 e5基業。」 \n先生koh迫切 teh 講，「這堂內有偌濟人 ti7 hia 有街leh？ Lin2大家除去世間貧窮艱苦 e5 街，另外無有別物 e5 街mah？天堂榮光 e5 城，hit內面無lin2 e5 街mah？ Lin2若肯就近水源去心內求主洗lin2，hou7 lin2比雪較白，ti7 hit tah 就攏總有街。」 \nLi7-su-te7 聽先生念伊 e5祈禱文，就想著hit 個白花；先生亦有an2-ni 想，以後就講，「E5昏所講--e5 是因為已經到主面前 e5 人，已經將罪託重主用寶血洗清氣。」 \nLi7-su-te7 聽這個話，心內想著，che 的確是teh 講Tok-hui 佮我。"}
{"text": "先生講，「我所疼e5 朋友，lin2 大家是上帝e5 子；伊 e5 國內有 lin2 e5 所在，現時主替lin2 代先備辦 he7--teh；我這tiap8愛ka7 lin2 講，是應該著an2-chaiN2-iuN7 代先備辦；比並有一國 e5 君王生一個太子，到時陣 beh 坐位；這個位是伊 e5 基業，是出世就有e5。伊對細漢學這個法度，學習這個事誌聽趁忠臣e5教示，小心謹慎，到攏會曉管理基業。若m7是 an2-ni，ti7 王宮內雖然有太子e5 名字，m7-ku2 be7 堪得續接這個職任。論到咱大家 e5 基業，亦是這個樣；若果然得著重頭生，就是萬王 e5 王 e5 子；咱大家若 m7 趁早代先備辦，到hit時陣就be7會得著基業。Lin2大家的確著有這個極白清氣 e5 心，慢慢學習，怨恨罪惡，愛行好代攏總趁聖神 e5教示。」 \n先生koh 講，「我e5 朋友ah，lin2 大家敢m7應該求聖神開chhoa7 lin2 e5 心mah？這個事誌 m7是一tau2久 e5 工夫就會做成--e5。Lin2大家來到耶穌 e5 面前，懇求洗去罪孽，主隨時就ka7 lin2 擦消；hit e5基業就算是 lin2 e5。聖神hou7 人成聖清氣m7 是緊緊就成功，是一日比一日較進步，一時比一時較會堪得得基業，漸漸親像耶穌；疼耶穌，怨恨罪惡，成清氣。」\nLin2不論啥物人若無照 an2-ni 行，這個基業就m7是lin2 所應該得--e5， 親像我e5 學問雖然比太子較 gau5一百倍，這個皇帝 e5 寶位決斷be7得算是我e5 本分所應該得-e5。Lan2大家若 ai3將這個基業算做是咱 e5 本分所應該得 e5，的確著倚靠耶穌 e5 寶血，be7會倚靠家己 e5 功勞。主既然hou7咱ti7伊 e5 國內有做子 e5 本分所應該得-e5，伊的確 beh教示引 chho"}
{"text": "a7咱，hou7 咱會接納承受伊 e5基業。Koh 已經受主e5 恩典罪得著赦 e5 人的確有行好 e5 心；心內既然極白清氣亦的確常常驚了hou7 罪 bak la5-sam5。」 \n先生koh 問，「Lin2大家 e5 中間有人存這個意思抑無？Lin2應該著思想耶穌替lin2 所做 e5 是啥物？ 伊是用寶血洗lin2，用性命贖清 lin2 e5 罪；我m7知lin2 e5 ki2-tong7 iau2-ku2 肯hou7 伊憂愁，辜負伊 e5恩典 mah？我想 lin2敢m7 肯，的確用hit首詩 e5 第3節講：\n「主就叫我e5時，得著做子歡喜，靠伊大保持，靠伊大保持，罪心be7 koh發起。」 \n亦著迫切求主賞賜聖神清氣咱e5 心；聽候事誌成功，主將lin2攏好好教示引chhoa7 lin2，就會接受基業；有e5 m7免用濟濟道理教示引chhoa7；有e5 是hou7 主試練；總是若beh做上帝 e5 子兒，攏著hou7 主教示引chhoa7 到齊全，才會得到hit街內去接納基業。Lin2 將來愛 tiam3 hit所在抑m7？」 \n堂內 e5 人心內躊躇teh 想，面色有帶hit個款式；hit-tiap8 各人陸續四散。 \nLi7-su-te7 tiam3 ti7 門口聽候先生；先生出來，代先問起Tok-hui e5 病這幾日an2-chaiN2-iuN7。又驚了堂內teh講 e5 話較深，囡仔難得會曉得，試看 Li7-su-te7 會曉得透徹抑 be7，到聽見 Li7-su-te7 teh應答伊，才知伊大概明白，thang倒去解說hou7 Tok-hui 聽，就不止歡喜。這一時 Li7-su-te7 m7-na7受人 e5 教訓，亦受聖神 e5 指示；主果然代先感動人 e5 心，koh 指示傳道--e5 講，所應該講 e5 道理，親像田地攏代先備辦好好；hit"}
{"text": "個掖種--e5 不過將細粒種子掖ti7 內面，以後的確發生結籽。 \nHit 個傳道--e5 倒去沿路行，沿路teh 揣摩這個道理，求主hou7 聽道理 e5 人緊緊受聖神感動，hou7 伊所講 e5 話會入in e5 心肝。"}
{"text": "第7章 \n李先生深知上帝hou7伊e5 後生查某子，m7若歡喜，thit-tho5 na7-tiaN7，亦m7是kan-ta hou7伊食，hou7伊穿na7-tiaN7；的確著勤勤教示伊，hou7伊會做好e5 子兒，到長成會做有路用 e5 人。逐所在鄉里風俗永永m7將字墨教示查某囡仔。李先生無an2-ni。查甫查某看做一樣，養飼，m7若教伊bat字，koh一日將上帝e5聖經教示伊，常常替in子祈禱，亦常常chhoa7伊來相佮祈禱，hou7伊tui3細漢有敬虔e5 心，thang向望伊後--來做人，會照規矩去行。可惜﹗Hit 2個子tui3 hiang3時失教示、罵人、chham講白賊，永永be7免得。李先生看an2-ni，心肝痛疼oh-tit 講。有時苦勸伊，有時責備伊；疼痛kap教示做伙盡。苦勸chham警戒相kap用，一而再，再而三，講了koh講，向望伊改變才煞。 \nTng hit-tiap8仔聽伊teh 罵人 e5時，的確叫伊來詳細教示--伊，thang見笑、thang 怨恨、thang可惜；會kham2站來感動伊e5 心反悔無koh 犯著。 \n聽伊講一句白賊，亦叫伊來，ka7伊講，「講白賊是欺騙人，koh得罪上帝。若m7反悔改變，be7 hou7 人信，亦be7 hou7 上帝疼；後--來有禍端艱苦，關係m7是小可。」今就世間人來論，若看伊e5 子敗壞一項小可物，親像扑破茶甌kap 碗hit號事，父母就罵koa3 扑伊。若講無情理 e5 話，kap白賊，teN3無聽見，koh有e5 o-lo2伊 e5子是碩koa3巧。真可惜ah﹗講白賊le2罵人就是終身e5 大害，m7若害伊 e5 身軀，也害伊e5 天良 kap 靈魂。人nia3 thang 看做小可 e5錯誤？Beh教示子兒e5 人，tui3受氣來扑罵伊--e5 較濟。子兒亦忍受，知伊所扑是為--著受氣，m7是"}
{"text": "因為疼痛；所以心肝be7受感動改變，亦無反悔e5 念頭。 \n李先生無an2-ni。有一日聽見伊e5 子講白賊，就教示伊講，「你講白賊大無合宜。我已經勸你幾若擺，你攏m7聽，今應該著扑，罔聽候到明仔日，免得hou7你講我是受氣--你才扑，m7是疼--你來扑。」 \n過日叫伊e5 子來，就流目屎ka7伊講，「我會哮是為著你講白賊，陷落不義；扑你，你 e5 父實在傷心，若m7 扑也無盡做父e5 職份，無ta-oa5來扑，你應該著趕緊反悔改變。」就略仔責備伊，伊 e5子感念老父e5 疼痛，續反悔家己 e5 m7著，後--來m7-bat講白賊。 \n今看李先生ti7 家有道理，教子有方法。別人e5 子le2罵人，講白賊，亦做慣勢，攏m7知見笑，恬恬放做無要緊；滿街滿巷逐位常常聽見，真正聽be7 入耳空。Che是做父母 e5 人失教訓、無家教，m7免問亦知；所以tui3 細漢到大漢身軀be7行道理禮義 e5 路，傷風敗俗，tui3世間失教示。人m7-bat上帝 e5 真理，掠che 事做無要緊，逐日那傷重，tui3白賊致到做賊，tui3 罵人致到扑人；到尾變做匪類歹子，反悔較 遲；若趁早勉勵警戒伊，beh thai2 有後--來 e5 禍端。 \n李先生因為知真道理，所以會免得這號 e5 過失，引chhoa7伊細漢e5 子，行端正e5 路，m7准伊略仔失錯，親像俗語講，「世間若an2-ni 做，習慣成自然。」Koh聖經講，「用道理教子，到老無反poan7就是lah。」 \n論poah8-kiau2 e5 事，李先生亦不止嚴禁；m7若禁伊無做，亦m7准伊近倚去看。有一日伊 e5 子看人poah8牌仔，趕緊叫伊出，迫切教伊莫tit看。伊 e5某講，「看有甚物相關？」李先生講，「你be7記tit我在早因為poah8-kiau2 e5陷害，累身累家，慘到be7講tit，敢m7是tui3 愛看kiau2"}
{"text": "起因mah？著持防謹慎，ti7起頭要緊。」 \n伊e5某聽見忽然大醒悟，亦kap伊相佮責備伊 e5 子。 \n第8章 \n李先生在家內tu2著安歇日，一概所做e5 工攏停，chhoa7伊 e5 家內相佮守禮拜，照禮拜7日一擺。禮拜前一日號做拜六，凡若禮拜日食用hiah-e5 物，的確著ti7 拜六量早備辦齊全；內面chheng2掃、器具、衣裳攏清氣。查甫--e5 著洗浴、剃頭；查某--e5 也著洗浴pin3頭毛，逐項事安頓妥當免得臨時倉惶誤事。 \n隔早起歸家聚集o-lo2 祈禱、解說聖冊、敬拜上帝、修心養性，一日nng7過。若閒國人講究聖冊，抑是外面淡薄行徙，攏無做工。 \n李先生tiam3 城內 e5 時，tu2著禮拜日的確到ti7 拜堂kap眾教友相同守安歇。Ti7鄉社無拜堂也無教友，到底m7-kaN2 be7記tit，kan-ta伊e5 家內ti7 厝nih8 守禮拜nia7-nia7。伊ti7 家內第一擺守禮拜，伊 e5某be7曉tit hit個意思，就問伊講，「Che是甚物因端？」 \n李先生講，「耶穌出世以前所守--e5，就是今 e5 禮拜六，名叫安歇日；所記--e5是上帝創造天地、人、物 e5 大功勞。耶穌koh活 e5 了後，所守--e5是在早 e5 禮拜日，就是這tiap8 e5 禮拜日，也名做主日；所記--e5是耶穌復活，kap 成就人救世贖罪 e5 大功勞。因為上帝救世 e5 功勞，較大上帝創造 e5 功勞；所以改換hit日來守伊。 \n耶穌e5 學生不論ti7甚物所在，若到這一日應該著安歇一概 e5 世事，tiam3家內看冊講道理祈禱。若有拜堂就到拜堂，kap眾人吟詩，敬虔做伙祈禱，聽人講福音來調養心神；設立天頂享受安歇永遠e5 地基。」伊e5某koh 問，「禮拜日若查甫也著停工；查某也m7-thang紡織、做工課、洗衣裳hiah-e5 事，家事敢無較欠缺mah"}
{"text": "？」李先生講，「M7使煩惱到過頭，聽上帝 e5 命令較要緊。上帝賞賜咱6日，hou7 咱計謀食穿，來養飼身軀家內；命令咱著將一日來服事伊，照伊e5 命令來行，敢m7是應該 e5 情理mah？若切心求上帝e5 國kap仁義，所用e5 物上帝的確賞賜--lan2。Iu7-koh做生理趁錢，不過是因為養飼惑身nia7-nia7，若禮拜ku2是養飼靈魂；趁錢che是kan-ta 為著暫時世間 e5 福，禮拜久是為著永遠天堂 e5 福。二項來比，甚物較重、甚物較輕，著知thang揀。 \n若因為守禮拜，外面雖然有小可欠缺，內面實在有大大利益。Che敢m7是福氣mah？我看教會內勤守禮拜 e5 人，德行日日加添；無勤守禮拜 e5 人，kap伊be7比tit。論到身體守禮拜--e5 大有利益；6 日 e5 拖磨，得著一日e5 安歇，來調養精神、強壯筋骨，福氣亦be7算做是小。今將勇健 e5身軀做6日 e5 工，才安歇一日，比hit號衰lam2 e5 身軀，逐日拖磨攏無安歇e5，做工的確比伊較有力，就趁錢的確比較濟。Che是自然 e5 情理。我看這世間凡若守禮拜 e5 國，hit國e5 人永較好額較 強；無守禮拜 e5 國攏不及--伊。所以勤守禮拜 e5 人，m7但加添德行智慧，就是錢財，亦較充足，比無守禮拜--e5，心肝較安然，景況亦較順事。 \n又koh 守禮拜--e5無hou7 人引誘，的確行正路，亦會斂省無漫所虛hoa e5 所費，無濫用e5 錢財。請賢妻想看teh。我在早無守禮拜，所入e5 錢攏開了了；今守禮拜準節teh 用，全家食穿攏有chhun。Che是明明e5 證據。」 \n伊e5某聽che 話歡喜降服；後--來李先生 kap伊 e5 家內去守禮拜。若有時出外，就伊 e5 某叫hiah-e5子去做禮拜lah。 \n第9章 \n李先生 e5某早暗聽道理，iu7-koh 小可通達文字，看"}
{"text": "聖冊kap hiah-e5 註解，大大有曉悟，常常記念降服；總是比伊 e5 丈夫無像款。伊丈夫ti7 真 e5 道理會知亦會行。伊e5某雖然會知，無攏會行。In丈夫行這個道理，是安然自然來行，已經到聖 e5 地步。伊 e5某be7會an2-ni-siN，著用氣力刁故意來行，才會合道理。 \n有一日問伊 e5 丈夫講，「我今ti7 聖e5 道理無疑ngai2，亦願事事趁這個道理來行。M7-ku2 常常家己知硬心攏be7 化；私欲難得洗清氣，通身軀五官四肢khoai3 bak la5-sam5污穢，比較先生自然會合道理，親像差天對淵，cheng-choah8真遠。Che是甚物緣故？」 \n李先生講，「明白道理，刁故意來行好，卻好leh。若是ti7這個道理 e5 中間，iau2-ku2 有較進步leh。設使m7是充滿ti7聖神e5，be7進步；到進步就會安然自在來行，自然合道理。今我家己實在無變化我心 e5 才能，亦無變化別人 e5 心 e5 氣力。Che是聖神 e5 權能，上帝至大 e5 恩典所賞賜；所以求就的確得著；無求，就be7得著。 \n人iau2-boe7得著聖神 e5幫贊，ai3 tit順趁來行這個道理，親像拖重車，駛大船，不止著費力。若得著聖神幫贊，這個道理極快行，親像受風e5 船桅，歸陣 e5 跑馬，攏m7-sai2費氣。賢妻你家己講心硬，iau2-boe7 化，總是上帝 e5神會化硬做軟。聖經有記載上帝 e5 話講，「我將新e5心來賞賜--lin2，的確將你凶硬e5 性除去，hou7你有溫柔，和平 e5 心，快受感化，亦的確將我e5神hou7--你，hou7 你趁我e5 法度，守我e5 律例。」 \n賢妻又koh 講，私欲oh-tit洗清。經--nih8亦有講，「上帝bat 講，「我用清e5水ka7你洗，hou7你會清氣；凡若污穢 e5 代誌攏洗除到清氣。」所以在早大衛"}
{"text": "王求主講，「主若hou7 我清氣，我就清氣，主若洗thoa7--我，我就比雪較白。」我願賢妻學大衛王誠心懇求，無偌久就有應驗。」 \n伊e5某tui3 hit-tiap8了後，來掠求聖神充滿 ti7伊 e5 心，來做要緊，一日求--過一日忽然知大大有受聖神感化，心肝和平面貌光生；ka7伊e5 丈夫講，「得著lah。」伊e5 丈夫看伊講，「你講tit著，真正有影得著lah。」就chhoa7伊 e5某kap後生查某子攏去入聖教，翁某同心安然行天路。伊e5子亦知敬畏上帝，孝順父母，循趁規矩。後--來嫁娶攏是教會內 e5 人；邪教，邪事；邪俗攏一盡除到清氣，用聖e5 款式流傳世代攏無改換。"}
{"text": "第一章 \n對古早以來琴有濟濟款。一號是彈--e5；這號彈--e5 著人gau5，會bat hit個琴調，才會曉得彈。Iau2有一號是轉--e5；這號是親像細個企櫥這樣，koh 邊仔有一支柄thang hou7 人轉，轉了就有hit個曲調；所以人人攏會曉轉。總是tiaN7著有四五塊na7-tiaN7，be7會出在人e5 意思換別物曲調。 \n因為 an2-ni-siN ti7 阮外國 e5 所在，有時人無別個頭路thang趁吃，以及 be7曉得做工 e5 人，有e5 將這號琴日日 toa3 去街路轉 hou7 人聽，向望人聽了歡喜淡薄錢 hou7 伊。 \n今從前 ti7 英國京城內有一間 e5 客店。店是一座 e5 懸樓，有幾若層。所企起攏是窮苦 e5 人。Ti7 這個樓頂，樓梯角e5所在有一間極細 e5房。內面有一個老人leh toa3；伊 e5名叫做 Tok-hui，面有帶笑容 e5 款式。Ti7 teh 轉琴有音調出來彷彿是曲 e5 聲音，親像teh講，「我e5街就是安樂 e5 街，無te3 thang比並我e5 街。」 \n若是這個琴調所轉 e5 安樂街無佮這個樓頂相像；因為這個樓頂是窮苦 e5 所在，隘隘，無寬khoaN3，黑暗be7 光；自然 toa3 ti7-hia 無快活，無親像 ti7 街內 e5 利便。 \nTi7 樓下幾層企起 e5 人，有e5 ti7 破床頂，半睏，半醒，聽見這個琴 e5 曲，想起家己e5街，亦bat享福hit號好處。若是離開街內抵著艱苦 e5 景況。到瞑深 e5 時陣，燈火teh -beh hoa，火爐e5 火teh-beh 過，這個老人 iau2-ku2 teh 轉琴。 \n原來 Tok-hui ti7 樓頂 teh toa3，單身孤苦，無親戚thang靠，無朋友 thang求。凡所親愛 e5 人攏總死了，並無一人心悶紀念伊 e5 苦楚。伊"}
{"text": "亦無心肝經營謀活，逐日轉琴na7-tiaN7；有時受聽琴 e5 老太太佮姑娘淡薄錢 hou7 伊，就是將 chiah-e5 錢去買食，以外無別物心愛 e5 物件thang安慰伊，這個轉琴是伊一世人所愛--e5。 \n這個琴佮伊 e5 歲壽差不多；所轉出--來 e5 曲調 m7是時式--e5，是古早--e5。囡仔大家聽到厭，都m7歡喜聽；老Tok-hui 想到伊家己 hou7 人看輕，連琴亦這個款。平日雖然會忍耐得，若是瞑時心內卻 kham-be7-tiau5。Koh抵著一陣e5 冷風，寒到面會痛親像刀teh 削一般樣。伊 e5 衣裳孤單一領薄薄，身軀發抖，手、面，露出青筋，瘦到一層皮ne5 一層骨，親像暈gong5，連這個琴e5 聲音亦續亂亂去。 \n轉琴 e5 曲調有四款；第一款，o-lo2 上帝；第2，吐氣守寡人；第3， o-lo2 大英國豪傑富貴 e5人；第4，欣慕安樂街。這幾個曲調 Tok-hui kai3愛是第4調，每日轉琴到hit調，就著有心意慢慢 teh 轉，那轉那高興；總是因為天時透風攏無半人beh chhap--伊，來聽伊 e5琴，只有幾個囡仔kan-ta 愛聽新 e5 曲調。若是新e5 Tok-hui 連名亦m7-bat 聽起講。 \n有一個老人對樓窗內 kah伊著緊緊去，m7准伊 ian5-chhian5 ti7 這個所在。Tok-hui 聽見這句話就走，走到一條大街路，巡路 e5 人講伊礙--著街路，趕伊別所在去。 \nTok-hui 對早起頭到hit一時無食一點物，差不多餓到teh-beh be7 振動。佳哉chhau3-khiau2 遇著一個做田 e5 婦人人 beh 入城買物，看見伊，有可憐伊e5 心 hou7 伊幾個錢，就到e5昏無人koh hou7伊。 \n日已經 teh-beh 暗 lah，伊愛beh 倒轉去樓--nih8，就 ti7 路--nih"}
{"text": "8買一塊餅，慢慢teh 行，行到樓梯角 e5 所在。Hit一時日暗，風大；伊想著舊時買琴e5 時陣不止有興頭，琴頂 e5 綢亦真sui2；琴 e5 曲調人人都愛聽；m7-na7 囡仔 o-lo2好，就大人亦稱呼不止奇怪；到今仔日攏對反，知be7 照前 e5 意思。 \n到倒來樓頂食餅，lim淡薄茶，就略仔有較爽快，koh 想無別物 e5 事誌thang ke2 心悶，只有 pai5 琴來轉。可惜 Tok-hui m7 知有一位會安慰人 e5 心--e5。 \n代先樓主m7准伊暝--時 轉琴，驚了吵著別人 be7睏得。伊就講，逐禮拜 beh加hou7 伊幾個錢。樓主聽見伊講 an2-ni，就允伊。 \nHit一暝 teh 轉琴，暝那深那高興，親像佮琴作伴一般樣，家己轉，家己聽這個曲調愛合家己 e5 意思，m7管別個人o-lo2，抑是hiam5，亦m7知 ti7 門外有一個細漢查甫囡仔名叫 Li7-su-te7，衣裳破爛到be7堪得，peh ti7 門眉頂 aN3耳空teh聽琴。這個囡仔來 e5 時陣先到樓下一層，倒ti7 破床頂，連連聽了3塊 e5 琴調攏無掛意；聽到第4塊就舉頭 lah，注神勻勻仔teh 聽。聽到心內 be7忍得，因為伊忽然想起一項事誌--來，就是幾月日前伊 e5 老母 ti7-teh，到beh 死 e5時候 bat 倒ti7 眠床頂用手摸伊 e5面，唱講，「我e5 街就是安樂 e5 街，無所在thang比並我e5 街；」聲音不止好聽，koh 講，「我beh 到我e5街，就是安樂街」。講煞氣就斷。 \n所以今仔日伊一下聽--著這塊琴調，親像伊老母破病 teh-beh 死 teh唱 e5 款式，就彷彿親像伊e5 老母 ti7 目珠前。 \n照 an2-ni 來看，Li7-su-te7 是對 in娘死了後就變成孤苦 e5 囡仔無人thang照顧伊，亦無人thang幫贊，扶"}
{"text": "持伊。伊 e5老母 ti7 世間 e5 時有吩咐伊m7-thang貧憚。Li7-su7-te7 照伊e5老母所吩咐，做事勤緊，常常有 teh 想講，「我ti7 當時會到安樂街 ？」這 e5昏聽見這個琴，就那想那愛到hia。Hit個心性親像忍be7-tiau5，聽候這3塊調都攏了，koh再勻勻仔聽伊老母teh 唱hit塊。 \nHit時人 teh 關門e5 聲，亦有人大聲 teh 講話，這個琴調就聽 be7得thang明白；伊就趕緊走出--來，暗摸sa chhek倚去就近hit個琴e5 聲，peh ti7 門眉頂 teh 聽。雖然toa3 ti7 樓梯邊 e5 門，hit個門縫有風不止冷吹--來，伊亦m7 走，iau2-ku2 是teh 聽。聽到琴 e5 聲攏煞lah；聽見內面有舉琴kham7--著ti7 壁--nih8 e5 聲，伊就倒轉去倒ti7 破床頂teh 睏，就夢見一個夢，聽見伊 e5老母 ti7 遠遠 teh 唱安樂街，講，「我已經到了街，無地thang比我e5 街。」"}
{"text": "第十二章 \n第2日早起樓頂有一個人客對樓主問講，「轉琴 e5 囡仔an2-chaiN2-iuN7，驚了是熱病，這暝昏嘴poe lam7-sam2 講話，我嘴齒痛be7睏得，聽伊講到天光。」有人問hit 個嘴齒痛--e5 講，「伊是講啥物？」 \n應講，「講淡薄無合理e5 話，忽然講地忽然講天頂榮光 e5 城，koh 有講世間人送葬e5 事誌，亦有講起好看 e5 白花，攏是鬼佮馬哮無像聲；有一擺伊坐teh吟詩，an2-chaiN2-iuN7 lin2無聽見mah？」 \nHia e5 人講，「我前日tiam3 ti7 街內做工不止厭lan2，到瞑--時一下倒teh就睏去，啥物物亦無聽見。伊詩內所吟 e5 是啥物？」 \nHit個人講，「是舊琴 e5 一塊曲調，hit個曲常常 ti7 伊耳空內，連teh 睏亦無be7記得，cha7 暝昏伊 iau2-ku2 teh 吟安樂街 e5 曲。」 \nIu7-koh有一人佮樓主講，「這個囡仔著熱kong5病不止傷重，阮大家驚了hou7 伊koe3--著，較好hou7 伊出去。」 \n人客四散以後，樓主去看Li7-su-te7 到底是病抑m7是，叫伊醒--來；伊thi2開目珠be7認得人；樓主無法度抱伊到樓下，he7 ti7 一間細間房 hou7 伊家己toa3，將伊 e5 鋪蓋搬ti7地板頂，hou7 伊淡薄點心 佮水，竟然無趕伊出店--去，就be7算做無憐憫伊；hit日e5昏亦請一位白chan7人 e5醫生來 ka7 伊看。醫生講伊是熱病，傷重到teh-beh 死。 \nHit時 Li7-su-te7 啥物 事誌攏m7知，幾若日久攏是 an2-ni，樓主出出入入，伊亦m7知，別人無去看伊。樓主事誌濟，亦無閒工thang常常去照顧伊；聽伊講安樂街，另外一個意思hou7 人不止奇怪。 \n這tiap8 Li7-su-te7 雖然心內糊塗，總是一直無be"}
{"text": "7記得榮光 e5 城。過幾日病症淡薄較輕，身體不止軟弱；雖然心內是較精神淡薄，iau2-ku2 be7會轉琴。 \nHit-tiap8 日子不止長，樓主看伊較好就m7去管顧伊；有幾若時久無半人來佮伊講話。伊 ti7 hit間eh8-teh8 烏暗 e5 厝，門窗無透ti7 埕nih8，無看見藍色 e5 天，只有別所在一點仔光照--入-來，知是日--時，聽見有囡仔 ti7 外面chhit-tho5 行soa2 聲說；到e5昏聽見來 toa3-e5 人客 ti7 樓頂講話吵鬧；瞑--時樓梯邊 e5 掛鐘 tih8-tih8 tauh8-tauh8 e5 聲，到時刻就打幾下。 \n天光聽見人客一個一個 e5 腳步聲落樓出去做工，獨獨無人到伊 e5所在問伊，翻lin3-轉 想有幾個禮拜日伊無入禮拜堂，傳道e5 Ui2先生無見著伊 e5 面，m7知有teh 紀念伊抑無。Li7-su-te7 真向望伊來，若是無來，伊不止giau5疑。有一koe3 拜託樓主去請 Ui2先生。應講，「這個路真遠，我無閒thang替你去。」 \nTui3 這tiap8 thang看 Li7-su-te7若無一位 e5 朋友耶穌佮伊ti7-teh，這款 e5 鬱悶實在 be7堪得；一--來身體軟弱；二--來心內煩惱，有時信心無 hiah大，就be7免得著急；若有時佮耶穌講話，知有得著親愛 e5 朋友佮伊做伴，就解悶淡薄，常常紀念先生 hou7 Tok-hui e5 冊講，「心內m7-thang煩惱憂愁，m7-thang驚惶。」 \n雖然是這個款式，伊 iau2-ku2知這幾禮拜是不止久長。 \n後來伊會坐thau-ku2-a2，若是身軀暈憨企 be7起來。凡若囡仔人 e5 病抵仔好，應該著食淡薄調養 e5 物，可憐無人 hou7 伊，亦無人紀念伊，彷彿連主亦無看念伊，iau2-ku2 實在主無be7記得伊。 \n有一日"}
{"text": "Li7-su-te7 ti7 眠床頂 teh 倒；因為天氣不止熱有起喘，知比平日 koh較軟弱，koh較 lan2，che亦是一koe3 e5 鬱卒，就講，「求主差人來看我。」 \n這句話抵仔講了，有人sak門入--來，m7是別人就是 Ui2先生。Li7-su-te7 偆2支細細個手出來忍be7-tiau5，就大哮--起來。 \n先生問，「是啥物緣故，敢是m7愛看我mah？」 \n應講，「我是驚你攏無來，續be7記得我，這tiap8 我歡喜到極。」 \n先生koh ka7 伊講，「這幾日我出城，無去禮拜堂，另外有一個先生替我講道理；昨日e5昏我倒--來了後，頭一擺 ti7 細個禮拜堂講道理，卻無看見你；我問拚掃禮拜堂 e5 老婦人人講，chiah久仔你有來抑無；伊講，對我無到禮拜堂，你就無來半koe3，所以我m7 放心，來chhoe7 你，chim2-ma2愛你將這幾禮拜e5 事誌講起 hou7 我聽。」 \nLi7-su-te7 歡喜到be7顧得就精神，勉強出力講家己知過去 e5 事誌，親像做夢抵仔醒一般樣；千愁萬苦攏消無--去，佮先生講半日 e5 話。 \n先生提一封批出--來講，「這內面有一張批寫你e5 事誌， 我讀hou7你聽；就是講：-\n「批寄hou7 Ui2 Lek8-tan3 面前。有一個窮苦 e5 囡仔名叫 Li7-su-te7，m7知姓啥物，企起 ti7 Pit-ni2-se e5 街一間客店；從前 toe3 一個轉琴e5 老人。代先幾禮拜我聽見hit個老人 e5 病傷重，驚了是已經過往lah。我婦人人 ti7 世間 e5 時可憐這個囡仔，現時Bi2-li7 姑娘亦常常數念伊；我聽了伊不止窮苦，無人照顧伊；所在我寫這張批託重你ka7 伊chhoe7一個妥當所在，要緊著ti7好人 e5 街內，款待伊著親像家己 e5 子一般樣。 \n我將銀單寄ti7 批內，交代你hou7"}
{"text": "伊這tiap8 thang開用；ai3伊 ti7 冊房讀一二年 e5 冊，看伊心意an2-chaiN2-iuN7；伊若願心服事主，我就hou7 伊ti7城內tiam3 艱苦人 e5 中間做一傳道--e5。 \n我意愛hit-tah e5 人紀念我已經過往 e5 婦人人，無比這個法度 koh 較好 e5。我e5 婦人人若活--teh情願養飼Li7-su-te7，所以我將伊 e5錢財chiu-cho7幫贊伊 e5 kang-cheng5，成全伊 e5 志氣。 \n我勞煩--你這幾項事誌，請你 goan5-cheng5 體諒我，因為若聽候我 倒轉來國--nih8，驚了chhoe7 be7 著這個囡仔。Li7-su-te7 佮 Tok-hui企起 e5 所在是我e5 婦人人 ti7 世間 e5 時路尾去 e5 所在，所以我現時體貼這個囡仔親像我e5 婦人人本身託重我一般樣。我的確愛照顧伊 一--來為著婦人人 e5 緣故，二--來因為主有講，「已經行an2-ni 來款待我e5 兄弟第一細 e5 一個，就是親像款待我一般樣。」(馬太 25：40)。 \n林Tek8-sai3謹慎拜託 \nUi2 Lek8-tan3 先生將這個批讀了，對 Li7-su-te7 講，「Che 敢m7是主e5 恩典款待你mah？」 \nLi7-su-te7 講，「是，主e5 恩典款待我，老Tok-hui 所講 e5 話無錯。」 \n先生問，「Tok-hui 所講e5 是啥物話？」 \nLi7-su-te7 講，「Tok-hui 講e5 是主的確有啥物工hou7 我做；hit一時我驚了無，照今仔日來看主真正有事誌 hou7 我做。」 \n先生面toa3笑容講：「你甘願意愛佮我感謝主mah?」 \n先生跪落ti7 Li7-su-te7 e5 床下，Li7-su-te7就ti7 床頂手鞠躬，先生祈禱了，Li7-su-te7 koh用"}
{"text": "家己 e5 話講，「耶穌我感謝你，因為你hou7 我做 e5 事誌，我甘願tiam3門外加聽候這tiap8仔久，顯出我意愛 e5 心肝。」 \n先生beh 倒去講，「你要緊著熱心做主e5 工；做完就會到安樂街，有歇睏 e5 日子。」 \nLi7-su-te7 講，「無te3 thang比我e5 街，無te3 thang比我e5 街。」"}
{"text": "第九章 \nLi7-su-te7 對堂內倒來，將所會記得 e5 攏ka7 Tok-hui 講，koh 念hit首詩 e5 第3節。Tok-hui 就講，「若是an2-ni 主會得thang快快教示引chhoa7 我，因為時陣liam5-piN到lah。」 \nLi7-su-te7 講，「Che無一定e5，kiam2-chhai2 無 kah hiah 快。」 \nTok-hui 講，「照醫生所講一月日 e5 an-ki5 已經 beh 過去lah；我打算離榮光 e5 城無偌遠，佮安樂街不止近；我有時彷彿看見門頂有光na3-na3 e5 字。」 \nLi7-su-te7無應伊，越過面，頭殼thim3--落去，忍be7-tiau5哮一聲。 \nTok-hui 因為這個囡仔亦傷心起--來，摸 Li7-su-te7 e5 頭殼，兩人攏無講話。過一時仔Tok-hui koh 講，「 Li7-su-te7 ah，你敢愛留我ti3 安樂街 e5 門口mah？」 \nLi7-su-te7 講，「我無留你e5 意思，總是有一個樣，我甘願意愛佮你做夥入去。」 \nTok-hui 講，「我打算主留你ti7 世間，是 hou7 你做伊 e5 工；我是老人，軟弱、有病，be7會做啥物；所以主beh 叫我倒去。你是少年，有氣力 e5 人，thang用 lin2 這一輩服事主。」 \nLi7-su-te7 吐氣講，「若是 an2-ni 心內想活到親像老伯 chiah 濟歲，天堂 e5 門 chiah beh ka7 我開，m7知 beh 聽候偌久leh。」 \nTok-hui 講，「你ti7 chia 服事主顯明疼主e5 心，敢thang講你m7 甘願 mah？」 Li7-su-te7 細仔聲講，「不止甘願。」 Tok-hui 講，「親像我若會koh活一年，可以盡心盡氣力服事主，顯出愛敬伊 e5心就甘願，心將攏總所有--"}
{"text": "e5 佮極be7-sai3得e5 琴攏放sak--去。主替我放sak 性命受苦到死；我從前m7知thang報答，到這tiap8 獨獨偆幾日na7-tiaN7，會顯明愛敬伊 e5 心，彷彿親像辜負伊 e5大恩典，想到chiah-e5 be7免得傷悲。」 \n從前 Tok-hui 是teh 安慰 Li7-su-te7，到今仔日伊反轉安慰Tok-hui 講，「老伯ah，你著將這個意思 ka7 耶穌講，伊的確明白。」 \nTok-hui 手鞠躬迫切 teh 懇求講，「主耶穌我實在疼你，甘願報答你e5 恩，若是我只有偆一個禮拜na7-tiaN7，就beh死lah，我實在心肝感謝你，我若會koh再活幾日顯出實在 e5 心疼你，我就是將攏總心愛--e5 攏放sak--去，求主聽我祈禱明明知我e5 意思，體貼我心內所講be7出來 e5 話。」 \nTok-hui 講了，就翻身睏--去。 \nLi7-su-te7 iau2-ku2 倚火 teh 坐；起頭幾日卻有較快活淡薄，到e5昏聽見 Tok-hui 這幾句 e5 話，連從前 e5 事攏翻--起來想不止大大憂愁煩惱；世間無論啥物人若只有一個朋友忽然 beh 永遠離開，伊 e5 心的確 be7安然，比並親像行路前面有 bat8-bat8 e5 雲霧，雖然明明知遮蓋難得行，卻亦會得thang進前。 \nLi7-su-te7 現在所tu2著 e5 景況，就是這個款式。伊入去hit條 e5 路站， 就心肝驚惶膽寒，想起Tok-hui抵仔teh 講 e5 話，就迫切 teh 懇求主講，「主耶穌你著幫贊我，hou7 我將我一世人 e5 時日攏獻hou7 你，又koh 妥妥當當來服事Tok-hui 是心所願。」 \n祈禱了，心內知有淡薄平安，就去睏。 \n第二日早起到Tok-hui 面前留心teh 看伊；看見比前日koh較軟弱，就m7敢離開伊；若是現時獨獨偆幾個錢na"}
{"text": "7-tiaN7，看Tok-hui 有意思ai3叫伊出去轉琴，所以Li7-su-te7 心內傷悲，隨時就去行；想beh去城外 chhoe7 太太佮 Bi2-li7 講起 Tok-hui 病重e5 情形。凡若人有艱難 e5 事誌的確想著平日憐憫疼痛伊 e5 人佮伊講講 leh。 \nLi7-su-te7 到花園 e5 宅仔，白花攏無lah，細細 e5 紅花開起不止好看；伊攏無看在心，直直看對樓頂去，看Bi2-li7 姑娘有ti7-hia 抑無，nia2知hit所在無半人，伊就轉安樂街 e5曲調。Bi2-li7 一下聽見琴聲，就緊緊出來，走到面前。Li7-su-te7 看伊 e5面貌，是親像抵抵哮了 e5 款式。Bi2-li7 講，「轉琴 e5 囡仔的確 m7-thang 轉 lah，我老母有病倒ti7 眠床，一下聽見響e5 聲頭殼就痛疼。」 \nLi7-su-te7 趕緊將琴放煞--去，偆一個尾聲親像有吐氣 e5 聲音。 \nLi7-su-te7 講，「我聽見che，替你憂悶。」 \nBi2-li7 佮伊企做夥無講啥物。Li7-su-te7 看見可憐伊，就問講，「太太 e5 病是輕抑是重？」Bi2-li7 講，「驚了是傷重，看我老爸 e5 款式是不止憂愁，老婆 m7 hou7 阮chhit-tho5，伊對煮食--e5 講，我e5老母be7好lah。」講著就吐氣哮一聲。 \nLi7-su-te7 講，「真正可憐 ah！小姑娘 m7-thang 哮到an2-ni；」連連講兩句。目珠看Bi2-li7無張持亦流目屎出--來滴 ti7伊 e5手tou2。Bi2-li7 舉頭講，「我打算母親ai3到安樂街，我亦愛佮伊去。」 \nLi7-su-te7 講，「我亦有這個意思，ai3快快去 lah，驚了聽候不止久，天nih8 e5 門 chiah ka7 我開。」 講了老婆來叫 Bi2-li7 入去，Li7"}
{"text": "-su-te7 無意無思亦倒去。伊看世間 e5 光景，彷彿攏是苦難，無一點仔安樂。現在頂面藍色 e5 天hou7烏雲遮lia去，花木草仔開到青青chhioh-chhioh，亦 hou7 狂風吹謝去，那看那行攏m7 安心，會hou7 人憂頭苦面；想了彷彿親像主be7記得 in e5 款式。伊 e5 細漢朋友Bi2-li7 街內亦遇著艱苦犯難 e5 事，所以攏無得著啥物安慰chi3好倒去，慢慢peh上懸 e5 樓梯，到ti7 門外聽見是Ui2先生 teh 讀冊hou7 Tok-hui 聽。 \nTok-hui ti7 眠床頂 teh 坐，面色不止安然，專心teh 聽親像嘴礁 e5 人憶著lim e5 款式。Li7-su-te7 入去先生讀一節冊講，「我hou7 lin2平安，就是將我e5 平安來賞賜lin2；我所賞賜；lin2 e5 心肝m7免憂悶，亦 m7免驚惶。」(約翰14：27) \n先生對 Tok-hui 講，「 這節冊親像刁持為著lin2 來寫--e5。」 Tok-hui 講，「真正是 an2-ni，亦親像因為Li7-su-te7 來寫--e5， Li7-su-te7 chim2-ma2 e5 心不止急。」 \n先生tah 伊e5 肩胛頭講，「你因為啥物事誌憂悶？」 \nLi7-su-te7 講，be7得出來，翻身去倒ti7 Tok-hui e5 眠床大聲哮起--來。 \n先生滿心體貼伊，佮伊跪teh 講，「Li7-su-te7 ah，我佮你相同到主e5 面前將你e5 艱難ka7 主講。」 \n先生就用淺淺 e5 話講，「求主看顧孤單 e5 囡仔，安慰伊、保護伊，hou7 伊心內知得著有一位，永遠be7 離開伊 e5 朋友。」 \n先生倒去，Tok-hui 就睏去。Li7-su-te7 彷彿聽見講，「你心內m7 sai2 憂悶啥物。」 \n伊就平平安安teh 睏；過一時仔聽見老伯 e"}
{"text": "5 聲叫伊醒。Li7-su-te7 就緊緊起--來，Tok-hui 講，「舊琴 ti7 佗位 ？」Li7-su-te7 講，「好好he7 ti7 chia lah。」Tok-hui 講，「你ka7 我轉安樂街 e5 曲調。」 \nLi7-su-te7 講，「三更半瞑轉琴 hou7 人奇怪。」 \nTok-hui無應伊； Li7-su-te7 點燈到伊面前看伊 e5面容，看伊目珠kheh-kheh，面攏變色親像 ngou2-heng5 teh 脫。Li7-su-te7 向來 m7 bat 看見這 個樣，m7知beh an2-chaiN2-iuN7 leh；就對窗仔門內teh看出去，滿天烏暗，獨獨有一粒光 e5 星，彷彿有koh 聽見講，「你心內m7 sai2 憂悶，」就應伊一聲講，「我所疼e5 主求你幫贊我。」 \n伊翻身來到眠床邊，Tok-hui koh講，「快快轉琴。」 \nLi7-su-te7無koh再 giau5疑，就提琴過來，tiam3 ti7 烏暗 e5 樓頂，慢慢teh 轉安樂街 e5 曲調。轉 e5 時陣 Tok-hui thi2開目珠，趕緊聽到這個曲調明白，就叫Li2-su-te7 到伊面前見著細仔聲ka7講，「Hit 個門現時開teh，我beh 入去lah，你koh再轉一下。」 \nHit三塊 e5 曲調用 ti7 人 beh死e5時無 hap8-sit。Li7-su-te7無法度， kan-ta 一塊一塊轉過去。Tok-hui 攏無管伊，細仔聲講，「求主洗我，hou7 我比雪較白。」Li7-su-te7 第2擺轉到安樂街 e5 曲調，抵抵 hit-tiap8 Tok-hui 就入去城門內到伊 e5 街，就是安樂街。 \nLi7-su-te7 一個人tiam3 ti7 門外，悲傷大哭。"}
{"text": "有烏面人名叫Pan-iang5，出世ti7 亞非利加州內地，近ti7 赤道。伊 e5 祖上是生番，極野，會食人。伊囡仔e5 時hou7人掠，去海邊，賣做奴才；有賣過幾若人 e5 手，路尾有一人tiam3 ti7 幾內亞 e5 地方買--來。這個主人亦是烏面人。 \nHit所在 e5 風俗真歹，攏m7-bat道理；人常常去山內，掠人來賣做奴才，到hit所在奴才不止濟；攏m7 bat禮義，有夠khian3-sng2，極歹 e5品行。這個Pan-iang5 本亦是這號e5 款式。 \n幾十年前教會差牧師去tiam3 hit個地，創禮拜堂，播揚福音 e5 教示。一廿年前，牧師看見這個Pan-iang5有時入禮拜堂，若是牧師攏無致意，扑算是憨e5 奴才，beh入來看看nia7-tiaN7；牧師攏無想著用道理 kap伊議論。 \n有一日牧師ti7 家己 e5 學房teh讀冊，人 ti7 外面扑門，牧師請伊入；人就入，看是這個Pan-iang5，伊 e5 面色不只緊切；牧師就問--伊︰「Pan-iang5 ah，你啥事？有甚物艱苦無？」Pan-iang5 應，講︰「先生ah，有艱苦；我e5 靈魂危險，ai3先生你替我祈禱。」 \n牧師代先扑算這個奴才極憨，攏be7曉得 想靈魂e5 代誌；今聽見伊迫切講到an2-ni，就大奇怪，來詳細問--伊，試看真正有大醒悟靈魂危險 e5 代誌，ai3得著救，抑無。 \n牧師看見Pan-iang5實在有醒悟，就將道理來教示--伊，kap伊跪落，替伊祈禱。Pan-iang5亦續祈禱，款式不止謙遜，認家己 e5 重罪，求上帝tai3念救主 e5 功勞赦免--伊。然後Pan-iang5常常照期來問洗禮受教示。有時牧師koh請伊來學房，kap伊詳細議論，相kap祈禱。 \nPan-iang5 醒悟家己 e5 罪，比平常問洗禮 e5 人koh 較深，切要求，ai3脫離後來e5"}
{"text": "刑罰。無偌久直直信耶穌，心得平安，知上帝赦免罪 e5 疼痛，就歡喜到be7顧--tit，求入教會 thang 公行認救主 e5 名。教會當職 e5人幾若擺查問--伊，看見伊知道理雖然無到極深，iau2-ku2明白得著救 e5 路，亦會講，「我e5 心本青暝，今會看見。」當這個人看見伊 e5 意思誠實切要，所以m7 敢久久延chhian5，就接納伊領洗禮，thang相kap坐主e5 桌。 \nPan-iang5 放sak世俗，kap主結永遠 e5 約，就liam5-piN 用歡喜熱熱盡忠 e5 心，行逐項 e5 本份；親像屬主e5人所應該行--e5。伊 e5 款式kap 早大各樣；早做憨 e5奴才，面有下賤憂悶 e5 色緻；今伊 e5 面改換光光，做歡喜 e5色，顯明心內敬上帝，疼人，大向望後來 e5 福氣。 \n聖冊講︰「舊 e5 代誌過去，攏總 e5 代誌換新。」親像an2-ni，Pan-iang5 家己重頭新，那親像看見世間逐項換新相e5 款式。照伊e5 身軀伊iau2-ku2做奴僕，屬ti7 殘忍不信 e5 主人，若是照伊 e5 心神有得著thau2放，來屬ti7 基督耶穌， 不止會講是自主。伊地面上e5 主人老、破相，be7家己照顧，盡看這個奴僕。Pan-iang5 比代先koh 較盡本份來服事這個主人；今有koh得著新e5主人 ti7 天--nih8，心所敬愛--e5，就掠伊 e5 擔做輕，真歡喜來擔；攏無推辭講，家己頇慢無本事，才做貧憚 e5 奴僕；是照所有e5 才調，出力利益人歸榮光上帝。 \nPan-iang5 起先試看會利益同伴下賤 e5 人，就就近這號 e5 人，將上帝款待伊家己 e5 代誌ka7 in講，請in來相kap行天e5 路，thang得著真 e5 福氣。無偌久這號e5人，幾若個聽見伊講，就醒悟家己 e5 罪，ai3 得耶穌 e5 教示。 \nPan"}
{"text": "-iang5大歡喜去赴祈禱會。伊祈禱款式親像囡仔 e5 心，將上帝所應允e5 話來求，攏無疑ngai2上帝的確聽，照所應允 e5 話來行。若有機會thang講，伊就起--來替耶穌來勸人。有人平素看輕伊做憨 e5 奴才，起頭m7 ai3聽伊講；然後看見伊不止謙遜，koh誠實迫切，大本事來勉勵警戒苦勸人，chiah-e5 人冷笑看輕 e5 面就變成端莊 e5 款式。 \n耶穌疼人，有權能歡喜救人，亦無看輕下賤烏暗心 e5 奴才，Pan-iang5 講這號e5 道理真好聽。Teh講 e5時，有時代先講家己做散hiong e5 奴才，ti7 大家 e5 中間做第一下賤，無路用 e5 人，家己m7 bat字，若是bat 聽見上帝 e5 奴僕講聖冊 e5 道理，koh有得著聖神感動只是心肝，所以姑不chiong著照所聽見--e5所知--e5，來講hou7 別人聽。 \nPan-iang5家己m7 bat字，就koh 較細心聽人傳上帝 e5 道理，m7若承受來養飼家己 e5 心，koh積聚道理 ti7 心內，thang 提出來教示別人；an2-ni 常常有道理thang講；若引聖冊亦罕tit錯誤。人聚集做會祈禱上帝，相kap議論道理，Pan-iang5 e5 相勸實在大路用；若是講 ti7 外面 e5 人是koh 較大路用。有時去道理iau2-boe7到e5 所在買賣，常常續講道理勸人。 \nPan-iang5入教liam5-piN chhoa7人來得著教示；有時tu2著有醒悟，tu2著人有信，就歡喜來播。有一擺伊去tiam3 山內較久，就chhoa7 6人來見牧師得著教示。然後這6人kap 幾若個同伴攏總領洗禮入教；無偌久hit所在有十數人常常聚集拜上帝。Chiah-e5 人起頭tui3 Pan-iang5 得著道理，就猶原歡喜hou7 Pan-iang5 教示引chhoa7。Pan-ian"}
{"text": "g5 toe3耶穌不止盡忠，將伊所得著 e5 光來照四面e5 烏暗，不時照機會，koh chhoe7機會thang利益人，歸榮光上帝。祈禱本份有斟酌守，家己sai7-khia祈禱，kap家內 e5 人祈禱，kap眾兄弟聚集祈禱，攏m7 敢be7記--tit。有時聽見講鐘e5 聲，be7-tit thang去禮拜堂，就hit所在kap同伴 e5 人跪落祈禱。早起時頭一項所做就是祈禱，下昏時路尾 e5所做抑是祈禱。有時be7 tit照時食飯，或是得著一條番藷，抑是geng5蕉，抑是麥穗、生食，代先祈禱才敢食。 \n月會e5 時替萬國 e5 人祈禱，Pan-iang5 罕tit無赴。伊有生一個查某子nia7-tiaN7，雖然真散hiong，iau2-ku2 常常排比thang存淡薄錢，伊kap某子thang te5-ian5，來幫贊基督 e5 國興旺；m7若用祈禱，亦是用錢。伊e5 錢艱苦趁，亦oh-tit 儉斂來積聚，所以te5無偌濟；tu2-tu2 hou7人想著聖冊所記載，hit個散hiong e5 守寡人，短真少，亦hou7 耶穌 o-lo2到極，講，「伊所te5--e5 比眾人較濟。」\n月會e5 時，牧師讀新聞，講別所在教會 e5 代誌，講人怎樣著磨播揚道理，講加添信主e5 人，講人因為主受艱苦: 這號 e5 消息Pan-iang5 不止愛聽。幾若所在教會tu2著捆著極傷重，濟濟人害--死，Pan-iang5聽見這個消息，心肝大感激，koh 較決意，家己省察，講，「M7知我會盡忠到an2-ni，抑無。」 \n有時去遠遠 e5 所在買賣，不論tah落去，款式亦相同。濟濟人tiam3 ti7家己 e5 厝，款式是拜上帝 e5 人；到別地去，伊拜上帝 e5 款式，是親像be7記tit 帶來。Pan-iang5 m7是an2-ni，去遠 e5 所在無各樣tiam3 ti7 家己e5"}
{"text": "家內；不論所在斟酌守安息日，家己拜上帝，亦播揚道理教示人。 \nPan-iang5 m7但禮拜日教示人，逐日有數念救人e5 代誌；kiam2-chhai2 ti7 鄉社，kiam2-chhai2 ti7 路nih8，kiam2-chhai2 ti7 船nih8，不論甚物時，甚物所在，常常ai3 kap人議論道理，替人祈禱。伊to3--來就去ka7 牧師講有tu2著怎樣，人怎樣 kap伊辯駁，家己用甚物道理來引chhoa7人就近耶穌。 \n人看見Pan-iang5這號 e5款式，歡喜播揚道理愛救人，就幾若個兄弟出銀beh替伊贖身，m7使做人 e5 奴才。伊e5 主人殘忍 e5 心，koh看見這個奴僕比早不止盡忠，就攏m7肯hou7伊贖。An2-ni-siN Pan-iang5猶原做奴僕，吞忍無做聲，m7愛扑歹道理 e5名聲，就出在上帝所hou7伊擔當e5 艱苦，伊甘願擔當，攏無嫌。 \n有一日，就是拜六，Pan-iang5去ka7牧師講teh-beh去山內e5 樹林備辦杉料，thang自伊e5 主人 e5 厝來koh再翻蓋。近hit個樹林有勢e5 鄉社，中間有二三人已經講beh做耶穌 e5 學生。Pan-iang5 e5 意思 beh kap hiah-e5 人過禮拜，就chhoa7 伊e5某kap 查某子落家己 e5 船仔去。禮拜日歇hit個鄉社，kap hiah-e5人做禮拜。拜一亦toa3 ti7 hia。拜二早起，iau2-boe7去做伊e5 工，就叫大家聚集來祈禱；祈禱明白起來，聽見人喉叫，緊緊出去，看見幾若個掠人 e5 賊，掠伊 e5 查某子去。Pan-iang5 大步jip in，賊越頭放銃，扑著Pan-iang5 e5 心肝，liam5-piN 跋倒，be7會出聲，死去。有人救伊 e5 查某子，到明仔再收身屍，某kap查某子攏總倒去，到地就埋葬，濟濟人數念Pan-"}
{"text": "iang5，大憂悶。 \n教會內眾人攏總學這個烏面e5 奴僕Pan-iang5 e5 盡忠，就上帝 e5 國緊緊四界設立，千萬人得著救。 \n(台南府城教會報第92卷，1893年2月)"}
{"text": "一隻細隻田鼠phe命去做 \nBat8一擺有一隻細隻赤色e5田鼠，一日伊出去田nih8 beh看有甚物。伊走tui3草nih8過去，兩目金金看，鼻tuh 逐項e5物，伊就看見一粒滑滑金金e5像樹子ti7草nih8。是一粒細細金金、sui2-sui2 e5籽，伊想beh提倒去。所以chhun伊e5 腳掌來摸伊，總是這粒細粒籽直直lian3去。伊走去jip伊，koh直直lian3 tu2 ti7伊e5頭前。後來到一個所在有一欉大欉橡樹，伊e5根滿滿ti7地nih8。 這粒籽就lian3 tui3 一條圓e5樹根腳落去。 \n細隻田鼠仔先生走到這條根，亦tuh伊e5鼻tui3這粒籽去。伊看見一個細細圓圓e5空ti7塗腳nih8。伊就nng3入去，看見有幾若層e5樓梯thang3落去ti7地內。這粒籽直go5落去，輕輕仔tok8-tok8 ti7伊e5 頭前，所以伊也tit8落去。直落、落、koh落籽直go5，去、去、koh去，田鼠也去。路尾忽然間伊看見一個細細e5門ti7 樓梯腳。 \n光光e5籽go5到門khok8一下，這個細e5門liam5-piN開，籽就lian3 tui3內面入去。這隻田鼠照伊所會e5緊落路尾層樓梯，門tu2 beh關，sak過去。內面有一間細間房。Ti7伊e5 面前有奇怪e5細漢紅人企teh。伊有戴一頂細頂紅帽仔，穿一領細領紅衫，koh穿一雙細雙奇怪e5紅鞋，鞋頭尖尖。 \n伊就ka7田鼠講，「你做我e5監犯lah！」 \n田鼠講，「因為怎樣？」 \n細漢e5紅人講，「因為你ai3偷提我e5籽。」 \n田鼠講，「Hit個是我e5籽；我chhe7著e5。」 \n細漢e5紅人講，「無，m7是。我得著lah。你boe7 thang koh看見。」 \n這隻細隻田鼠照伊所會e5緊，四界看這間房看攏無籽。後來伊想伊beh tui3這個細樓梯上去到in兜。總是門鎖teh亦鎖匙紅人收t"}
{"text": "eh。伊就ka7這隻可憐e5老鼠仔講，「你今著做我e5差用，ka7我chhu眠床，掃房，kap煮食。」 \n所以這隻細隻赤鼠做細漢紅人e5差用。逐日ka7細漢紅人chhu 眠床，掃細漢紅人e5房，煮細漢紅人e5湯。亦逐日細漢紅人tui3 這個細門出去，到e7晡才有倒來。逐擺伊續鎖門亦toa3鎖匙去。 \n路尾有一日伊chin7趕緊出門，iau2-be7關e5時就choan7 choan7匙，所以攏無choan7著。伊去，m7知因為伊真趕緊。 \n這隻細隻田鼠知今有機會thang走倒去。總是伊m7-ai3 無一粒sui2-sui2光光e5籽。伊m7知下ti7 ta2-loh8，所以逐所在chhe7。伊開逐個細屜來看攏無ti7屜nih8；伊看ti7逐個架仔亦無ti7一個架仔，伊就chhe7逐個壁櫥亦無ti7 hia。路尾伊peh上一塊椅，開一片穩當e5 細細e5門，chhe7著ti7 hia。 \n伊趕緊用伊e5前掌提koh用嘴咬，就走去。伊就sak開這個細e5 門，直直peh上細e5 樓梯，到ti7樹根下e5空，走tui3田nih8去，路尾就走到in兜。 \nHit時伊ti7 in兜就下這粒光光e5籽ti7桌頂。我ioh 伊有出力下落去，因為這個籽piak8一個就破開，tu2-tu2親像細e5 箱仔。 \n你扑算怎樣！有一koaN7 細細e5珠仔ti7內面。就是第一 sui2 e5細koaN7珠，攏是寶石做，亦是夠額大hou7老鼠夫人用。所以細隻田鼠就用這koaN7珠送伊e5姊妹。伊想chin7 sui2到極，伊無掛e5時就收ti7這個金金e5橡籽盒仔。 \n這時細漢紅人攏m7知伊去 ti7 ta2-loh8，因為伊m7 知田鼠所企e5所在。 \n(1)問。田鼠怎樣會得著橡樹籽？ \n1.勤勤chhe7，2.吞忍聽候。 \n聖經講，見若求e5得著，chhe7 e5 tu2著，扑門e5 ka7伊開"}
{"text": "。路加11章10 節。 \n細隻紅雞母kap狐狸 \nBat有一擺有一隻細隻紅雞母，家己企ti7一個田莊。有一隻老狐狸奸詐，koh狡怪，有一個洞ti7山nih8 e5石盤近ti7伊e5厝。濟濟暝這隻老狐狸常常醒醒倒teh家己想，若會liam5-piN 得著這隻紅雞母來tiam3 ti7伊e5大茶鈷來煮，做大頓是偌好。總是伊掠boe7著，因為雞母是chin7智識。逐擺beh出去街nih8就續鎖門，伊若koh來也liam5-piN鎖門，下伊e5鎖匙ti7伊e5圍身裙e5袋仔，ti7袋仔koh收鉸刀kap餅。 \n路尾這隻老狐狸想一個法度，beh 掠這隻細隻紅雞母。Ti7早起時早早伊ka7伊老e5老母講，「E5昏我倒來e5時茶kou2水著滾，因為我beh掠這隻細隻紅雞母來做e5昏頓。」伊就提一khia大khia袋仔，phoah8 ti7伊e5肩頭，行到ti7細隻紅雞母e5厝。細隻紅雞母tu2仔tui3門出來，teh khioh寡柴thang hiaN5火。所以這隻老狐狸bih ti7 柴堆e5 後面，ti7雞母aN3落去khioh 柴e5時，伊就soeh入厝亦bih ti7 門扇後。 \nKoh一tiap8仔久這隻細隻紅雞母趕緊入來亦關門，鎖teh，伊就講，「我歡喜我今穩當tiam3內面。」 Tu2-tu2伊 teh講e5時，伊越lin3轉，看見一隻真雄e5老狐狸企teh，有一個大e5袋仔ti7伊e5 肩頭，這隻細隻紅雞母真驚！伊就放下伊歸phe3 e5柴仔，飛tui3大枝楹仔起去。 Hioh ti7 hia，伊ka7 ti7下底e5老狐狸講，「你做你倒去，因為你掠我boe7著。」 \n狐狸講，「Kiam2-chhai2 會也敢！」 \n今你想狐狸怎樣做？伊企ti7塗腳nih8 tu2-tu2 ti7 紅雞母e5下底，亦toe3 伊e5尾直直seh8，伊那seh8那緊，這隻可憐e5 細隻紅雞"}
{"text": "母看了真眩，企boe7 tiau5就跋落來，這隻老狐狸就拾起來ti7伊e5袋仔，背ti7伊e5肩頭，起身倒去beh到ti7茶kou2水滾e5所在。 \n伊行chin7遠e5 路著peh上山，這隻細隻紅雞母iau2-ku2 chin7眩m7知伊ti7 ta2-loh8。總是暈過了，伊就緊提伊e5細桿鉸刀tui3 伊e5圍身裙e5袋仔出來，亦chhiauh8一下！伊鉸一空ti7 袋仔就thong2伊e5頭出來看，伊是ti7 ta2-loh8。伊到ti7 tu2好e5所在e5時，就鉸一空較大，家己跳出來。Ti7 hia有一塊大石頭，細隻紅雞母ti7一目nih久e5時緊拾伊，下ti7袋仔，然後伊照伊所會e5緊到ti7田莊e5厝，入去亦用大支e5鎖匙鎖門。 \n這隻老狐狸toa3這塊石頭直直去，m7知有各樣，Hngh！直直 ka7伊撞。伊到厝nih8 e5 時chin7 sian7。總是伊chin7歡喜無要緊半項，teh想e5昏伊有thang食。\n伊e5老母tu2仔開門e5時伊問講，「水有滾無？」 伊e5老母講，「有。你有掠著這隻細隻紅雞母無？」 \n老狐狸講，「有ouh，我開袋仔e5時，你著掀茶kou2蓋，我beh chhek8 這個袋仔，也紅雞母會落去。你著翕這個蓋，m7-thang hou7 伊跳出來。 \n伊e5粗心e5老母講，「會做得。」伊就企近ti7 teh滾e5茶kou2邊，備辦thang kham3蓋。 \n狐狸就提這個大koh重e5袋仔起來，tu2-tu2 ti7掀開e5茶kou2頂亦搖一下。Phiak8！Thim5！Phiak8！石頭出去ti7滾水nih8，水攏噴ti7老狐狸kap老狐狸母，兩隻攏燙燙死。 \n總是細隻紅雞母tui3這tiap8 了後，平安tiam3 ti7 伊家己e5細間田莊e5厝。 \n(1)問。狐狸kap伊e5老母怎樣 hou7 滾水燙死。因為ai3食紅雞"}
{"text": "母肉。 \n聖經講，「所以叫hit所在做貪食e5人e5墓，因為貪食 e5人攏tai5 ti7 hia。」民數記11 章34 節。 \nEk-pun7 kap伊e5 姨e5故事 \nEk-pun7常常去伊e5姨hia，差不多逐日有hou7伊物，thang 提倒來hou7伊e5老母。 \n有一日in姨hou7伊一袋chin7 sui2、黃、油，koh赤赤e5 kek8。\n伊就提伊，nih8拳頭母到真an5，an2-ni捏到in兜。到厝e5 時，無剩半項，只有一把e5油。 \n伊e5老母講，「你有甚物物？」 \n囡仔應講，「老母ah，是kek8。」 \n老母講，「Kek8！你生做無智識。攏m7知法度thang提kek8。Beh提kek8是著用淡薄仔葉包好勢，下ti7你e5帽仔，帽仔戴ti7頭殼，才倒來。你有聽見無。」囡仔講，「好，老母。」 \n隔日hit個囡仔koh去伊e5姨 hia。就hou7伊一磅牛奶油，是 beh寄hou7 in老母，是chin7 sui2、真鮮、真好e5牛奶油。 \n這個囡仔就用葉包，下ti7伊 e5帽，戴ti7頭殼nih8，亦倒來。Hit日chin7熱，牛奶油liam5-piN 就iuN5去。直直iuN5、iuN5，lui7落來ti7伊e5頭額，後來到ti7面nih8，耳仔、頷頸。到厝nih8 e5 時，攏總e5牛奶油湳湳歸頭殼。伊e5老母看見就講，「慘！甚物 ti7 你e5帽？」 \n囡仔講，「牛奶油lah，老母ah，an2姨hou7我。」 \n老母講，「牛奶油！你生做hiah 無智識。M7知法度thang 提牛奶油mah ？」Beh 提牛奶油著用寡葉包，tu7落去溪仔gan3-gan3 hou7伊冷。後來提tiam3你e5手，細膩提到厝。」 \n囡仔講，「好，老母ah。」 \n無偌久有一日，這個囡仔koh 去伊e5姨hia。這擺送伊一隻出世狗仔thang toa3倒去飼。"}
{"text": "這個囡仔用寡葉包，tu7 ti7溪仔。Ti7 hia 伊直直ka7伊tu7水；後來提ti7手nih8倒去。伊到厝nih8 e5時，狗仔子死。伊e5 老母看見就講，「慘！你提甚物來！」 \n囡仔講，「一隻狗仔，老母ah。」 \n老母講，「狗仔子！你生做hiah 無智識。M7是用hit號法度來掠狗仔子。Beh掠狗仔子著提一條長e5索仔，縛一頭 ti7狗仔e5頷頸，下tiam3塗腳nih8，才牽hit條索仔倒去，著 an2-ni。」 \n囡仔講，「會做得，老母ah ！」 \n隔日囡仔koh去伊e5姨hia。Beh倒來e5時，伊e5姨hou7 伊一瓣麵包thang提hou7伊e5老母，是赤赤、脆脆新e5麵包。 \n這個囡仔縛一條索仔ti7這個麵包頭，也拖這條索仔到厝nih8，hit號款。伊到厝nih8 e5 時，伊e5老母看見有物ti7索仔尾，講，「慘！你有koh提甚物 ti7 索仔尾？」 \n囡仔講，「麵包lah，老母ah！姨ah hou7我。」 \n伊e5老母講，「麵包！！！Heh！你生做hiah 無智識！攏無一點仔智識！今我無beh ka7你講用甚物法度提物倒來。你m7免去看lin2姨，亦無thang去。我 beh家己去，總是我這tiap8 beh ka7你講一項。你看ti7 chia有6個餅我做e5！ 我tu2-tu2下ti7戶碇beh hou7 in 冷，今你著聽。你著細膩hoah8過chiah-e5餅。」 \n囡仔講，「好，老母。」 \n後來這個囡仔e5老母戴帽圍領巾，亦koaN7一籃ti7伊e5手，去an2姨hia。 \n這六個餅下做一choa7 ti7戶碇nih8 hou7 伊冷。 \nHouh-houh，這個囡仔就真細膩beh怎樣行ti7 chiah-e5餅。伊行tu2-tu2 ti7 chiah-e5逐個e5中央。 \n這個囡仔，無人會知伊會tu2著怎樣，ka7我講這個故事e5人也m7"}
{"text": "知。總是你ioh會著。 \n(1)問。Ek-pun7怎樣hiah憨？因為無用頭殼想代誌。 \n(2)後來tu2著甚物艱苦？受扑。 \n智慧 e5子hou7老父歡喜，愚憨e5子 hou7老母憂悶。箴言10章1 節。"}
{"text": "細隻羊仔 \nBat有一隻chin7細隻e5羊仔，伊e5腳chun3-chun3，iau2-ku2家己chin7歡喜thit-tho5。 \n有一日伊起身去探伊e5媽，那跳那想，伊會thang tui3伊e5媽得著逐項好e5物，就chin7歡喜。 \n伊tu2著一隻細隻狼。狼看見這隻細隻幼幼羊仔，講，「細隻羊仔！細隻羊仔！我beh食你。」 \n總是羊仔跳跳cheh講，「我beh去阮媽e5厝，ti7 hia我食較肥，你才來食我。」 \n細隻狼想想teh，就放羊仔去。 \n無偌久伊tu2著一隻神鷹。這隻神鷹看見，一隻幼幼e5羊仔ti7伊e5面前，就真枵e5款講，「細隻羊仔！細隻羊仔！我beh食你！」 \n總是細隻羊仔跳跳cheh，就講，「我beh去阮媽e5厝，ti7 hia我食較肥，你才來食我。」 \n這隻神鷹想想teh，就放羊仔去。 \n無偌久伊tu2著一隻虎，koh一隻豺狼，一隻狗kap一隻大鷹。In攏總看見這隻幼幼e5羊仔講，「細隻羊仔！細隻羊仔！我beh食你！」 \n總是羊仔tui3逐隻ka7伊跳跳cheh應in，講，「我beh去阮媽e5厝，ti7 hia我食較肥！你才來食我。」 \n後來伊到伊e5媽e5厝，就趕緊ka7伊講，「An2媽，我允人beh食較肥，所以應該著照約，請hou7我這tiap8 tiam3 ti7五穀房。」 \n伊e5媽講伊chin7乖，就hou7伊tiam3五穀房。Ti7 hia這隻貪食e5細隻羊仔tiam3七日久，食、食koh食到差不多boe7振動。 \n伊e5媽講伊已經夠額肥，beh做逐項都會做得，今thang倒去。總是這隻kau2怪e5細隻羊仔講an2-ni boe7做tit，因為伊是chin7 pauh，chin7 nng，ti7伊倒去e5時，的確有物beh食伊。 \n細隻羊仔講，「我beh ka7你講，你著怎樣做。你著用我死e5細兄弟e5皮來做一個鼓仔。我才坐tia"}
{"text": "m3內面亦勻勻仔lin3過去，因為我是an5-an5親像鼓。」 \n所以伊e5媽就用伊e5兄弟e5皮，做一個sui2-sui2細細e5鼓仔，下羊毛ti7內面。羊仔子un5-lun5-khun5 sui2 koh燒，亦lin3過去歡歡喜喜。 \n無偌久伊tu2著一隻大鷹，伊就叫講，「鼓仔、鼓仔，你有看見細隻羊仔無？」\n羊仔先生做伊khun5-lun5 ti7伊e5軟軟燒燒e5 siu7，應講，\n「伊跋落去火nih8 lah！ 你亦beh去！ 去ah，細個鼓仔！ Thin-thong，thin-thong ！」 \n鷹就吐氣chin7憂悶，想這個幼幼e5物hou7伊走去lah，講，「Chin7衰lah！Tu2-tu2 ti7 hit時細隻羊仔lin3過去，na2笑na2吟，「Long3 thin3 thong3！Long3 thin3 thong3！」 \n逐隻獸kap鳥tu2著伊，平平問伊講，「鼓仔、鼓仔。你有看見細隻羊仔無？」\n這隻細隻kau2怪e5羊仔應in講，\n「伊跋ti7火nih8 lah！ 你亦beh去ah！去ah，細個鼓仔！ Long3 thin3 thong3。」\n後來in攏總吐氣，想這隻幼幼e5細隻羊仔去hou7伊走去lah。 \n路尾細隻狼勻仔pai2來，chin7憂悶e5款式，致意teh想亦叫，講，\n「鼓仔、鼓仔，你有看見羊仔無？」\n細隻羊仔un5-lun5-khun5 ti7 伊e5密密細細e5箱，歡歡喜喜應講，\n「伊落去火nih8 lah！ 你亦beh去！去ouh，細個鼓仔！Thin-thong。」 \n總是伊今boe7 koh lin3去，因為細隻狼一下就認得伊e5聲叫講，「Houh！你家己有peng2-lin3轉無？今著tui3 hia 出來。」 \nTui3 hit-tiap8狼拆破鼓仔，也ka7伊吞落去。 \n(1)問。羊仔有甚物 kau2怪？Gau5用騙步。"}
{"text": "(2)騙步會出現抑boe7？會，後來受查出。 \n聖經講，「因為jia-kham3 e5代誌，be7有無露出e5，囥密 e5代誌，be7有無hou7人知e5。」 \n烏梅仔樹 \n有一個細漢e5囡仔坐ti7伊e5老母e5腳頭u，ti7西勢e5大窗仔邊看tui3花園出去。Hit時是秋天，風chin7透，chiah-e5黃色如樹葉落落ti7草仔nih8，kap ti7石頭仔路。In老母teh chhiah襪仔，金金e5針直nng3過去，目珠做伊看tui3黃昏暗kng-kng e5天氣。 \n到暗lah，這個細漢查甫囡仔頭殼khoa3 ti7 in老母e5身軀tiaN7-tiaN7-tiaN7，後來in老母就aN3 落去看伊e5古錐圓圓e5面。 \n伊無teh睏只有真致意teh看烏梅仔樹，有一枝長長e5烏紅色e5枝ti7籬笆外，hou7風搖cheh，搖cheh。 \n伊e5老母那loah8伊軟軟黃色e5頭毛，講，「我心肝仔，你teh想甚物？」囡仔講，「阿母仔，梅仔樹teh講甚物？伊tui3籬笆後面頭tam3-cheh，tam3-cheh；teh講甚物？阿母仔。」 \n老母應講，「伊teh講，我看見一個福氣e5細漢囡仔ti7 燒燒起火爐e5 房。風teh 吹真冷，也暗暗靜chiauh，總是這個細漢囡仔是燒lo7，歡喜，平安ti7 伊e5老母e5 腳頭u。我kap伊thim3頭，伊看我。我想伊若知伊是偌福氣。」 \n「今看，我攏總e5葉是暗紅色。逐日na2 礁la去。Koh無偌久就無力差不多boe7粘ti7我e5枝。北風beh攏掃落去，亦無人會記得。後來雪beh落來來ka7我包teh。亦後來雪beh koh溶去，也冰雨來kham3我，真lai7 e5風beh siak8-siak8叫，掃ti7我e5光光e5枝。」 \n不論甚物人若tui3 chia過，我kap伊tam3頭，日暝攏是悽慘經過。 \n總"}
{"text": "是ti7這間福氣e5厝是chin7燒koh光，這個細漢囡仔歸日thang thit-tho5伊e5冊，kap thit-tho5 e5物。伊e5父母照顧伊、疼伊。Ti7 e5昏時tiam3 ti7 in父母 e5腳頭u，ti7炎炎e5 火爐前，讀好聽e5故事，kap吟古早e5歌hou7伊聽，福氣e5 細漢囡仔。 \n我ti7外面chin5 tui3雪過去，看見一choa7 紅紅e5光tui3 hau7-peh-chheh 縫出來，我家己 tiam3 ti7 chia 暗暗thim3頭，想伊是偌好。 \n今我tiam3 chia 吞忍聽候。我tu2著雪、雨，koh 寒，我無啥憂悶只有是歡喜。因為我e5根頭是有iau2 活 koh 燒lo7。我知hit個青翠kap sui2，是siu chin7穩當ti7 我e5 細細赤色e5 iN2內。日暝直直過，雪漸漸溶去，土地勻仔較軟，天清清，細隻鳥仔飛來，飛去，teh叫講，「春天lah！春天lah！」我知我攏總e5 枝汁勻勻仔teh 來。 \n「日光那燒，天氣那溫和。幼幼e5草仔葉發真chat8 ti7我e5腳，真好e5雨幫贊我金金e5 iN2 膨大。」 \nKoh無偌久我就發葉到成做一領sui2-sui2 青青e5衫，亦我就真體面歡喜來thim3頭。這個細漢囡仔走來看我叫講，「Ah，老母仔，這欉細欉烏梅仔樹活lah，sui2 koh青翠。來，來看ouh！」 \n我聽見，就ti7夏天e5風e5中央thim3我e5頭。In逐日看見我那較sui2，到路尾我就開花，sui2 koh 芳。 \n「Koh幾若日我就lak我e5 白花iap8 ti7草nih8，亦你看有青青細粒e5果子。我就細膩hou7 in ng3日；ti7暝時suh露水，勻勻仔熟，那較大，較紅，較熟，到路尾烏烏，金金，真好味。我照所會e5 kiah8懸hou7細漢囡仔thang 走來，走去"}
{"text": "。伊大聲歡喜叫，挽tiam3 ti7伊古錐e5手，走去分hou7伊e5老母，講，「老母仔，你看這個是會吞忍e5烏梅仔樹所生e5。」 \nAh！這時我實在真歡喜，設使我若會，就ai3講，「Thang 提 in，所疼e5 細漢囡仔。我siu teh hou7你，hou7 in 久久得著日kap 雨。Thang 較甜kap熟。」 \n我頭thim3 koh thim3真囑意，因為我e5工有做明白。 \n這個囡仔tui3 窗仔看見我，想講，「這欉細欉烏梅仔樹chin7好心。我看就疼伊。我知伊家己平安tiam3 hia teh thim3頭，亦後e5夏天beh生果子thang hou7 我koh挽。」 \n這個細漢囡仔就笑笑亦歡喜聽這個故事。伊e5老母抱伊相kap 去食e5昏飯，這欉烏梅仔樹iau2-ku2 ti7風nih8 tam3來 tam3去。 \n(1)問。烏梅仔樹tu2著風霜有艱苦抑無？有。 \n(2)霜雪有利益烏梅仔樹抑無？有，hou7蟲死，hou7 土地鬆kap肥，夏天thang koh生果子。 \n(3)人若無經過艱苦會成器抑boe7？Boe7。 \n聖經講，「就是ti7患難中也歡喜，因為知患難生起吞忍，吞忍生起老練，老練生起向望，向望無致到見笑。」"}
{"text": "鄉社e5老鼠kap城nih8 e5老鼠 \nBat有一隻細隻老鼠企ti7鄉社，請一隻城nih8 e5細隻老鼠來做伊e5人客。Hit時城nih8 e5細隻老鼠坐落去食，伊真奇怪看見鄉社e5老鼠無別物thang 食，只有大麥kap五穀。 \n伊講，「實在，你所食e5攏無好！你著看我怎樣teh食！我逐日有逐號e5好物thang食。你著來kap我toa3，來看企ti7城nih8是偌好。」 \n這隻鄉社e5細隻老鼠chin7歡喜，koh幾日就去城nih8來探伊e5朋友。 \n這隻城nih8 e5老鼠，chhoa7鄉社e5老鼠到頭一個所在來看，伊所toa3灶腳e5櫥。到第一低e5架仔，ti7幾若個瓷khaN e5後面有一個大紙袋袋赤色e5糖。這隻細隻城nih8 e5老鼠tui3袋仔咬一空，請伊e5朋友家己tam看teh。 \n這兩隻細隻老鼠仔tam koh tam，亦這隻鄉社e5老鼠，想伊一世人m7 bat食一項物chiah好味素。伊tu2-tu2 teh想城nih8 e5老鼠chin7好命，忽然間門開「piang7」一下，亦一個煮食e5來提麵粉。 \n這隻城nih8 e5老鼠仔細聲講，「走！」In 就趕緊走到ti7 in所入來e5空。這隻鄉社e5細隻老鼠走離了iau2 teh gi7-gi7-chun3，總是這隻城nih8 e5細隻老鼠講，「無代誌！伊laim5-piN會去，咱才koh出去。」煮食去了後，就關門，in 暗靜輕輕仔koh出來，亦城nih8 e5老鼠koh hou7伊看淡薄新e5物。伊chhoa7這隻鄉社e5老鼠到ti7頂層架仔e5角，有一大kan e5李仔干開teh。In 出力tioh、拖，就一粒李仔乾lak落來ti7 架仔，才來食伊。這個比赤糖較好食。這隻細隻鄉社e5老鼠chin7愛這個味，食到boe7 thang趕緊落去。總是tu2-tu2 teh食e5中間，門khiak8-k"}
{"text": "hiak8，亦一聲明明大聲“tauh8”一下。 \n這隻鄉社e5老鼠講，「He甚物？」城nih8 e5老鼠細細聲講，「Chhih！」亦做伊趕緊走入空。鄉社e5老鼠m7免講，伊亦知照伊所會e5緊te3伊走。In走離e5時，城nih8 e5老鼠講，「He是老貓；伊是ti7城nih8第一gau5咬老鼠；設使伊若咬著你，你就了去。」 \n這隻細隻鄉社e5老鼠講，「這個真hou7人thang驚。今咱m7-thang koh去櫥nih8！」 \n這隻城nih8 e5老鼠講，「Boe7 ouh，我beh chhoa7你到地陷，有koh較好e5物ti7 hia。」所以城nih8 e5老鼠chhoa7伊e5細漢朋友落地陷樓梯入一個大櫥有濟濟格。Ti7 chiah-e5 架仔有幾若甕e5牛奶油，亦有牛奶餅，有e5 ti7架仔內，有e5 ti7外面。Ti7頂面有吊幾若koaN7煙腸，亦有芳芳e5蘋果下ti7桶nih8。味真好chheng3到鄉社e5老鼠e5頭殼。伊走去架仔這位食一塊牛奶餅，hit位食一嘴牛奶油，到伊看見有一塊koh較油真好味e5牛奶餅，ti7一個奇怪、細細e5架仔ti7一個角。伊tu2-tu2 teh-beh chhun伊e5嘴去ti7牛奶餅，城nih8 e5老鼠看見講，「M7-thang、m7-thang！Hit個是活tauh。」 \n細隻鄉社e5老鼠停起來講，「甚物是活tauh！」細隻城nih8 e5老鼠講，「Hit號是活tauh。你e5嘴齒若khap8著牛奶餅e5時就有物tui3你e5頭殼teh落來，亦你會死。」 \n細隻鄉社e5老鼠看活tauh，看這個牛奶餅，亦看城nih8 e5細隻老鼠，就講，「請莫得koah-siau3我，我想我beh倒去。我beh食大麥kap五穀平平安安，較好食赤色糖，李仔乾kap牛奶餅，逐時驚到beh死。」 \n所以這隻細隻鄉社e5老鼠倒去in兜，亦歸世人ti"}
{"text": "am3 ti7 hia。 \n(1)問。鄉社老鼠kap城內老鼠，ta2-loh8一隻較有好物thang食？城內老鼠。 \n(2)Ta2-loh8一隻較安心？鄉社老鼠。 \n聖經講，「食穿夠額著知足，設使圖謀好額，入ti7引誘迷惑，纏著羅網，沉沒ti7無理有害e5私慾，到尾的確沉淪。」提摩太前書6 章9 節。 \n兔兄創治鯨魚kap象 \n有一日細隻兔兄走tui3山nih8過，chiauh-chiauh，hit時伊看見鯨魚kap象相kap講話。細隻兔兄仆teh來聽in teh講甚物。 \n今beh講in 所講e5： \n鯨魚講，「象兄，你是ti7礁地第一大e5物。我是海nih8第一大e5物。咱若來相合，就會出在咱e5意思來管世間攏總e5物。」 \n象就講，「Chin7好！Chin7好！這個是合我e5意思，咱thang an2-ni做。」 \n細隻兔兄就笑，笑講，「In管我boe7著。」伊就走去提一條真長koh勇e5索，kap伊e5大鼓，亦收這個鼓ti7遠遠e5細欉樹仔。後來就去海墘到鯨魚hia。 \n伊講，「Eh，費神thang疼勇e5鯨魚先生，請你施恩惠ti7我？我e5牛粘ti7塗be5，離chia一里路e5四分一e5遠。我puih8伊boe7 thang 出來。總是你是真有力，真好心，亦我好膽倚靠你幫贊我。」 \n鯨魚真歡喜伊chiah好禮，liam5-piN講，「好。」 \n兔就講，「Houh！我beh縛一頭，我長e5索仔連ti7你，亦beh走去縛hit頭ti7我e5牛，我創便e5時，beh扑我e5大鼓。你若聽見著真出力tioh，因為牛是tiau5 ti7 真深e5塗be5。」 \n鯨魚講，「Hngh！伊若tiau5 到ti7角nih8，我亦beh拖伊出來。」 \n細隻兔兄縛這個索仔尾ti7鯨魚，就走，chiauh，chiauh，到ti7象e5所在。 \n伊就kap伊叩頭，講，「Eh，費神，有力好心"}
{"text": "e5象，請你施恩惠hou7我。」 \n象講，「啥代？」 \n細隻兔兄講，「我e5牛粘ti7塗be5，離chia一里路e5四分一e5遠，亦我puih8伊boe7 thang出來。你若beh好心幫贊我，你自然會。」 \n象就慷慨講，「Beh ouh，的確beh。」 \n細隻兔兄講，「Houh，我beh縛一頭長e5索仔ti7你e5鼻，亦hit頭ti7我e5牛。我tu2-tu2 縛an5 e5時，beh扑我e5鼓。你若聽見著照你所會e5出力puih8，因為我e5牛是chin7重。」 \n象講，「M7免驚，我會puih8二十隻牛。」 \n兔chin7有禮應講，「我亦決斷你會。獨獨的確起頭著輕輕，才那久那出力，到拖伊出來。」 \n伊就縛這頭索仔ti7象e5鼻到an5-an5，走入樹仔，亦坐落去來扑大鼓。 \n鯨魚就puih8，象亦來puih8，ti7一tiap8仔久索仔an5到boe7會koh chhun較長。象講，「這隻非常重e5牛，總是我beh拖伊。」伊就chhih8伊前腳ti7地nih8，亦真出力拖伊。 \n鯨魚講：「Aih ah！Hit隻牛粘到hiah tiau5。」伊就摔伊e5尾落去水nih8，亦chin7出力拖伊。 \n伊較出力拖，象koh較出力拖。Tu2-tu2 hit時鯨魚看見伊家己teh-beh到ti7地nih8。這個緣故是因為象企真在，來抵tng伊。亦緊緊拖淡薄仔，索仔轉一lin3 ti7伊e5鼻。 \n總是hit時鯨魚看見伊家己teh-beh到地nih8，伊chin7氣這隻牛，亦代先鑽伊e5頭落去海底。He是koh拖一個！象hou7伊tioh開伊e5腳那來到ti7海邊e5水墘。伊是真受氣，將所有e5力chhih8家己an5 an5，亦照所會koh拖。Ti7這擺e5 tioh，鯨魚就koh出水。 \n伊講，「是誰teh拖我？」Hit時兩個攏看見別人所縛e5索。 \n象大聲講，「我beh將你來"}
{"text": "做牛thit-tho5。」 \n鯨魚受氣講，「我beh hou7你知創治我是無便宜。」伊就koh puih8。總是這擺索斷，鯨魚chhia-pa-lin3-tau2，亦象兄hou3 tui3後面去。 \nTui3 an2-ni in兩人真見笑，無koh 相kap講話。所以hit個代誌煞去。 \n亦細隻兔兄坐tiam3樹仔，笑、笑，koh笑。 \n(1)問。鯨魚kap象怎樣hou7兔騙去？因為自高愛展有力。 \n聖經講，「心志驕傲放肆e5，後來的確跋倒。」箴言16章18節。 \n細隻半雞子 \nBat有一隻西班牙雞母，孵幾若隻sui2-sui2細隻雞子。伊看見一隻koh一隻，tui3卵殼出來，真膨真軟，就真歡喜，總是第四隻出殼e5時，只有一枝腳，一個翼，一蕊目珠，就是半隻雞子。雞母m7知beh怎樣做？伊驚了會mih8代，就出力保護伊無受害。總是無偌久會行，這隻半雞子第一活動，比伊e5兄弟較歹。攏無要緊半項，亦不論ta2-loh8伊ai3去，就去。伊行真好看，「chhiak8」，「chhiak8」，真緊。 \n有一日這隻細隻半雞子講，「老母，我beh去京城，來見王！ 你請！」 \n這個可憐e5雞母，用真濟法度禁止伊m7-thang chiah憨，總是細隻半雞子做伊笑，講，「我beh去見王。我tiam3 chia siuN靜。」伊就chhiak8，chhiak8 tui3 田nih8 去。 \n伊去無偌遠就到ti7一條細條溪。這條溪hou7野草that-teh真慘。 \n水細聲講，「細隻半雞子，我是hou7 chiah-e5野草keh-teh be7振動，我差不多beh了去，因為無所在thang流，請用你e5嘴尖，來幫贊我sak chiah-e5竹仔kap野草去。」 \n細隻半雞子講，「Heh！我be7 thang hou7你cho5-chak；我是beh去京城見王！」伊無聽溪所求e5，做伊去，chhi"}
{"text": "ak8，chhiak8。 \nKoh去一te3仔，細隻半雞子到ti7火e5所在，有寡tam5 e5 柴teh激薰，真艱苦。 \n火就講，「細隻半雞子，你tu2赴時來救我。我因為無空氣差不多beh死。我求你用翼，ka7我iat8 cheh。」 \n細隻半雞子講，「Hng2！我boe7 thang hou7你cho5-chak。我beh去京城來見王。」伊就笑、笑去，chhiak8，chhiak8。 \n伊去chhiak8，chhiak8 iau2遠，亦近ti7京城，到ti7一堆e5樹仔，ti7 hia風kek到滿滿。風hng hng哮，求ai3脫離。 \n風講，「細隻半雞子，你tu2-tu2仔好來幫贊--我。你若會sak chiah-e5枝kap葉去邊仔，我就會喘氣；幫贊我，較緊。」 \n細隻半雞子講，「Heh！我無時thang kap你纏。我beh去京城，來見王。」伊就去，chhiak8，chhiak8 hou7風去kek死。 \nKoh一tiap8仔久伊到京城ti7王宮。這個細隻半雞子chhiak8，chhiak8 tui3顧門e5兵hia跳過去，亦koh chhiak8過衙門。總是hit時伊tui3灶腳窗仔過，煮食e5探出來亦看見。 \n伊就講，「Tu2-tu2這個thang做王e5飯頓。我teh欠用一隻雞。」 \n伊就tui3伊e5翼掠來，hiat ti7 teh hiaN5 e5茶kou2水。 \n水淹過細隻半雞子e5毛，到伊e5頭殼，入ti7伊e5目珠，chin7慘到極。 \n細隻半雞子就大聲叫，「水ah，m7-thang淹著我！較落去，m7-thang上到chiah懸！」 \n總是水講，「細隻半雞子！ 細隻半雞子！我teh艱苦e5時，你都無beh幫贊我。」就做伊na2 較懸。 \n今水漸漸燒，那燒，非常e5燒。細隻半雞子大聲叫，「M7-thang 燒到chiah 燙。火ah！你是beh k"}
{"text": "a7我燒死！M7-thang ouh！」 \n總是火講，「細隻半雞子！細隻半雞子！我teh艱苦e5時，你都m7幫贊我。」亦做伊那較燒。 \nTu2-tu2 hit時細隻半雞子，想伊teh-beh kek死，煮食e5掀蓋起來，來看這隻雞。伊就講，「慘lah！這隻雞be7食tit，已經變做火炭。」伊就tui3細隻半雞子e5腳掠起來，hiat tui3窗仔出去。 \nTi7空中tu2著風捲去，比樹較懸。Hou7伊直直seh8到真暈，伊想伊會死，就講，「M7-thang ka7我吹到an2-ni。風a2，hou7我落去。」 \n風講，「細隻半雞子！ 細隻半雞子！ 我teh艱苦e5時，你都無beh幫贊我。」 \n風就直直吹到ti7禮拜堂鐘樓e5頂面，下伊ti7 hia到chin7 tiau5。 \n伊就企hia 到今仔日，只有一蕊目珠，一枝腳。亦boe7會koh「chhiak8」。總是伊會慢慢轉，風吹e5時，就用伊e5頭向伊來聽風講甚物？ \n(1 )問。半雞子肯幫贊tu2著艱苦e5抑m7肯？伊顧己m7肯幫贊別物。 \n(2)半雞子後來tu2著艱苦，求幫贊有得著抑無？無，別物也m7肯幫贊伊。 \n聖經講，「Lin2 ai3人怎樣款待lin2，lin2也著an2-ni 款待人。」"}
{"text": "細隻兔e5故事 \n(欠p1~2) \nchhe7 to3 ； 總是伊e5憂悶e5聲 hou7幾若隻粟鳥仔iu2聽見。In 飛來chin7致意求伊家己出力leng3開。 \n某先生提一個塗篩來，ai3 tui3 彼得e5頂面來翕落去。總是彼得tu2-tu2 ti7 hit時leng3開伊e5衫粘ti7網nih8。伊就走到toe2 ke-si e5厝仔，跳入一個沃花桶。設使若無水ti7內面，就真好勢bih。 \n某先生想彼得的確bih ti7厝仔內e5某所在，kiam2-chhai2 是ti7花khaN下底。伊就細膩一個一個掀起來，看。 \nKoh一tiap8仔久彼得扑kha-chhiuN3，某先生就緊趕jip伊，亦beh用伊e5腳來踏伊。伊就跳tui3窗仔出去，chhia倒三khaN花。 \n這個窗仔是siuN細，所以某先生be7得過，亦伊走sian7 m7-ai3 jip，就倒去做伊e5工。 \n彼得坐teh歇睏，伊haN7-haN7 喘，koh驚到gi7-gi7-chun3，攏無想著tui3 ta2-loh8一條路倒去。Koh伊是真tam5，因為伊有入去hit個沃花桶。 \nKoh一tiap8仔久，伊就行來，行去，慢慢tong7，勻仔行四界看。 \n伊chhe7著一個門ti7壁nih8，總是鎖teh，亦無空thang hou7一隻肥e5細隻兔仔soeh tui3下底入去。 \n一隻老老鼠仔走入走出，過這個石戶碇，咬豆仔到樹林in 兜。彼得問伊tui3 ta2-loh8 thang到大門，總是伊e5嘴有大粒豆仔ti7-teh boe7應。伊就ka7 伊搖頭。彼得煞哮。 \n伊就試看beh chhe7路直直tui3花園過去，總是伊那久那亂。Koh一tiap8仔久伊到ti7一個潭仔，是某--先生teh舀水e5所在。一隻白貓teh看寡金魚，坐到tiaN7-tiaN7-tiaN7，只有有時伊e5尾搖c"}
{"text": "heh，顯明伊是活e5。彼得想較好伊著走m7-thang kap伊講，因為伊bat tui3 伊e5過腹兄弟聽見貓e5代誌。 \n伊koh倒轉向hit間厝仔，總是忽然間伊聽見鋤頭聲chin7近ti7伊，siak8-siak8-siak8。彼得趕緊走ti7樹仔腳。總是tiap8仔久親像無代誌，伊就出來peh上ti7塗車偷看過去。代先伊看見某先生teh掘蔥。伊e5 ka-chiah向彼得，後來看見ti7 hit爿是大門。 \n彼得輕輕仔落車，照伊所會e5緊走直直tui3果子樹仔後面去。 \n某先生看見伊ti7花園角，總是彼得無要緊。伊nng3 tui3門下過去，亦路尾平安出花園入ti7樹林。 \n某先生吊彼得e5細領衫kap鞋做假人來驚鳥仔。彼得攏無停腳，抑是看後面，到伊到in兜ti7大欉e5衫樹。 \n伊chin7 sian7所以伊phiah8落去ti7兔空e5塗腳，ti7 chin7好koh軟e5沙頂，目珠瞌去。伊e5母無閒teh煮食。伊teh想m7知彼得e5衫怎樣。是ti7兩禮拜久e5中間彼得有失落第2領e5衫kap鞋。 \n真可惜這e5昏彼得無甚物平安。 \n伊e5老母hou7伊去睏，亦hou7伊食一帖藥。 \n總是Put8-si，Mou5-si，kap Mi5-be2 ti7 e5昏頓thang食麵包、牛奶kap hou2-m7。 \n問：彼得m7聽老母e5教示有tu2著甚物艱苦？ \n(1)險hou7人掠去。 \n(2)失落伊e5衫kap鞋。 \n(3)致到破病。 \n(4)無thang食e5昏 e5好頓。 \n聖經講，「著聽老父e5教示，m7-thang 棄sak老母e5指教。」箴言1 章8 節。 \n一塊雲 \nTi7 夏天一早起chin7熱，有一塊細塊雲tui3海nih8起來，亦輕輕仔浮，歡歡喜喜，經過ti7清e5天。 \n離開ti7一個因為曠亢，致到赤赤礁礁拋荒e5地chin7遠，這塊細塊雲"}
{"text": "會看見chiah-e5可憐e5人ti7地nih8 teh做工艱苦，ti7 chiah-e5 chin7熱e5田，hit時伊家己浮ti7早起時微微e5風，chia、hia，無看見半項。 \n伊就想，「Aih8！我m7知會幫贊chiah-e5下底可憐e5人；hou7 in 做工較快，抑是hou7枵e5人thang食，嘴礁e5人thang lim boe7？」 \nTui3這時一塊雲那久那較大，hou7伊e5心koh較大向望會淡薄仔幫贊地nih8 e5人。 \nTi7地nih8 那久那熱；這個日燒到chin7雄，所以人tui3 hit個日線e5燒到暈去，tu2-tu2親像beh熱死，總是in姑不chiong著做工，因為in chin7散hiong。有時in企teh kiah8頭看雲，親像teh求講，「Aih8 ah！你會幫贊阮boe7。」 \n雲應講，「Beh ouh；我beh 幫贊lin2。」伊就輕輕仔落來較近ti7地nih8。 \n伊teh落e5時忽然間記得一項代誌，就是伊ti7細細e5時，有聽見講雲若siuN近ti7地nih8會死。伊記得這個e5時，就m7敢較落來，轉去，ti7微微e5風，想koh想。 \n到路尾伊就企teh chin7 tiaN7，好膽kiau-kiah8講，「Lin2地nih8 e5人ah！無論tu2著怎樣我beh幫贊lin2。」 \n這個思想hou7伊忽然間非常大koh有力。伊m7 bat想著會chiah大。 \n親像一個有權會降福氣e5天使企ti7地上，kiah8頭、thi2開伊e5翼經過田nih8 kap樹林。 \n伊是chin7大，chin7威風，所以人kap活物看見伊，敬koh畏。Chiah-e5樹kap草仔仆ti7伊e5面前；總是攏總e5活物知伊是好e5意思。 \n雲就koh講，「是ah，我beh幫贊lin2；lin2著接納我，我beh用我e5性命hou7 li"}
{"text": "n2。」 \n伊講這句話e5時，有chin7光照出來，雷e5聲滿天khu7-khu7哮，雲滿滿e5痛講be7出；伊落去到ti7地nih8，放sak伊e5性命才做一陣福氣救命e5雨。 \nHit陣雨，是雲toa7 e5所做，就是伊有死，總是是做伊e5榮光。經過攏總e5土地hou7所有落到e5所在有一個好看e5虹出現亦攏總天nih8 e5光線有顯出伊e5色；就是路尾一項e5疼伊所獻e5。 \n無偌久就無去，總是tui3 hit-tiap8了後chiah-e5有hou7雲救e5人kap活物記得伊e5恩典ti7 in e5心到久久。 \n(1)問。雲想beh利益人就怎樣？就家己那變那大。 \n(2)雲怎樣才會利益人？甘願克己。 \n(3)雲家己得著甚物？Hou7伊救e5人kap活物，久久記得伊e5恩典。 \n聖經講，「M7 thang單單顧家己e5代誌，亦著顧別人e5代誌。」腓利比2章4節。 \nKoh講，「有一句話thang信thang o-lo2，就是基督耶穌臨到世間救有罪e5人。」提摩太前1章15節。 \n細隻紅雞母 \n一隻細隻e5紅雞母kap伊e5雞仔ti7田nih8，伊chhoe7著一粒小麥。 \n就問講，「是誰beh栽這粒小麥？」 \n鵝就講，「我m7。」 \n鴨亦講，「我m7。」 \n這隻細隻紅雞母講，「我就beh，」亦伊去栽這粒小麥。 \n這欉麥熟e5時，伊問講，「是誰beh 提chiah-e5麥到磨nih8？」 \n鵝就講，「我m7。」 \n鴨亦講，「我m7。」 \n這隻紅雞母講，「我就beh。」亦伊提chiah-e5麥去ti7磨nih8。 \n後來提麵粉倒來伊問講，「是誰beh 用這個麵粉，做麵包？」 \n鵝就講，「我m7。」 \n鴨亦講，「我m7。」 \n這隻細隻e5紅雞母講，「我就beh。」 \n麵包燒好e5時，伊問講，「是誰beh食這個麵包？」 \n鵝就講，「我beh。」 \n鴨亦講，「我beh。」"}
{"text": "這隻細隻紅雞母講「無，lin2無thang食。我beh家己食，Tok8，tok8！」伊就叫伊e5雞仔來幫贊伊食。 \n(1)問。紅雞母怎樣thang 得著麵包？有種麥，磨做麵粉，也燒麵包。 \n(2)鵝kap鴨怎樣無thang食麵包？因為貧憚m7-ai3做工。 \n聖經講，「若有人m7肯做工就m7 thang食飯。」"}
{"text": "薑餅尪仔 \n早有一擺有一個細漢e5老婦人人，kap細漢e5老查甫人，in家己企ti7一間細間舊厝。In攏無細漢查某囡仔，抑是查甫囡仔。所以一日這個細漢e5老婦人人用薑餅做一個查甫囡仔；ka7 伊做chi-ku-lat8衫，用肉桂籽做liu2仔；目珠是用sui2 koh phauh e5葡萄做，嘴用紅色e5糖做，亦用甘糖做一頂sui2-sui2 細頂e5帽仔。 \n這時這個細漢e5老婦人人做好，就ka7伊穿衫，亦nih8伊e5腳，親像穿鞋e5款式，下ti7一個盤。後來就將這個盤下ti7火爐也關門。伊想「今我有一個我家己e5細漢查甫囡仔。」 \n到燒好e5時，伊開火爐門，拖出這個盤。這個細漢e5薑餅、查甫囡仔，跳出來ti7塗腳，亦走出門口到ti7街路nih8。這個細漢老e5婦人人kap這個細漢老e5查甫人照in所會e5緊，jip伊，總是伊笑也大聲講，「走，走，看lin2會偌緊。Lin2掠我boe7著，我是一個薑餅人。」 In 掠伊be7著。 \n這個細漢e5薑餅囡仔直直走，到ti7路邊有一隻牛。 \n牛講，「細漢薑餅e5囡仔，停ah，我ai3食你。」 \n這個細漢e5薑餅e5囡仔笑，續講，「我會走離開一個細漢e5老婦人人，kap一個細漢e5老查甫人。我亦會走離開你，會ouh。」 \nHit時這隻牛jip伊，伊越過去看，講，「走，走，看你會偌緊。你掠我boe7著，我是一個薑餅人。」 \n牛掠伊boe7著。 \n這個細漢e5薑餅查甫囡仔直直走，koh走到一個草場有一隻馬。這隻馬講，「請停，細漢e5薑餅囡仔，你看了真好食。」 \n總是這個細漢e5薑餅囡仔大聲笑，講，「Ou ah！Oh ah！我會走離開一個細漢e5老婦人人，一個細漢e5老查甫人，koh一隻牛。亦我會走離開你，會ouh。」 \nHit時，馬 jip伊，伊越過去看講，「走，走，看你會偌緊。你掠我boe7著，我是一個薑餅人。」 \n馬掠伊boe7"}
{"text": "著。 \n無偌久這個細漢e5薑餅囡仔到ti7粟倉，有濟濟摔稻e5人。Chiah-e5人鼻見這個薑餅囡仔ai3 ka7 伊掠來，講，「細漢薑餅囡仔，m7-thang走hiah緊，你看了真好食。」 \n總是這個細漢e5薑餅囡仔比代先較出力走，亦伊走e5時叫講，「我會走離開一個細漢e5老婦人人，一個細漢e5老查甫人，一隻牛，koh一隻馬。亦我會走離開lin2，會ouh。」 \nHit時伊看見已經走離開摔稻e5人，伊越過去看，大聲ka7 in 講，「走，走，看lin2會偌緊。Lin2掠我boe7著，我是一個薑餅人。」 \n亦摔稻e5人掠伊boe7著。 \n後來這個細漢e5薑餅囡仔比代先走較緊。伊直直走，到伊到一坵田，有濟濟割稻e5人。Hiah-e5人看見伊真好看，in jip 伊叫講，「聽候一下！聽候一下，細漢薑餅囡仔！ 阮ai3食你。」 \n總是這個細漢e5薑餅囡仔比代先較出力笑，亦親像風直走。 \n伊講，「Oh hou3！Oh hou3！我會走離開一個細漢e5老婦人人，一個細漢e5老查甫人，一隻牛，一隻馬，koh一個粟倉e5摔稻e5人。亦我會走離開lin2會ouh。」 \nHit時伊看見伊有走出hiah-e5割稻e5人，伊越過去看，大聲ka7 in講，「走，走，看lin2會偌緊。lin2掠我boe7著，我是一個薑餅人。」亦chiah-e5割稻e5人掠伊boe7著。 \nTui3這時這個細漢e5薑餅囡仔chin7氣頭，是伊想無人掠伊會著。Tu2-tu2 hit-tiap8伊看見一隻狐狸tui3田nih8 teh過來。狐狸看見伊就走來。總是這個細漢e5薑餅囡仔大聲ka7伊講，「你掠我boe7著。」狐狸就走較緊，薑餅囡仔亦走較緊，伊teh 走e5時笑笑講，「我會走離開一個細漢e5老婦人人，一個細漢e5老查甫人，一隻牛，一隻馬，一個粟倉e5摔稻e5人，koh一個田nih8 e5割稻e5人。亦我會走離開你"}
{"text": "，會ouh。走，走，看你會偌緊。你掠我boe7著，我是一個薑餅人。」 \n狐狸講，「Mih代，我若會亦無beh掠你。我無想beh攪擾你。」 \nTu2-tu2 hit時，這個細漢e5薑餅囡仔到ti7一條溪。伊boe7泅過去，亦伊ai3走離開牛、馬kap人。\n狐狸講，「跳ti7我e5馬，我beh載你過去。」 所以這個細漢e5薑餅囡仔跳ti7狐狸e5馬，亦狐狸泅入溪。離岸無偌遠，伊越頭講，「細漢e5薑餅囡仔，你ti7我e5馬siuN重，驚了你會扑tam5。跳tiam3我e5 ka-chiah。」 \n這個細漢e5薑餅囡仔就跳tiam3狐狸e5 ka-chiah。Koh 較去淡薄，狐狸講，「我驚了水beh淹著你，跳tiam3我e5肩頭。」 \n這個細漢e5薑餅囡仔就跳ti7伊e5肩頭。 \n到ti7溪中，狐狸講，「慘lah，細漢e5薑餅囡仔，我e5肩頭是浸著，跳tiam3我e5鼻我才會hou7你離水。」 \n所以這個細漢e5薑餅囡仔跳ti7伊e5鼻。 \nTu2-tu2狐狸到ti7岸e5時，伊頭kiu一下，ka7伊sahN一下。 \n這個細漢e5薑餅囡仔講，「Ai ah！我去四分一lah！」 Koh一聲伊講，「HaN5，我去一半lah！」又koh一聲講，「我性命！我去四分三lah！」Hit-tiap8了後，這個細漢e5薑餅囡仔攏無koh講一句。\n(1)問。薑餅尪仔有gau5走抑無？有，牛、馬，kap幾若人攏掠伊boe7著。 \n(2)後來怎樣hou7狐狸食去？因為狐狸用詭詰e5步來騙伊。 \n聖經講，「細子ah，歹人引誘lin2 m7-thang趁伊。」箴言1章10節。 \nKoh講，「Hou7咱無做囡仔，中著人詭詰e5計，kap欺騙e5法術，hou7一切別教e5風搖動，吹來吹去，趁逐項e5異端。」以弗所4 章14節。 \n細隻狼kap 獅 \nBat有一個大e5樹林，ti7 這個樹林有一隻大隻獅就是樹林"}
{"text": "e5王。不論甚物時伊ai3食，就tui3地nih8 e5石洞出來出聲哮。伊哮幾聲，攏總chiah-e5 細隻e5獸chin7驚，所以in tui3 in e5 空出來，走chia、走hia，來閃避。總是獅會看見in ti7 ta2-loh。亦伊sahN in，害死in，ka7 in吞落去。 \n伊常常an2-ni做，到路尾無一項物活ti7樹林，只有chhun獅kap兩隻狼，一隻細隻狼父，kap一隻細隻狼母。 \nIn走真濟擺到chin7 san2 chin7 sian7，亦be7 koh走較緊。有一日獅chin7近，這隻狼母真驚講，「Ai！狼父！狼父！我想咱e5時到lah！獅的確會咬著咱。」 \n狼父講，「Chheh！憨、憨！狼母！來，咱koh走一te3仔！」 \nIn就直直走chin7緊，亦hit 擺獅掠in無著。 \n總是ti7路尾有一日獅來koh 較近e5時，亦細隻狼母chin7驚到beh死。伊大聲講，「Ai，狼父、狼父！我想咱e5時的確到lah！這擺獅會食咱。」 \n這隻細隻狼父講，「無，狼母，m7免煩惱！你照我所ka7你講e5做，就無代誌。」 \nHit時hiah-e5 kau2怪e5細隻狼所做e5，就是相牽手來到ti7獅e5所在，tu2-tu2親像in e5 意思ai3 kap伊相 kap tiam3。 \n獅看見in來，企起來，哮一聲chin7雄，亦講，「Lin2 chiah-e5歹命物！Liam5-piN beh hou7我ka7 lin2食去！Lin2怎樣無較早來？」 \n狼父頭aN3到真chhih講，「是ouh，獅父，阮本較早beh來；阮知阮應該著來；阮亦ai3來；總是逐擺阮起身beh來，就有一隻chin7雄e5大隻獅tui3樹林出來，哮，hou7阮驚，所以阮走去。」 \n這隻獅，大聲哮，講，「你teh講甚物？無別隻獅ti7這個樹林，你知mah？」 \n細隻狼講，「有影，有影"}
{"text": "，獅父，我知別人亦扑算an2-an2；總是實在有koh一隻獅。伊e5較大你親像你e5較大我一樣。伊e5面是加chin7雄，亦伊e5哮e5聲是koh較thang驚。Aih8！伊是比你加偌thang驚leh！」 \nTui3 an2-ni這隻獅企起來哮到樹林會choah。伊講，「Chhoa7我去chhe7這隻獅。我beh食伊，亦後來beh食lin2。」 \nChiah-e5細隻狼跳去頭前，亦獅行ti7後面。In chhoa7伊到一個所在，有一個圓koh深e5井，有清e5水。In seh8 ti7這爿，獅企ti7 hit爿。 \n細隻狼講，「獅父，伊tiam3 ti7 hia lah！伊ti7下底！」 \n獅來近倚看tui3水落去，亦koh一隻獅e5面tui3水內看出來。 \n伊看見an2-ni koh大聲哮，搖伊e5鬃，亦嘴齒giang3-giang3。水內e5獅亦搖伊e5鬃，giang3伊e5嘴齒。 \n頂面這隻獅koh搖伊e5鬃，hm7-hm7哮，亦展一個雄e5面。總是水內e5獅亦tu2-tu2親像an2-ni，來學伊。頂面這隻獅擋boe7 tiau5。伊就跳落井內，jip hit隻獅。 \n總是你的確知無koh別隻獅，只有是水倒照e5像na7-tiaN7。 \n所以這隻可憐e5老獅leng3來、leng3去，boe7得 thang上崎崎e5井邊，伊就浸死。 \n伊浸死了，chiah-e5細隻狼相牽手，那跳那seh8 這個井，亦唱講，「獅死lah！獅死lah！阮有害死beh害阮hit隻獅！獅死lah！獅死lah！Hoh！Hoh！Hoh！」 \n(1)問。樹林內第一猛e5獸是甚物？獅。 \n(2)獅怎樣會跋落水？因為驕傲，致到憨憨中著狼e5計。 \n聖經講，「專務謹慎，持守、警醒，因為lin2 e5 對敵魔鬼，親像哮e5獅四界行，chhe7 thang吞咬e5人。」彼得前書5章8節。 \nKoh講，「"}
{"text": "囡仔叫「豺狼」 \nBat有一個飼羊e5囡仔，離開鄉社無偌遠teh顧伊e5羊群。有一擺伊想伊beh變一個猴弄來創治鄉社e5人。所以伊走到社nih8 大聲出力叫講，「豺狼ouh！豺狼ouh！來幫贊我！豺狼beh 來咬羊lah ！」 \nChiah-e5 好心e5人就放in e5工走來田nih8幫贊伊。總是in到e5時，這個囡仔直直笑in e5著磨；無豺狼ti7 hia。 \nKoh 一日這個囡仔koh an2-ni創治in，chiah-e5鄉社人走來幫贊伊，koh hou7伊笑。 \n後來有一日，一隻豺狼thiah入這個羊椆，beh害死羊仔。囡仔大驚就走beh叫幫贊，大聲ki-ki叫講，「豺狼！豺狼！有一隻豺狼ti7羊nih8，幫贊ouh ！」 \nChiah-e5 鄉社人聽見，扑算是 koh teh la5-eng5，無一個有一點仔致意抑是較近倚伊。所以這個飼羊囡仔失落攏總e5羊。 \n人常常講白賊到tu2著代誌 e5時，講真實無人beh信伊。 \n講實話e5 thang久長，講白賊e5 liam5-piN敗。 箴言12 章19 節。 \n田蛤仔王 \n你bat聽見憨田蛤仔e5舊故事無？有寡田蛤仔ti7 一個水堀相kap 定著in著一個王。In常常齊全平安經過攏無王。總是in 忽然間定著心志著有一個王。In 差一個使者到ti7神明hia，來求伊差一個王來管理in。 \n神明看in是真憨，亦差一個王be7害in，伊hiat一塊柴頭ti7潭仔內。 \nPhiak8一下田蛤仔真驚，鑽入in e5 空去bih，離開柴頭王。 \n總是一tiap8仔久看見hit個王be7振動，in 行過，就去坐 ti7伊頂面。Koh無偌久in看見實在boe7害in，就看輕伊，路尾in koh 差一個使者去chhe7 神明，請伊koh差一個新e5王。 \n神明差一尾鱔魚\nChiah-e5田蛤仔是chin7歡喜，亦chin7驚鱔魚"}
{"text": "王teh leng3，teh泅ti7 in e5中間。總是日過日，看鱔魚攏無害in，就無驚。In無驚鱔魚王e5時，就無恭敬伊。 \n無偌久in koh差一個使者到神明hia，求伊hou7 in一個較好e5王，較有路用e5王。 \n神明路尾受氣in e5憨。伊講，「我beh hou7 lin2一個王，tu2-tu2 照lin2所ai3 e5。」伊就hou7 in 一隻白王。Chiah-e5 田蛤仔liam5-piN到ti7水面，來請安新e5王，白鶴用伊e5嘴尖tok in，ka7 in吞吞落去。 \nIn一隻一隻bok8起來，白鶴就一隻一隻食落去。 \n伊真正會堪得做in e5王。 \n(1)問。田蛤仔ai3得著會害in e5 王著抑m7著？是真憨e5所想。 \n(2)田蛤仔王，怎樣款待田蛤仔？一隻一隻吞落去。 \n暴虐e5 君王，壓制散hiong人，親像哮e5獅、chhe7食e5熊。箴言28 章15 節。 \n日kap風 \n有一擺日kap風teh相爭是誰較勇。逐個信伊家己較有力。In teh辯駁e5時，看見一個行路e5人teh行上一個鄉社，穿一領大衫。 \n風就講。今有機會thang 來試咱e5力。來看咱ta2-loh8一個夠額有力thang hou7 這個行路e5人褪伊e5衫，hit個會an2-ni 做，就會承認是較有力。 \n日就講，「Thang用an2-ni 做約。」 \n一tiap8仔久風就吹，這個人e5衫phu7-phu7飛，亦一大陣e5 雹kap雨扑伊。總是伊那落，那冷這個行路e5人那nih8伊e5衫較an5來圍伊。風boe7會hou7伊褪去。 \n今是著日lah！伊就射伊攏總e5光線ti7這個人e5肩頭。那久那熱，這個人thng3開伊e5衫，後來掀ti7後面，路尾就褪起來，an2-ni日得著贏。 \n(1)問。狂風怎樣boe7 hou7人褪衫？用強風是空空著磨。 \n(2)日怎樣會hou"}
{"text": "7人褪衫？用軟法就人會順服。 \n講話溫柔，hou7人消去受氣，言語強惡hou7人激氣受氣。箴言15 章1 節。 \n細隻狼kap鱷魚 \n細隻狼不止愛食有殼e5水族。伊常常tui3溪邊落去，tui3邊仔勻仔chhe7蟳chhih8 hit號e5類。有一擺伊 teh chhe7蟳e5時，真枵，伊chhun伊e5手掌beh jih8一隻蟳，無代先詳細看下底是甚物。 \n當伊chhun伊e5手掌合一個e5 時，一隻大e5鱷魚ti7塗糜內咬著伊e5手掌。 \n細隻狼就想講，「今慘！這隻大隻e5鱷魚咬我e5手掌ti7伊e5嘴。Koh一tiap8仔久伊beh 拖我去ka7我吞落去。 \n我今beh怎樣做？Beh怎樣做？」 \n伊就忽然間想講，「我beh騙伊。」 \n伊就用不止歡喜e5聲親像攏無代誌講，「Oh hoh！Chin7 gau5 e5 鱷魚先生！聰明e5鱷魚先生！你扑算hit個蘆葦君是我e5 手掌houN7！我向望你食了chin7軟。」 \n這隻老e5鱷魚bih ti7塗糜kap蘆葦葉e5下面，無看見半項，伊想講，「Chheh！我是失錯lah！」所以伊開伊e5 嘴放細隻狼去。 \n細隻狼照伊所會e5緊，走去。伊走e5時叫講，「多謝，鱷魚先生！ 好心e5 鱷魚先生！你chin7好心放我去。」 \n這隻老鱷魚sut伊e5尾，beh koh合伊e5下頦，總是siuN 晏，細隻狼hou7伊咬boe7著。 \n後來這隻細隻狼走離溪穩當。總是差不多koh一禮拜，chin7 愛食蟳e5狼，無別物thang hou7 i過gian3。伊知叫伊的確著食蟳。所以koh落去溪邊四圍不止細膩看。伊無看見老鱷魚，總是伊家己想。「我想我 m7-ai3 tu2著艱苦。」所以伊企定定大聲講，「我攏無看見細隻蟳ti7這個所在，我常常看見in thong2出來ti7水nih8。我就chhun我e5 手掌來掠in。我teh想今仔日m7知"}
{"text": "有teng7 e5細隻蟳ti7嘴nih8無？」 \n這隻老e5鱷魚bih ti7 溪底e5塗糜，聽見細隻狼講e5時，伊想「Oh hoh！我beh 假做細隻蟳。伊chhun伊e5掌入來e5時，我就ka7伊掠來食。」 \n所以伊kiah8伊e5烏尾e5鼻ti7水頂來聽候。 \n細隻狼看一下就講，「鱷魚先生，多謝！好心e5鱷魚先生！你是極好心來hou7我看你是ti7 hia！我beh去別位食！」伊就走親像風hiah緊。 \n這隻老鱷魚霧pheh8 ti7嘴nih8，真受氣，總是細隻狼去lah。 \nKoh兩禮拜久，細隻狼攏無來溪nih8。後來有一日，腹肚內擋boe7 tiau5只有蟳會hou7 伊平安，伊知伊第一少著有一隻蟳thang食。伊就chin7細膩落去溪nih8四圍看。 \n伊看無老鱷魚e5記號。 \n總是伊m7-ai3 tu2著艱苦。所以伊企chin7 tiaN7，家己講話，照伊平常e5 款式。伊講，「我攏無看見細隻蟳ti7岸nih8，抑是thong2出來ti7水nih8，我平常看in pun5 phok8仔tui3水下起來。Chiah-e5細e5 phok8仔phu3、phu3、phu3，後來bok8、bok8、bok8，hou7我知細隻蟳ti7 ta2-loh8。所以我會chhun我e5手掌入去掠伊。我teh想今仔日m7知會看見細e5 phok8 仔boe7？ 」 \n老鱷魚bih ti7塗糜kap水草下底聽見an2-ni，伊想，「Chhih！He是chin7快，我beh來pun5細e5蟳phok8仔，亦伊就beh伸伊e5手掌入來，我會掠著伊。」 \n所以pun5，koh pun5 chin7大力，chiah-e5 phok8仔起到真濟 chhi7-chhi7滾。 \n細隻狼m7免人ka7伊講是是誰teh創hiah-e5 phok8仔，也家己會知。伊趕緊看一下做伊走去。 \n總是伊去e5"}
{"text": "時，那吟講，「多謝你，鱷魚先生！好心e5鱷魚先生！你是ti7世間第一好心e5鱷魚，來hou7我看你ti7 ta2-loh8，chin7好！我beh 去別所在e5溪食早起頓。」 \n這隻老鱷魚chin7受氣，所以爬上岸nih8去jip 細隻狼，總是可惜伊掠boe7著，因為伊走chin7緊。 \n這個代誌了後，細隻狼m7敢 koh冒險去近水，所以無koh食蟳。總是伊chhoe7著一個園有野無花果，真好食，伊逐日去hia 來食。 \n今這個鱷魚查知，伊tiaN7著giau5疑e5細隻狼！我beh hou7 chiah-e5 無花果振動，伊就會扑算是風吹in。」 伊liam5-piN 家己chheng3起來，亦振動，hou7 chiah-e5 細無花果phun3起來，伊e5 ka-chiah 就看見見。 \n細隻狼無聽候koh看一下。伊走親像風hiah緊。出園總是伊走e5時，tui3後面叫，鱷魚先生，koh再多謝你，你不止好來hou7 我看你ti7 hia。我boe7會照我所愛，停teh ka7你講多謝。你請。」 \nAn2-ni這個老鱷魚受氣到狂。伊咒誓無論怎樣一擺beh 食一隻狼。所以伊爬，趖tui3地nih8去到ti7細隻狼e5厝，爬、趖入ti7內面bih ti7厝內，聽候細隻狼倒來。 \n無偌久細隻狼那跳倒來，歡喜、無掛慮，只有四圍看。Tu2-tu2伊來e5時伊看見這個塗腳攏是jiau3 e5痕，親像有chin7重 e5物拖過去。細隻狼停teh看，講，「He是甚物！He是甚物！」 \n伊就看見伊e5厝e5門，有khoeh8著，邊仔亦破，tu2-tu2親像有不止大e5 物過去。細隻狼講，「Che是甚物！Che是甚物！我想我beh 查考teh！」 \n所以伊企定定家己講話，(你會記得伊平常所做) 總是伊大聲講，「Chin7奇怪，我e5細間厝無ka7我講。細間厝，怎樣你無ka7講？我倒來e5時逐"}
{"text": "項e5物攏好勢你常常ka7我講。我teh 想我e5細間厝有甚物代誌。」 \n這個老鱷魚想伊的確著假做細間厝；若無細隻狼無beh入來。 所以伊照伊所會e5 激一個chin7好e5聲，(M7免講你亦知)講，「Ouh，細隻狼！」 \nAi ah！細隻狼聽見hit個e5 時，伊一下chin7驚到極。伊講，「是老鱷魚。我這擺無kap伊結尾，伊的確 beh hou7我結局。我beh怎樣做？」 \n伊趕緊想，就伊講chin7好聽。伊講，「細間厝，多謝你，真歡喜聽見你好聽e5聲。所疼e5 細間厝，我一tiap8仔久就beh入來。總是我著拾寡柴thang煮e7晝。」 \n伊就去拾柴，khioh真濟。亦堆真chat8 ti7門nih8，圍這間厝；才放火燒。 \n火直直chheng3煙，亦燒到老鱷魚成做薰e5魚。 \n(1)問。鱷魚怎樣變做薰魚？因為計謀beh食細隻狼。 \n所以的確食家己結e5果子，充滿家己設e5計謀，憨人背道理的確害家己e5身軀。箴言1：31-32。"}
{"text": "一個查某囡仔 \n(故事開頭不完整) \n故事來寫，也有時做詩。 \n四姊妹仔工課明白e5時，就幫贊in老母做工課piaN3內面，亦常常去粟倉內thit-tho5。第一好e5 thit-tho5是poaN故事。Lui5-sa掠poaN故事比別項較愛。 \nIn 用這個粟倉做戲園，亦chiah-e5大人來看in teh 做。In peh上ti7疊草e5半樓做台，亦chiah-e5大人坐ti7塗腳e5椅。Chin7好thit-tho5。 \nIn 常常做chin7好e5故事，是「天路歷程e5故事，你若m7 bat讀著，會曉讀古冊e5時，的確著讀伊。」Chiah-e5細漢查某囡仔常常下穀ti7 in e5帽仔做記號，in是行天路e5人親像較早行天路e5人e5款。In就tui3 厝後起身上山，經過樹林tui3 巷仔去。亦做到行天路e5人到te3，teh食蘋果kap 智仁勇koh 去e5所在。 \nLui5-sa 愛這號e5 thit-tho5，亦伊家己寫hou7囡仔來做。 \n總是伊有一項比thit-tho5 kap寫故事Koh khah好e5，就是chin7疼伊e5老母。 \n無偌久伊大漢看見伊e5老母做工拖磨chin7憂悶。伊照伊所會e5做厝內e5工，總是只有一項，伊e5老母第一欠幫贊e5，就是銀。伊著用銀買米糧kap衣裳kap 倩人來幫贊做工。攏無夠額銀thang做chiah-e5代誌。Lui5-sa e5老母那久那lam2，有時就破病。我boe7曉 ka7你講Lui5-sa經過這個怎樣e5苦心。 \n後來Lui5-sa直直想伊著來幫贊伊e5老母kap老父kap伊e5姊妹，比別項e5代誌較要緊。伊chin7出力做工趁錢。Ka7人做衫。伊較大漢e5時，就教寡查某囡仔讀冊，亦寫故事ti7 新聞紙。除去伊家己所著用e5以外，伊所趁逐圓是下ti7伊e5所疼e5家內用。伊cham2然有幫贊伊e5家，總是"}
{"text": "亦是chin7少，照Lui5-sa家己想伊親像無做甚物。 \n一年過一年，伊那無顧己，亦那出力做工。伊所知e5工第一好是寫故事，總是無thang 得著真濟錢，亦有人ka7伊講是扑損時。 \n伊到大人e5時，一日有一個冊館主，請Lui5-sa 寫一本冊，hou7查某囡仔thang讀。Lui5-sa 身軀無甚物好，sian7-sian7，總是伊常常講，「我才試看，今是我有機會thang做工e5時。」所以伊就ka7這個冊館主講，「我試做。」伊teh想beh寫冊e5時，就記得伊bat kap伊e5姊妹 ti7大間樸實e5厝，ti7鄉社有真好e5時。所以伊寫攏總e5代誌做一個故事；伊講起伊所疼e5老母kap伊e5智識e5老父kap 攏總e5姊妹仔，koh ti7歡喜e5時，kap thit-tho5 e5代誌，以外伊也有講ti7 hit個艱苦e5時，ti7無物 thang用艱苦e5代誌。 \n這本冊寫了e5時，名伊做「細漢e5婦人人」 就寄伊hou7 冊館主。 \nLin2囡仔著知這本細本冊 hou7 Lui5-sa出名。真好聽，讀了亦可憐，koh實在tu2-tu2 親像咱家己e5情景，逐人chin7愛讀。濟濟人買，亦tui3 an2-ni 得著真濟錢。Koh 幾年了後，Lui5-sa e5 向望有得著，伊買一間好e5厝，hou7家內e5人企；伊送伊一個小妹到歐洲讀冊；伊送伊e5老父chin7濟冊。總是第一好e5，是伊會看見伊所疼e5老母，chiah sian7 chiah lam2，會thang歇睏kap平安。M7免koh hou7所疼e5老母做苦工，亦有真濟sui2 e5物，thang享受ti7伊年老e5時。 \nLui5-sa這tiap8了後，寫濟濟好聽e5冊；伊做米國一個第一出名e5婦人人。總是我想第一thang o-lo2 e5代誌，是我所bat ka7你講e5，就是伊chiah g"}
{"text": "au5疼伊e5老母，亦用伊全身來hou7伊歡喜。 \n(1)問。Lui5-sa有甚物見長？Gau5寫故事、poaN故事、做詩。 \n(2)Lui5-sa 有甚物好德行？Gau5 體貼父母，幫贊家，疼小妹，koh 謙卑。 \n(3)Lui5-sa所經過e5境遇怎樣？代先家內散hiong，做平常e5查某囡仔，後來寫冊，做出名e5人，得著濟濟錢。 \n用福氣應允人e5，頭一條誡，是講敬lin2 e5父母。 \n一欉細欉杉樹 \nBat有一欉細欉杉樹san2-san2，尖尖，亦金金ti7 hit大樹林內，ti7寡真大欉真am7、真懸，koh 青e5杉樹e5中間。這欉細欉杉樹不止無歡喜，因為無親像別欉hiah大。鳥仔飛來樹林歇ti7大樹e5枝，亦作siu7 ti7 hia e5時，伊常常叫in講，「落來，落來，歇ti7我e5枝。」 \n總是in應講，「無，無，無；你是siuN細。」 \nChin7好e5風來吹樹林hng-hng哮 e5時，大欉樹就彎落來，搖來、搖去，khap8著別欉樹，亦細細聲kap in講話。細欉杉樹就kiah8起來，講，「所疼e5 風，請落來，kap我thit-tho5。」 \n總是伊常常講，「Hng2 boe7，你是siuN 細，你是siuN細。」 \nTi7 冬天白e5雪，輕輕仔落，kham3 chiah-e5大欉樹，做親像好看白e5雨kap衫。這欉細欉杉樹，khoeh ti7別欉e5下底就叫講，「Aih ah！所疼e5雪，請亦hou7我一teng2-ho7。我也ai3 thit-tho5。」 \n總是雪常常講，「無，boe7、boe7、boe7，你是siuN細；你是siuN細。」 \n第一慘e5是人來ti7樹林，toa3 in e5 beh拖e5雪車。In將大欉樹剉落來亦載去。一欉受剉 toa3去，別欉就相 kap講話亦頭na2 thim3。這欉細欉杉樹teh聽，聽見in 講，你若"}
{"text": "親像an2-ni 剉去，你會成做大船e5 桅，亦經過海洋看見chin7濟奇怪e5物；抑是你會做一間好e5厝e5一項，ti7一個大城來看偌大e5世界。這欉細欉杉樹，chin7愛去看世界，總是伊是siuN細；hiah-e5人就 an2-ni過去。 \n無偌久，ti7冬天一早起chin7冷，有人toa3雪車來，in就逐位剉樹，後來到ti7一環e5細欉杉樹hia，看看teh。 \nIn就講，「Chiah-e5攏過頭大。」 \nAh！這欉細欉杉樹 kiah8 kah直直直！ \n一人講，「Ti7 chia有一欉tu2-tu2會做--得。」伊就摸這欉細欉杉樹。 \n細欉杉樹歡喜親像鳥仔，因為伊知in beh來ka7伊剉去。伊受剉了後下ti7雪車，伊teh想真囑意，伊kiam2-chhai2 會做船圍，抑是城nih8 好e5厝e5一所在。 \n總是到ti7城nih8 e5時，in 將伊chhai7直直ti7一個桶，下ti7路邊，ti7一choa7杉樹e5 中間，攏是細細欉，總是無親像伊chiah 細。細欉杉樹今就 thang來看新e5世界。 \n人直直來看chiah-e5樹，就買去。總是常常in 看見細欉杉樹e5 時，就搖頭講，「伊是siuN細，伊是siuN細。」 \n到路尾兩個囡仔相牽手來，細膩看攏總e5細欉樹。In看見這欉細欉杉樹e5時，就講，「阮beh買這欉，伊tu2-tu2 好。」 \nIn 就提tui3桶出來，亦相kap拖倒去。這欉歡喜e5細欉杉樹，用伊攏總e5時，想伊是 tu2-tu2好合所beh做e5，伊也知伊tui3 kap chiah-e5 囡仔去，boe7 thang 做船桅抑是厝。 \n伊直直teh想，hit時in拖伊經過幾若個大門，亦koh下伊ti7一個桶，ti7一個無甚物 ke-si e5 房e5桌頂。In liam5-piN去，亦就相kap扛一khia大籃koh 來。就有幾若個s"}
{"text": "ui2-sui2 e5婦人人戴白帽仔，穿男衫，ha5白圍身裙，提幾若包細包e5物。Chiah-e5 囡仔提物tui3籃nih8出來，來kap伊thit-tho5，tu2-tu2照伊bat 常常求風、雪，kap鳥仔所做e5。伊知in輕輕仔摸伊e5頭，kap大枝、細枝。伊就家己照伊所會e5遠遠看落來，伊看見伊有吊金kap銀e5鍊仔。有白白，輕輕e5物歸條sui5 ti7伊e5四圍； 伊e5枝有下細粒金e5 jin5 kap水紅、桃紅e5球kap銀e5星；亦有sui2-sui2細枝紅kap白e5臘燭，ti7伊e5枝；總是路尾第一奇怪e5是chiah-e5 囡仔有吊一sian sui2 koh白，teh飛e5尪仔天使ti7伊e5頭殼。這欉細欉杉樹歡喜奇怪到boe7喘氣。伊這tiap8是甚物款？因為怎樣hou7伊chiah榮光？ \nKoh一tiap8仔久逐人攏去，chhun伊一個。略仔beh暗，這欉細欉杉樹就聽見奇怪e5聲，tui3 關teh e5門過來。有時聽見一個囡仔teh哮。伊chin7靜chiauh，那久、那暗。忽然間門開，這兩個囡仔入來。兩個sui2-sui2 e5婦人人相kap來。In到ti7細欉杉樹，緊緊點攏總紅kap白e5臘燭。後來這兩個sui2 e5婦人人就扛這塊有細欉杉樹e5桌，輕輕sak伊，緊緊tui3門nih8出去，經過一個通巷入ti7別間房。 \n伊知in teh 講伊，因為in攏總e5金金e5目珠直直teh看伊。伊企直直親像一枝桅，亦逐個尖葉尾歡喜到gi7-gi7-chun3。 \n這欉細欉杉樹忽然間看見一間長長e5房，有濟濟細張白e5 眠床，囡仔the ti7眠床e5枕頭，亦koh有囡仔ti7大liau5 e5 椅，koh有e5 teh io抑是teh坐ti7細塊椅。伊奇怪想怎樣chiah-e5囡仔看了chiah白、chiah sian7；伊m7知伊是ti7"}
{"text": "醫館。伊boe7 koh想別物，因為chiah-e5細漢e5白e5囡仔，大聲叫hou7伊到boe7 喘氣。In叫講，「Hoh！Hoh！Hm7！Hm7！Chin7 sui2！chin7好看！ah！Kiam2 m7 是chin7 sui2 ！」 \n無偌久有一個囡仔無啥力e5 聲講，「這欉是我所bat看見第一 sui2 e5救主誕樹。」到路尾細欉杉樹就知伊是甚物；伊是一欉救主誕樹。亦tui3伊e5光光 e5頭殼到伊e5腳，滿滿歡喜，因為伊是tu2好來做ti7世間一號第一好e5樹。 \n(1)問。細欉杉樹雖然boe7做船桅，抑是城nih8 e5厝e5 要緊物，總是有做甚物？有做sui2 e5 救主誕樹。 \n(2)囡仔雖然boe7擔當世間e5大e5職，iau2-ku2會做甚物要緊e5工？ 做基督e5代表。 \n見若家己謙卑親像囡仔e5，伊ti7天國做大。"}
{"text": "十外年前，ti7咱台灣南部山地門e5附近e5一個小小庄社。Ti7 beh入庄社e5東爿面，有一間草厝仔，已經真舊，因為蓋ti7厝頂e5草攏已經變烏lah。Ti7 hit 內面有toa3一個媽媽kap伊e5查甫子，名叫做阿華。In攏無田，也無園。所以這個做媽媽e5著逐日ti7天beh光e5時起來，thang去逐所在看有人teh犁蕃藷無？若有，就拾淡薄來維持 in e5生活。有時若無蕃藷thang拾，就入去山nih8拾柴去賣，tui3 an2-ni thang得著淡薄e5錢來生活。所以in e5生活thang講非常e5艱苦。\n今，有一日，伊e5子阿華tui3學校轉來，ka7伊e5媽媽講，「媽媽，阮老師講，tui3明仔日起，逐個學生攏著chah便當去學校，thang利用中晝時e5一點鐘來補習，抑是做習題，若無會影響考中學。」\n伊e5老母聽了後，非常e5歡喜。因為伊本身m7-bat 字，真ai3伊e5子兒有好e5前途來改善in e5生活。總是ti7另外一方面，ti7伊e5心內非常e5艱苦。因為ti7 in厝nih，除去in逐日食飯e5兩塊碗，兩雙箸，一枝湯匙，兩個盤仔kap兩個碗頭，以外攏無有thang做便當篋仔e5器具；iah 厝koh無錢thang去買便當篋仔。\n無法度，伊就ka7伊e5子阿華講，「阿華，明仔日咱無便當篋仔thang hou7你chah去學校，媽媽先用粽葉仔ka7你包，hou7你chah去學校houN3」。\n阿華聽in媽媽e5話了後，心內真著急koh驚惶。因為tui3伊入學以來，常常有同學笑伊逐日攏穿真bai2 e5衫，koh無錢thang去福利社買物食。所以ti7歇睏e5時間kap伊相kap thit-tho5 e5 朋友真少。今明仔日伊若koh無便當篋仔thang chah飯，伊e5 同學一定會koh笑伊是一個「散鬼」。M7-ku2伊e5內心雖然艱苦，伊ti"}
{"text": "7外表攏無表現出來。\n因為伊知，伊e5媽媽已經逐日為著伊盡最大e5氣力來hou7伊去學校讀冊lah。所以伊用歡喜e5表情應伊e5老母講，「媽媽，用粽葉仔包飯好，食了thang tim3 掉，免koh提一個空e5 便當篋仔轉來」。\n伊e5媽媽聽著這個囡仔，ti7 chiah細漢就會曉體貼老母e5 艱苦，真受感動，所以無形中伸出伊慈愛e5雙手，將伊e5子攬 ti7胸前，iah 目屎親像斷線e5念珠，一滴一滴滴落ti7伊所疼e5 子兒e5頭毛。Siang7時ti7伊e5心內決定講，「明仔日我e5子去學校，我一定beh去較遠e5所在拾較濟e5蕃藷，抑是柴來賣，thang hou7我e5子阿華買一個便當篋仔kap較好e5 物配，hou7伊chah去學校thang過一日kap人相像e5 生活，hou7伊也有快樂e5一日。」\n隔日，阿華果然用粽葉仔chah飯去學校。到中晝食飯e5鐘tan5 e5時伊e5心非常e5驚惶，也自卑感因為所chah e5物件，hou7伊無勇氣將所chah來e5 飯提出來食。因為伊感覺所有用便當篋仔chah飯e5同學攏teh用看輕kap好奇e5眼光teh看伊，hit時hou7伊心內產生一個不平kap怨嘆e5念頭，就是我平平是學生，choaN2-iuN7我thai2會生ti7散赤人e5家庭。Ah！我若親像我e5阿伯in hiah好額，有園koh有店，m7知beh偌nih仔好leh。\n總是tu2-tu2 ti7這個時，ti7伊e5 心內iau2有一個聲teh ka7伊講，「你e5媽媽當ti7你中晝teh歇睏 e5 時，伊iau2 koh ti7野外teh 做工，為著beh養飼你。Iah你所chah來e5中晝頓是伊盤山過嶺，拖磨艱苦流血汗所換來--e5，你choaN2-iuN7掠hiah e5做見笑ah，你著掠hiah e5做榮光才著。」\n伊想到 chia，就伸出伊ng"}
{"text": "iauh8-ngiauh8-chhoah e5雙手入去桌仔內，將所chah來e5飯提--出-來，he7 ti7桌頂，用虔誠e5心祈禱感謝了後，就用歡喜koh無見笑e5心情來食。雖然當伊teh食e5時，坐正爿e5一個好額人e5子大聲宣佈講：「阿華無便當篋仔，koh chah蕃藷簽飯，配鹹魚 kap菜脯。」總是阿華用假無聽見來對付伊，只有靜靜來食伊e5 媽媽ka7伊準備e5食物。\n今到hit e7晡，學校放學beh轉去厝e5路上，阿華ti7伊e5心內iau2 teh想便當e5事。伊想講，我一定m7-thang將同學e5恥笑ka7 媽媽講，免tit hou7伊傷心。總是無扑算，當伊到厝e5時，伊e5媽媽已經teh等伊，用慈愛e5面容歡迎伊。當阿華kap伊e5媽媽入去厝內e5時，發現ti7食飯桌頂有囥一個金黃e5便當篋仔ti7 hia，是伊e5媽媽今仔日拾柴所換來e5代價。阿華看著伊老母疼伊到chiah深，m7甘伊受人看輕，就tui3伊e5媽媽ka7伊攬teh，續流出感激kap感謝e5目屎，也將今仔日同學e5恥笑，親像烏煙攏飛散，完全boe7記tit。\n（女宣月刊第61期，1965年1月）"}
{"text": "約略ti7 100外年前，ti7美國南部青翠e5草埔kap山崙仔，有起真濟禮拜堂。Iah hit時禮拜堂e5門常常攏無關，是beh為著招待tui3遠路來e5旅客，thang toa3 ti7 hia來歇暝。\n今，有一日，ti7一個日頭漸漸 beh落山e5黃昏暗，逐家攏準備beh轉去厝nih歇暝e5時，有一個查甫囡仔目頭結結，頭殼le5-le5，若親像非常厭sian7 e5款，伊用真艱苦e5腳步行來這間禮拜堂。這個囡仔e5名叫做德成。伊e5正手插ti7褲袋仔teh 摸伊所chhun e5一箍銀。因為伊這陣所chhun e5財產只有這一箍銀kap一包衫，以外攏無別項物lah。伊帶chiah e5財產出外，向望會thang chhoe7著工作來度活。\n總是無扑算，當伊ti7路中teh行e5 時，忽然有一個歹念頭進入伊e5心內，伊想講：「Ti7禮拜堂kiam2 m7是有四枝真sui2 e5銀燈台mah？Che是tui3 遠遠e5歐洲運搬來e5，真值錢，今暝我若等無人e5時，ka7伊偷提來賣，我kiam2 m7是會thang過一個真快樂e5生活-mah？」Tu2好伊an2-ni teh 想e5時，無扑算已經行到禮拜堂e5大門口lah。\nTu2 ti7 hit時，禮拜堂e5鐘聲teh大 tan5，這個囡仔德成也kap人做tin7入去禮拜堂beh 做暗時e5禮拜。伊因為無熟悉e5人，所以坐ti7後面。當伊giah8頭看講台頂e5時，伊e5目珠就變做真大蕊，因為伊看著hit四枝非常sui2 e5銀燈台tu2好點四枝teh toh8 e5臘條。所以德成那看就那kah目。\n當禮拜煞，人攏轉去e5時，伊就留ti7禮拜堂，坐ti7椅仔頂。當伊看牧師行倚來e5時，伊就假hah-hi3，若親像真ai3 睏e5款式。牧師看著an2-ni，就問伊講：「囡仔，囡仔，你今暝beh ti7 chia歇暝mah？"}
{"text": "」\n德成應講，「是lah，因為我無所在thang 去lah。」\n牧師真同情伊，所以就用真溫柔e5聲ka7 伊講：「願上帝保護你！」講煞就吩咐人chhoa7伊去睏。\nHit個chhoa7伊去睏e5囡仔手giah8一枝燈火teh照路，替伊chhu 眠床了後，隨時離開hit所在。當這個囡仔離開了後，厝內就chhun一枝燈火 e5火星teh振動na7-tiaN7，厝內攏靜靜，實在hou7人感覺著非常e5 chhiN-chhin3，德成kiah8頭看厝e5四圍，想beh chhe7看一位好所在 thang ti7伊偷提hit四枝銀燈台了後，thang偷走出去，最後伊有發現ti7伊teh睏e5厝邊有一個小小e5 樹林，伊thang去bih ti7 hit所在。\n伊chhe7著所在了後，koh看伊眠床e5四圍，除了一個粗碗以外，攏無koh有其他e5物件，所以伊就行倚hit塊碗。伊一下行倚去，伊有發覺著hit塊碗底若親像有貯甚mih8物件e5款。伊目珠一下看真，原來就是貯銀角仔kap銅錢仔。德成想講：「Chiah e5錢一定是前擺ti7 chia睏e5人boe7記得提去e5，」所以伊就伸手me淡薄銀角仔起來袋ti7 伊正旁e5褲袋仔內。總是伊驚了牧師聽著伊褲袋仔內e5銀角仔khiang-khiang叫，所以伊就將he7 ti7碗底e5紙提起來。\n無扑算，ti7 hit張紙e5 內面有寫字講：「若有人欠用，thang將chiah e5 錢隨意提--去」。\n德成看著chiah e5字了後，一擺過一擺詳細來讀。伊知chiah e5錢是為著實在艱苦e5出外人來備辦e5，所以無論甚mih8人見若來chia歇暝攏thang 隨意提hiah e5錢去用。\n今德成想講，伊有資格thang得著hiah e5錢，因為伊e5身軀只有chhun一箍銀kap幾領破衫na7-tiaN7。伊 m7 na7 thang提"}
{"text": "hiah e5錢，伊也thang 提hit四枝銀燈台。\n總是當伊teh起貪心e5時，ti7伊e5 心內有koh想著一項事，就是當伊日時ti7路nih teh行e5時，伊有看著幾若人e5 身體比伊較lam2，年歲也比伊較老，無氣力thang做工。In明仔日會來chia歇暝，所以in才是真正需要chiah e5錢e5人。想到chia，伊m7限定無koh想beh 偷提，siang7時將伊所chhun e5一箍銀也lok ti7碗內，然後伊心內就得著平安，這時伊才開始安眠好睏。\n（女宣月刊第67期，1965年7月）"}
{"text": "Ti7一欉大欉樹頂面一隻烏鴉，伊kap媽媽toa3 ti7 in所做e5 siu7 e5內面。\n有一日細隻烏鴉出去thit-tho5到天beh暗才轉去，到半路伊想講，我著ai3提一粒e5蘋果hou7媽媽食，伊著去chhe7，四界去chhe7。後來chhe7著一粒真紅，真sui2 e5蘋果，真歡喜飛轉去in兜。\n到in兜已經真暗，月球也出來lah！媽媽看伊hiah暗才轉來，是因為chhe7蘋果beh hou7伊，心真歡喜，in兩隻鳥仔就坐ti7 樹頂唱歌看月。Tu2 ti7 hit時，ti7 樹仔腳有聲teh哮「me，me，me…」細隻烏鴉聽見，ka7媽媽講，「我 beh落去看。」就飛落去，看著一隻羊仔子ti7 hia chhe7無in兜，續開聲哮。烏鴉就問羊仔講，「Lin2 tiam3 ti7 to2位？」\n羊仔子講，「我boe7認得路thang轉去，總是我知，阮tiam3 ti7一間禮拜堂e5 邊仔。」\n烏鴉安慰講，「好！你m7-thang哮，乖乖ti7 chia，我來問我e5媽媽看著chainn2-iunn？」就飛去樹頂ka7媽媽講，「有一隻羊仔子chhe7無in兜。」\n媽媽講，「你叫伊tiam3咱e5樹腳歇暝，明仔早起才去chhe7一粒蘋果續提去hou7伊食。」細隻烏鴉就飛落去，照an2-ni講，羊仔子提蘋果真歡喜，koh有一間真好勢tiam3 e5厝thang ti7 hia歇暝，就無哮，烏鴉就飛轉去樹頂睏。\n隔早起真早，細隻烏鴉就起來，飛真遠e5路替羊仔chhe7 in兜，飛過細條溪koh過山，一間一間e5厝。後來看著有一間禮拜堂，禮拜堂e5邊仔有一隻羊e5媽媽企ti7 hia teh chhe7物e5款，烏鴉就飛落去問，「你有羊仔子扑m7見無？」\n「有，你知mah？」\n「昨暗ti7阮兜歇暝，因為chhe7無路thang轉來，an2-ni好，我趕緊來去chhoa7"}
{"text": "伊倒轉來。」\n羊仔媽媽講，「拜託leh。」\n烏鴉飛轉去，就ka7羊仔子講 beh chhoa7伊轉去，koh講你te3我走，我飛到hia，你著走到hia，細隻烏鴉就koh飛去，羊仔子也 te3烏鴉走。\nChhoa7到位，羊仔e5媽媽真歡喜，會thang看著古錐e5羊仔子，in就攏ka7細隻烏鴉多謝，以後烏鴉也常常飛來chia kap in thit-tho5。\n（女宣月刊第64期，1965年4月）"}
{"text": "有一個阿伯，伊家己tiam3 ti7山邊e5一間無真大e5厝，伊有真濟e5羊仔，逐日伊著chhoa7 hiah e5羊仔出來食草。\n真tu2好有一間學校ti7山頂，也逐日攏有囡仔tui3這個阿伯teh飼羊e5所在過去。若kap阿伯相見e5時，阿伯攏真好，ka7 in叫，有時ka7 in講，Lin2若讀冊轉來，我才講故事hou7 lin2聽，囡仔也有時會講學校e5老師kap in e5朋友hou7阿伯聽，tui3 an2-ni，有真濟e5囡仔kap阿伯做好e5朋友。\n有一日，chiah e5囡仔攏真歡喜tui3學校轉--來，到阿伯teh飼羊e5所在，阿伯，你kiam2知明仔再是甚mih8日？阿伯講，「是感謝節。」\n「著。」「阮老師叫阮攏提一項阮所做--e5，抑是阮飼e5物去獻neh！」\n有一個講，「我beh挽我所種e5花；」Koh一個講，「我beh獻一隻兔仔；」Koh一個講，「我beh獻番麥！」「我beh獻甘仔蜜。」「我beh獻柑仔。」\n阿伯就講，「Lin2攏真乖，逐個攏真認真teh 做工，我實在真愛去參加lin2 e5 感謝禮拜。」\nHiah e5 囡仔就講，「阿伯，你明仔再著來參加阮e5歡喜，一定著來lah houN3？阿伯！」阿伯講，「好。」\n隔日，逐個囡仔攏真歡喜，穿真整齊beh 去學校，經過草場，無看見阿伯，攏想講阿伯大概teh準備beh去赴in e5感謝節！就攏提in beh獻e5物到學校。無偌久，老師講來開始感謝禮拜，相kap吟詩，koh祈禱，後來逐家攏慢慢提in tui3上帝hia所得著e5物出去排ti7頭前e5桌頂。\n老師著ka7 hiah e5學生講起感謝節是tui3 1620年，有真濟基督徒tui3英國坐一隻船，beh chhe7一個所在ti7 hia來敬拜上帝；總是這隻船無扑算ti7半路tu2著風湧，續停ti7一個新e5大陸，ti7 hit時tu2是1"}
{"text": "2月天真寒，物件已經食beh了，致到有e5續枵kap寒死，實在有tu2著濟濟e5艱苦。\n總是in也一面扑拚做工，有e5掘田園，有e5飼精牲，一年久e5扑拚，koh得著上帝e5幫贊，in beh用e5物件漸漸有夠，in也攏無boe7記tit上帝，in逐個就聚集起來，歡歡喜喜o-lo2天父chhoa7 in經過真艱苦e5一年久，che是感謝節e5頭一擺。\nHiah e5囡仔聽了，咱ma7著會曉得感謝，因為上帝也真疼咱，in著koh吟詩o-lo2天父。到禮拜煞，老師就講，今仔日咱獻 chiah e5物攏beh提來幫贊較艱苦e5人，lin2 m7知知有甚mih8人無？\nHiah e5囡仔越來越去，teh想講，咱有請阿伯來，thai2會攏無來leh？一定是teh 艱苦，伊逐日hiah扑拚做工，koh已經hiah 老，實在真可憐。\nTi7 hit中間有一個囡仔就ka7老師講，「老師，阮有kap一個阿伯真好，伊逐日攏ti7山腳hiah e5草場teh顧羊，阮昨昏有叫伊今仔日來參加咱e5感謝禮拜，伊有ka7阮講好，總是攏無來，我想，伊穩當是teh破病，老師，我想著ai3用淡薄咱獻e5物來幫贊伊，花抑是果子攏好。」  \n老師就講，「真好，lin2攏會曉得beh幫贊hiah e5艱苦e5人，上帝一定真歡喜。」有真濟e5囡仔就相kap去探hit個阿伯，果然有影阿伯是teh艱苦，倒ti7眠床，伊看著hiah濟囡仔來真歡喜，hiah e5囡仔吟真好聽e5詩hou7阿伯聽，也送阿伯真濟禮物，無偌久就ka7阿伯再見！\nHit暗，阿伯家己一個坐ti7窗仔邊看天，有濟濟e5小金星，伊就感謝上帝，雖然伊家己一個，總是伊有感覺上帝kap伊相kap ti7-teh！上帝m7若hou7 hiah e5 囡仔會疼伊，koh暗時hou7 hiah-nih濟e5小金星kap伊做伴。\n（女宣月刊第71期，1965年11月）"}
{"text": "禮拜e5人數直直減少，聚會漸漸冷淡。 \n這間鄉村e5 T.M.教會ti7成十年前hou7人看做是會友濟、經濟好、信徒熱心e5教會；若是近來顯然teh衰退lah。 \n林中陽傳道跪ti7拜堂e5講台前teh祈禱；交集ti7伊心內e5痛苦thang tui3嘴nih e5吐氣慘切，甚至流目屎e5聲表現出來。祈禱煞，親像真厭sian7 e5款式，入來坐ti7讀冊位，chhih8桌頂e5日光燈著，手攬胸，頭殼kiah8懸teh沉思；一幕一幕e5回憶tui3伊e5腦內走過去。 \n兩年前：伊 chhoa7婦人人淑貞kap兩個子兒敬一、信一來到這間教會赴任。夫婦攏抱著滿懷e5熱情beh為主做工，事實也是an2-ni；in有全心拚命ti7所交代e5職份。伊特別有佈道e5恩賜，所以對外e5工作；無論大眾佈道，抑是個人佈道攏盡所會e5 teh做。暗時若無聚會，就招會友，長執去逐庄社佈道，做幻燈，分佈道單。有時伊家己一個人去kap hiah e5賣藥仔e5王祿仙坐，ti7街路邊講解福音，招人來得平安藥，hit個熱情無較輸hiah e5人。日時ti7路nih，抑是各家庭去kap社會各式、各樣e5迷信者接觸談道......伊an2-ni做，就是伊知影che是今仔日鄉村教會挽救退步e5唯一方法。有影！人雖然硬心無hiah快來信，m7-ku2有做工必定有收成，ti7一兩年無厭sian7 e5工作下，也得著5戶e5全家kap幾若個青年來慕道，有e5也受洗禮，若是an2-ni iau2無法度thang應付都市e5銷路（供不應求）。兩年前伊來赴任e5時教會有30戶，今有加添5戶，應該是35戶chiah著，m7-ku2實在chiah chhun 20外戶na7-tiaN7，所無去e5人當然攏是受時代e5急變，工業社會e5影響流出去ti7外面lah；而且chia e5人大部份是較熱心，經濟也比較較好e5人。親像做醫"}
{"text": "生e5劉長老；做大事業e5陳長老；做生理e5王執事，抑是公務員沈科長，羅老師等等，in攏是教會e5大柱石。In e5離開若親像一間厝e5棟樑漸漸受拆走一樣。雖然in ti7都市e5教會猶原也繼續in e5熱心，但是田莊e5教會那來那嚴重。禮拜日看見清清慢慢e5會友teh做禮拜，內面40 liau5椅仔夠額hou7一人坐一liau5 koh有chhun。伊修養文雅e5講道方式，boe7 thang刺激chiah e5老人kap婦人人e5消化；有時只有成做一場 e5催眠曲唱 hou7 in安眠入天國na7-tiaN7；會友一片熱誠e5火入來敬拜，反轉帶著一te3冷淡e5冰轉去。In e5信心kiam2-chhai2就ti7這款e5空氣中冷淡lah。 \n近來伊知影會友漸漸teh無歡迎伊。Che thang tui3 ti7祈禱會in e5祈禱看--出-來：「上帝ah！求你e5聖神充滿你e5工人，hou7伊gau5做工，hou7阮e5教會親像以前e5款式..........」 \n今e5暗是伊最艱苦心，最受刺激e5一暗，因為祈禱會煞，年老e5穆長老看著祈禱會e5人數少到chhiN凊，提出伊e5正義感，當伊e5面前無細膩講：「先生ah！看mai7 leh，chiah-nih少人teh聚會，你kiam2無看著？」「我知，但是我比lin2較艱苦心，我並m7是無盡我e5氣力，總是m7知我著怎樣做？」 「阮e5要求是：只要你回復親像兩年前e5情形就好。」「穆長老，教會衰退e5原因，m7-thang攏總怪我，che是時代e5現象，今仔日e5鄉村教會大部份攏像款e5境遇。教會本來hiah e5大柱攏出去lah，新來e5會友beh造就到親像hiah e5人，m7是真快e5事。」「Che是事實，我m7敢否認；m7-ku2咱看早時e5傳教者為甚物會thang hou7教會得著興旺，而今仔日e5傳道者bo"}
{"text": "e7 tang3 nih？我e5意思，是咱應該著koh奮發才著。」「多謝，我chiah盡所會e5來扑拚，請lin2也kap我合作。」 \nx x x x x \n肅靜e5暗暝直直倒倚，外面e5風hu7-hu7哮，若是伊攏無感覺。忽然伊吐一個大氣e5聲驚醒teh睏e5婦人人淑貞。「EN5！中陽，你iau2未睏，現在已經是半暝lah。」淑貞tui3眠床peh起來，來坐ti7伊e5身邊，koh講，「有甚物代誌hou7你失眠？」「淑貞，我想beh離開傳道e5工。」「你m7-thang為著穆長老所講hiah e5話來失志。」淑貞安慰伊講，「穆長老e5話雖然有較無客氣，m7-ku2伊所講e5並m7是m7著。伊是老大人，咱是青年人，伊對咱e5警告，是hou7咱較會謹慎kap激起咱做工e5熱誠，che tui3咱是有利益e5。」「我m7是傷心穆長老e5話，我是感覺我無夠氣力thang hou7主用，m7-thang空佔土地，不如離開教界來去做別款e5工作。也用咱所做會得到e5時間kap金錢來奉獻hou7主，che kap做傳道平平像款，而且對上帝kap人攏較平安。」「An2-ni，你是m7甘願ka7主做工，beh逃避使命是無？」「M7是，我真自覺；願做奴僕著受人褻瀆這句話。」「你e5話有矛盾。」淑貞笑笑講，「你既然願做奴僕，lim這個苦杯，為甚物又koh想beh離開使命去做別款e5工？」「因為我感覺boe7 thang榮光上帝利益人ah。」「若是an2-ni無要緊，咱e5主是ai3問咱有teh做無？伊無問做了an2-choaN2，只要咱ti7上帝e5面前無見笑伊e5工，an2-ni就好。總是假使咱若閃避這個使命，一定boe7 thang得著祝福。我常常聽講以前半途而廢e5工人，到尾攏hou7上帝無歡喜，tu2著無好結果。」「淑貞，你e5見解有淡薄錯誤，你講若無做傳道，上帝無祝福，我無贊成你這句"}
{"text": "話。『傳道』這兩字m7是包含有執照e5牧師，傳道na7-tiaN7。現在咱teh強調「信徒皆兵，」「工業chit-hek8傳道。」這個意思是講，「每一個會友攏是傳道人。」做一個教職者也m7是只有逐日關ti7拜堂，親像廟公主持禮拜、聚會、巡會友na7-tiaN7，其他e5日閒閒無做事。今仔日e5信徒應該著企 ti7家己e5功位上來做光，做鹽 e5使命，見證基督。所以我想hiah e5平時ti7社會teh服務人群，也像時ti7教會teh做工e5信徒才是時代e5傳道者。若an2-ni beh an2-choaN2講上帝無歡喜，反轉是hou7上帝大祝福才著；事實我ma7看這款e5人真正hou7上帝祝福e5人真濟。不過也有真濟離開教界了後，續離開上帝e5人，我都m7敢講。」「我贊成你成做這個時代e5傳教者，但是無贊成你離開教界，因為我驚了你這款e5理想，到有一日偏重ti7世間來離開上帝也無的確。」「好！我知你e5意思，我願背這支時代e5十字架。」中陽忽然看見兩個子兒睏到真sui2，續講，「M7-ku2咱e5子兒將來m7-thang koh hou7 in有份這個艱苦；我現在才知，為甚物真濟傳教者e5子弟真少人繼承這個工作e5原因lah。」「細子iau2未大漢，咱m7知上帝將來如何ka7 in安排，咱boe7 thang講甚物；不過無論in將來有做傳道者，抑是做別款e5工，咱ti7這個時攏著好好栽培in對上帝應該有e5使命感才著。」 \n淑貞講了，中陽不止感激伊e5信心，tui3伊e5手牽--leh，兩人就跪ti7眠床頂祈禱。 \n祈禱煞，看外面e5窗仔，tui3東爿射入一條光線，才知天已經光lah。 \nx x x x x \n今仔日已經是月底lah，會計羅執事iau2未提薪金來，照以前攏ti7月中就會提來，雖然boe7 thang一定e5日期清楚，iau2-ku2 boe7親像這擺經過be"}
{"text": "h 10日久lah。早起淑貞beh出去買菜，錢袋仔ai3反來反去，chhun 5角銀na7-tiaN7，無法度thang出門；ti7內面行來行去，心內也著急，也祈禱，兩個子敬一、信一直直吵媽媽著趕緊去。「媽媽，今仔日著ka7阮買肉轉來ouh，阮真久攏無配肉lah。」敬一khiu2老母e5衫仔講，「媽媽，著ka7我買Tomato轉來ouh，」信一也講。「好！好！等一下，媽媽一定ka7 lin2買。」\n中陽看著兩個子teh吵老母，看了心艱苦，才tui3淑貞講，「我想，著轉來ka7爸爸chhun長手才著。」「M7-ku2 chhun 5角銀，beh an2-choaN2坐車轉去提。」「亦無ma7著寫批叫爸爸寄100箍來。」「Ti7錢iau2未來e5這兩、三日beh an2-choaN2過。」「有影to著。」中陽頭殼khi-khi teh想無辦法，真久才想著。「Ah！明仁兄平時kap咱真好，你先去ka7伊借20箍好無？」「M7-thang，絕對m7-thang；做傳教者無論如何boe7用得ka7會友借錢，會影響咱e5人格。」「抑是來去ka7同工e5廖先生借好無？」「幾日前伊才走來 ka7咱借無leh，你煞boe7記得。」「羅執事近日得著一個嬰仔，大概是無閒到boe7記得。我來去in兜，一面看伊e5嬰仔，一面看伊會順續提hou7我 boe7？」「這個辦法好，總是伊e5厝真遠，去koh轉來已經過晝lah，中晝m7著hou7枵？」「Ma7無法度，我chiah騎車較緊leh，看會thang轉來赴晝boe7？」 \n伊e5車tu2仔beh騎出去，羅執事也tu2好騎車入來。「羅執事平安。」「平安，先生娘平安，」「平安，請入來坐。」淑貞那講那gia5椅，3個人攏入來坐人客廳。「真恭喜，感謝主賞賜你koh得著一個公子，我tu2-tu2 beh來去ka7你拜訪。今執事娘kap嬰仔攏平安houN3？」「"}
{"text": "感謝主，攏平安。先生娘kiam2是也beh koh生產lah？」「是lah，大概koh兩月日。」「害lah，咱教會e5經濟那來那bai2，這月日ka7你拖過chiah久，實在真歹勢；是因為kheng5無夠thang hou7你，去tui3會友e5厝ka7 in 募捐，chiah慢到今仔日。」「Boe7 lah，你hiah-nih無閒，koh hou7你著磨，真多謝。」羅執事tui3紙袋仔piaN3出一堆e5錢，有10箍--e5、5箍--e5、一箍--e5、5角--e5、也有兩角、一角--e5。「來，咱來鬥算，chiah e5是定期獻金，禮拜獻金，也tui3主日學hit爿借來相添，kheng5-kheng5 leh tu2仔好。」「Ah！chiah濟錢，媽媽，咱有thang買菜lah。」忽然信一大聲喝出來，hou7中陽、淑貞e5面攏紅--起-來。「這月日e5米，一斤是3箍半；4個人160斤，tu2好是560箍，合本俸550箍，攏總是1110箍，你算看有無？」「M7免，真多謝。」中陽接hiah e5錢就隨時tui3 10箍--e5提10張起來，講，「羅執事，這月日e5十份一奉獻，我續hou7你，真失禮到現在chiah提hou7你。」然後將hiah e5錢交hou7淑貞。「Ah！好！好！an2-ni真tu2好，chia e5錢 thang提來去納本月份e5電費，ka7人欠幾若日，hou7人來催幾若擺。」忽然羅執事e5面變嚴肅起來，親像有話beh講，m7敢開嘴，感覺真歹勢e5款式，真久才講。「林先生，有一項代誌真歹勢講，m7-ku2是受著長執e5交代，無講也boe7用得。」「無要緊，只要做會得到，我願接受lin2 e5意見，請你講。」「羅執事我先失禮，我著來去買菜，請你hia坐。」淑貞tui3椅仔爬起來。\n「好！好！請你無閒。」羅執事tam3頭了後chiah向中陽講，「昨昏真暗，阮"}
{"text": "幾若個長執ti7穆長老e5厝參詳教會經濟e5問題，in攏感覺著教會經濟chiah困難，m7知你會thang將「辦公費」hit條e5支出想辦法較節省leh boe7？」「這個意思是an2-choaN2，我無甚物明白。」「譬諭來講：宿舍內面e5用電，親像煮飯用電鍋；熱天用電風；暗時e5燈點真暗，chia e5看會thang較省抑boe7？」 \n中陽知影這個意思，若是伊恬恬攏無應，羅執事koh繼續講，「In也講，親像一般e5報紙，抑是教會e5 x x報，chia e5咱e5會友攏有人訂閱，chiah麻煩你去in厝看；kan-ta教會公報kap榮光報就好，因為這兩個刊物是咱長老教會無boe7用得e5；若an2-ni，一年會thang省幾若百箍，m7知你e5意見an2-choaN2？」 \n忽然內面e5空氣真安靜，真久中陽chiah真細聲應答。「暗時e5燈點真暗，是我e5桌頂hit支10w e5日光燈na7-tiaN7........我m7知beh an2-choaN2。既然做一個上帝e5奴僕，boe7 thang享受我所有e5權利，我也m7敢加講甚物。不過lin2應該知影，hou7一個傳教者boe7 thang趕著時代，hit個喪失m7若伊本身na7-tiaN7，整個教會e5喪失koh較大。」這時中陽真激動，那來那大聲，直直講，「我bat聽著某長執親身對我講，近來e5先生、牧師是teh傳道，m7是teh傳道；看伊內面e5電氣設備，穿插......若kap兩千年前e5主耶穌，行洗禮約翰，抑是保羅in比較起來，實在差天到地。M7-ku2無幾日後這個長執koh看著一個傳道先生穿kah真簡單，伊ma7講，做kah一個傳道，無成一個先生扮，伊講道理ma7無人beh聽。你想，beh叫先生是做時代e5落伍者抑是前鋒？」\n這時咱teh高唱『福音不變，時代teh變，傳道著變』e5時代。咱e5長執是ai"}
{"text": "3我企ti7甚物立場？會記得我赴任e5時，ai3 lin2 chhoa7我來去kap地方e5各機關首長熟似；lin2講教會m7-thang kap世間參插，後來我家己去chhe7 in，in逐個都真歡迎我傳福音hou7 in聽。我beh請in來講演；lin2講m7免聽hit款俗事。我beh招lin2出來佈道，lin2講代先hou7教會較熱心就好。前擺我beh請咱鄉e5衛生所產婆來對女宣講演家庭『節育』問題，hou7 hiah e5老人大大反對，講我無信仰。我beh開幼稚園；lin2批評我ai3 beh hou7先生娘做保母加趁錢。我beh開補習班，義務教學生；lin2講我是teh展膨風，ai3名聲，有e5講我是teh做變相e5惡性補習趁錢......我講咱教會著關心社會，服務社會；lin2講我teh傳社會福音。我ti7講道強調信徒應該著用『疼kap服務來建設上帝國ti7地那親像ti7天nih』；lin2講我teh講新神學，攏無屬靈e5生活.......我m7知beh an2-choaN2做？」講到chia伊吐一個氣。 \n「林先生，請你m7-thang誤會我；tu2-chiah e5話，是我較雞婆ka7你轉達e5，m7是我e5意思。」「我知影，真失禮；請原諒我e5激動。」淑貞tu2仔買菜轉來，已經11點lah。「亦無，我較失禮，時間無早，著轉來去，」羅執事tui3椅仔爬起來，相辭就轉去。 \nx x x x x \nHit e5晝食飯，兩個子看著桌頂有肉，真歡喜，細漢e5信一扑phok8仔講，「E5晝我beh感謝。」四個人目珠khoeh-khoeh。 \n「感謝天父，賞賜米糧，koh有肉hou7阮食，靠耶穌e5名。阿門。」 \n兩個子兒那親像監囚，食kah真歡喜，若是中陽捧hit碗飯起來，看著淑貞e5腹肚，油然目屎流出來，兩個囡仔攏莫名奇妙，四蕊目珠直直ka7伊相，大漢e5敬一ka7"}
{"text": "老母講，\n「媽媽，你ka7爸爸分siuN少物配teh哮a3 lah。」hit時淑貞e5目屎也流出來，若是嘴續愛笑。 \nHit e5晝無食飯，中陽騎一點外鐘e5車來到市內chhe7伊最好e5老師，最會幫贊伊e5李啟明牧師，見著面開嘴就講，「李牧師，我無法度thang koh忍受ti7這間教會做工；我決定beh申請調動。」 \n「好，真好，請你講，若有一項事比主耶穌受著e5 較大，我願意ka7你幫忙。」 \n「你e5意思是無歡喜我換位。」「會thang an2-ni 講，」李牧師tim3頭，「因為有真濟e5同學攏親像你來an2-ni tui3 我要求過，若是in承受我e5苦勸，攏koh倒轉去in e5職位。」 \n「M7-ku2 我相信；我若講hou7你聽了後，你穩當boe7阻擋我e5要求。」 \n「請你講看mai7。」 \n中陽就用激動koh憤慨e5話tui3李牧師直直講，那親像一個受冤屈e5人tui3法官teh分訴一樣，伊按算坐ti7面前e5老師會kap伊相kap憤慨，若是李牧師聽了不但無動容，反轉哈哈大笑講，「你iau2比張達仁同學較thang感謝，伊hou7眾會友beh趕出去koh幾若月日e5薪金無thang hou7伊lah。」 \n比上不足，比下有餘。中陽家己感覺，an2-ni我iau2 thang感謝，心chiah淡薄安慰，m7-ku2伊e5心內iau2充滿真濟疑問，對李牧師講，「為甚物做一個工人著an2-ni受苦？為甚物信徒boe7 thang體諒咱kap咱同心復興教會？為甚物咱boe7 thang享受著時代e5權利？為甚物咱e5家庭boe7 thang kap in平等e5待遇，為甚物......」 \n「請你m7-thang直直講為甚物。」李牧師斬斷伊e5為甚物接來講，「Boe7用得問上帝，為甚物著對上帝問講，「我著做甚物？」抑是講，「你ka7我下ti7 chia是ai3"}
{"text": "我做甚物？」 \n中陽hou7李牧師講an2-ni，刺鑿伊e5心，續感覺真見笑，李牧師也無細膩繼續講，「中陽君，今仔日鄉村教會e5境遇，我非常e5了解kap同情，特別是chia e5同工，不過我有3點e5建議講hou7你做參考，請你chiah詳細想看mai7。」 \n1）做一個青年e5傳教者，著代先自覺chia e5代誌是一定會碰著e5刺帕。M7免講到聖經中hiah e5先知，使徒，特別是主耶穌，就是咱現在chia e5大牧師諸先輩，in e5成功攏是ti7這款e5火焰中忍受成功e5。總是近來e5工人那親像對這款e5苦難看做boe7慣勢，無應該。我認為愈有這款e5苦難愈會thang顯明上帝對你e5器重。所謂「悲哀e5所在就是聖e5地。」你也知影世界出名e5聖歌：我所受e5苦難，無人知影，----榮耀哈利路亞。 \n是chia e5烏人tiam3 ti7這款痛苦e5悲哀所唱出勝利e5音樂，所以請你m7-thang抵抗問題。 \n2）教會boe7進步，信徒boe7 thang了解，經濟e5困難，che是今仔日鄉村教會必然e5現象，所以m7免過頭傷心，只要ti7上帝e5面前盡本份去做就好。咱應該著用同情e5眼光chhe7出原因了解in chiah著。事實上chiah e5信徒e5信心抑是奉獻，攏無較輸ti7初代e5信徒，不過是心有餘力不足（心餘力拙）na7-tiaN7。我看in真濟信徒e5經濟hiah-nih困難，甚至無thang食，無thang穿，若是看in一年e5奉獻e5數字，非常e5驚人，夠額hou7城市e5信徒見笑，hou7我非常e5感激，所以咱著有份 ti7 in e5艱苦，也是應該e5。 \n3）做要緊e5一項：m7-thang逃避使命，絕對m7-thang為著chia e5困難來想beh調動，an2-ni是顯明咱是聖工上e5敗北者。咱teh鼓舞咱e5信徒ti7這個時代著學主e"}
{"text": "5款式；「Tui3天來到罪惡e5世界做伊拯救人，疼人e5工，甚至將一支殘忍可怕 e5十字架變成榮光燦爛e5記號，所以著ti7這個烏暗e5世間做光，做鹽 e5使命。」事實這個責任tu2仔是咱 tiam3 ti7鄉村教會上帝所hou7咱傳教者今日e5課題。Beh an2-choaN2重新經營這間教會回復親像以前hiah-nih燦爛e5歷史？Beh an2-choaN2矯正信徒e5舊觀念，相kap ti7新時代同負起主e5國？Che chiah是今仔日咱著想、著做e5問題。當然問題m7是hiah-nih簡單，也m7是一時就會thang成功e5，若是這個時代tu2-tu2是舊e5 beh過去，新e5 teh-beh來e5真空狀態下，正是咱做工e5好機會，咱若會thang突破目前e5難關，排ti7面前e5是勝利kap成功lah。我e5話你聽了會了解boe7？\n中陽無應，直直tam3頭，面露出笑容，thang知伊一片憂鬱，giau5疑e5心已經hou7牧師e5話衝破。 \n「牧師，若是an2-ni，目前做要緊e5工作是甚物？」 \n「現在做要緊e5工作有兩項：第 1、對外應該想出妙法『傳道』，tu2-tu2照你所teh做e5繼續去做，m7-thang厭sian7。第2、對內，教育，信徒e5誤解kap成見攏是缺乏教育e5原因。」 \n「總是若會友根本無歡迎咱，kiam2 thang koh繼續ti7 hia hou7 in無歡迎？」 \n「我認為只要好好教育，一切e5困難攏beh ti7時間來得著解決。」 \n「M7-ku2排ti7面前e5生活，問題boe7 thang解決，beh叫人an2-choaN2忍受？」 \n「是，che是最大e5問題，我teh想應該tui3 3方面來解決：第1、中會應該關心。第2、都市教會也請伸出幫贊e5手來。第3、出外e5會友應該ti7經濟轉來援助母會chiah著，」"}
{"text": "「Che是真好e5方法，m7知in願意過來幫贊阮無？」 \n「我會盡所會e5來呼籲這個工作。」 \n「多謝牧師e5指示，今我無beh逃避主e5使命，願gia5這支十字架，lim這個苦杯來負起時代e5責任。請牧師常常替我祈禱。」 \n日頭已經落山，厝內e5電火著起來。暗頓hou7李牧師請了後，伊就隨時離別牧師。 \nx x x x x \n外面雖然暗，路雖然遠，若是伊騎hit張破舊e5自轉車，充滿著未bat有e5歡喜kap向望，直直向厝teh騎，攏無感覺驚惶。伊e5腳那teh踏，嘴那念伊平時所愛念e5一節詩： \nTi7幽蔚風涼e5樹林內，無燦爛e5日光teh照；chhiN凊e5烏影歸日teh罩倚，性命活潑e5記號無人看著。 \nxxx xxx xxx xxx \n肅靜e5路邊。生出一蕊嬌軟e5花蕊；伊m7驚歹e5環境包圍身邊伊盡所會chheng3出芬芳e5芳味，也展開美麗e5顏色；Hou7過路厭倦e5旅客，得著溫暖in心靈；也放輕in沈重e5腳步。 \n腳那踏那緊，伊koh想起Dant神曲開頭e5一句話：Ti7我人生e5旅行中，Ti7這個烏暗e5樹林內；我chhe7著我家己。 \n不知不覺e5中間到厝lah，厝內e5電火著真光；聽見淑貞teh彈琴教兩個子唱歌。伊企ti7門口，恬恬聽到唱了，chiah用伊e5手扑phok8仔出聲講，「真gau5 唱，真好聽。」 \n兩個子一個聽著老父轉來，歡喜到極，走出來hou7伊抱，一手抱一個；in也tui3伊e5頭殼攬leh，一個嘴phoe2 直直ka7伊chim。真久細子信一chiah起頭sai-nai 講，「爸爸！媽媽講beh生一個妹妹hou7阮neh，咱來禮拜，ka7上帝討較緊hou7咱。」 \n「著！好！今坐hou7好，來做禮拜。」 \n(台灣教會公報第962號，1965年7月)"}
{"text": "這個故事是發生ti7本省e5南部，一個小小e5鄉村。Ti7這個鄉村e5西爿有一間無真大e5國民學校。Ti7學校內e5五年級中，有一班攏是女生；因為an2-ni，所以校長派一個女e5少年老師擔任。全班e5學生ti7這個活潑e5女老師領導下，攏真認真，koh快樂teh學習。\nM7-ku2全班e5學生中，有一位小朋友名叫做劉美英。伊e5性格有小可特別。伊生做瘦 koh矮細，逐日攏恬恬，真罕得講話。也ti7伊e5面常常帶著一種憂容，真罕得看著伊一時e5笑容。\n逐日ti7下課e5時，學生攏走去草場 thit-tho5；總是伊攏家己靜靜坐ti7教室teh看冊。攏無想beh kap伊e5同學出去跳索仔抑是thit-tho5球。\n今因為學校e5規定，學生ti7中晝boe7用tit轉去厝食飯，攏著chah便當。所以美英猶原著chah飯去學校食。M7-ku2每擺食中晝頓e5時，伊攏家己一人bih ti7教室e5邊仔，頭aN3-aN3真緊就食飽。\n因為an2-ni，全班e5同學攏真奇怪，無人知伊便當內所chah-e5是甚物？是白米飯，抑是蕃藷簽？每擺食飯e5時，有e5 同學攏假beh lim茶，刁故意行tui3 伊e5 身邊過，beh偷看伊便當內所chah e5是甚物？總是美英見若看著有同學來，伊就趕緊將便當蓋起--來，坐teh m7食飯。真濟同學看著an2-ni，攏真受氣，講伊是怪人。\n美英對ti7同學所hou7伊e5侮辱，攏用忍耐來對付，連一句話都無beh kap 人辯論。有e5同學看著an2-ni，煞「軟塗深掘」，愈罵愈厲害。\n但是ti7全班同學中，有另外一位同學，伊e5名叫做邱素霞。伊是一個主日學e5 學生，逐擺若看著有人teh罵美英小朋友 e5時，心內攏真艱苦。伊常常想：美英一定有甚物艱苦e5所在，boe7 thang 將便當hou7 別人看。所以伊決心講：假使美英有甚物困難，我真願意"}
{"text": "幫贊伊。\nTi7一個拜五e5第四節，體育課，邱素霞因為腳痛，所以老師派伊顧教室。全班同學攏出去，教室只有邱素霞一人na7-tiaN7。Hit時伊想起美英e5便當，所以伊趕緊行倚去美英e5桌仔。Tui3桌仔底將美英 e5便當提出來，扑開一下看，內面攏是烏蕃藷簽。Tui3 an2-ni 素霞才知美英食飯m7 hou7人看e5原因。不知不覺中，素霞流出同情e5目屎。\nHit日放學，素霞轉去厝，就將美英同學e5代誌ka7伊e5媽媽講，向望有辦法 thang幫贊美英。最後in決定tui3明仔再起，素霞逐日攏加chah一個便當thang hou7美英。\n隔日，素霞比伊普通時較早去學校，看同學攏iau2未來e5時，暗靜將便當he7 ti7美英e5桌仔內。\n到hit中晝beh食飯e5時，美英伸手入桌仔內提便當e5時，才發覺著加一個chhiN-chhau e5便當。伊感覺著真gong5-ngiah8，所以伊用好奇e5目珠看全班e5同學，伊看boe7出甚物人hou7伊，因為逐家攏aN3頭teh食飯。對ti7 an2-ni 煞m7敢食，猶原he7 ti7桌仔內。\nHit時坐ti7 伊後面排e5素霞看著就真著急，因為che是伊誠心誠意beh幫贊美英，總是伊m7敢接受。當時素霞也m7敢ti7眾人面前ka7美英講，驚了傷著伊e5自尊心。\n到 hit 日beh放學，素霞才寫一張紙條仔hou7 美英，ai3伊小等teh。美英看這張紙條了後，才知原來中晝hit個便當是常常招伊去主日學e5素霞he7--e5。伊提著hit張紙非常e5感激！Boe7禁tit續流出一滴一滴e5目屎。\n素霞看著an2-ni，趕緊行倚來安慰美英，請美英接受伊e5幫贊，也真願意做伊e5朋友，絕對無將秘密公開。Tui3 hit日起，in攏真快樂koh真認真ti7學校讀冊，也常常做tin7去赴主日學。\n（女宣月刊第70期，1965年10月）"}
{"text": "真早以前有一個囡仔名叫做瑪俐，伊是一個真乖e5囡仔，逐禮拜攏有去主日學。伊時常聽先生講，「著gau5疼人，幫贊人。」所以伊就想應該著chaiN2-iuN7來幫贊人。\n忽然伊想著in e5厝是toa3 ti7一個chhu-chhu e5 崎仔邊，時常有濟濟人tui3 in hia 經過。伊想穩當有人peh這個崎會真喘，真嘴礁。所以伊想，我應該著去買一個茶杯，伊就將伊所儉e5錢提出來，算看，只有一箍五角，伊就緊緊走到一間有賣茶杯e5店，問頭家講，這個杯仔偌濟錢？\n頭家講，「一個是兩箍。」瑪俐看伊e5錢只有一箍五角，就真失望，頭殼le5-le5。\n頭家看著就問伊講，「小朋友！你是chaiN2-iuN7？」\n瑪俐就講，「我所有e5錢只有一箍五角na7-tiaN7。」\n頭家koh 問伊講，「你買這個杯仔是beh做甚物？」\n瑪俐應講，「我買這個杯仔是beh hou7 tui3阮兜過去e5嘴礁e5人lim e5。」\n頭家聽了就講，「你真乖，好，我賣你一個一箍五角就好。」瑪俐聽了真歡喜，就ka7頭家說多謝，就提hit塊杯仔歡歡喜喜轉去。\n有一日，伊ti7厝e5外面thit-tho5 e5時，看著一個阿婆仔擔真重e5 物tui3 in hia來，物真重，阿婆真喘koh真嘴礁，也流歸身軀汗，瑪俐看了，就緊緊走入去in兜捧伊e5杯仔，thin5一杯茶出來，捧hou7阿婆lim。\n阿婆lim了真爽快，就ka7瑪俐說多謝，koh提伊所擔e5蘋果中最大e5兩粒hou7瑪俐。瑪俐真歡喜，也ka7 阿婆說多謝，就提轉去。\nTu2-tu2行到in厝邊e5時，伊看著伊e5朋友彼得ti7 hia就想，彼得真可憐，因為in真散，我著將這兩粒e5蘋果送伊，所以就提hit兩粒蘋果hou7彼得。彼得真歡喜，ka7瑪俐說多謝。彼得m7甘食就提hou7伊e5老父。伊e5老父是一個愛lim 酒e5人，攏無照顧伊e5子彼得。"}
{"text": "有一日，彼得tui3學校轉來，伊e5 老父叫伊去搭酒，彼得真聽話就提酒矸去搭，伊e5老父一時仔就lim了。親像an2-ni兩擺、三擺到無錢，也叫彼得去ka7人欠，彼得真驚，因為酒店e5頭家已經真無歡喜，m7敢koh去，就ka7爸爸講，「爸爸，你已經lim真濟lah，請你m7-thang koh lim。」\n爸爸聽了真受氣，講，「你講甚物，m7免koh講，緊去搭。」總是彼得 m7敢去。爸爸就起大受氣，將彼得掠起來siak落去，真可憐，因為伊e5老父已經食酒醉，用力用siuN濟，將彼得siak出去外口。Tu2-tu2 siak落去in門口 hit條大條溝nih，腳已經斷去，總是伊e5老父攏m7知，因為伊已經酒醉睏去lah。\n彼得e5腳真痛，就慢慢peh起來，真可憐，伊e5老父無錢thang hou7伊去hou7 醫生看。Tui3 hit時開始，伊boe7 thang koh去學校讀冊，只有ti7厝nih，逐日就gia5一條細條椅仔ti7 in厝e5門口坐。\n日子直直過去，到有一日伊照常ti7門口坐。忽然有看著一隻機器車駛真緊，到in門口e5時，忽然有一項物lak落來，彼得看著就大聲喝，總是因為機器車e5聲真大聲，攏無聽見。\n彼得就趕緊跛一下，跛一下行到路中，將hit人所落e5物拾起來，伊知用喝e5無路用，就將hit項物提懸懸一直iat8。\nHit個騎機器車e5人已經去真遠，忽然伊看著車頭前e5鏡若親像有一支手teh振動，koh看較清楚，就看著一個囡仔親像提一項物teh搖e5款，也hit項物真親像是伊e5。伊就越頭看，發見伊後面所載e5 皮箱扑m7見，才知是hit個囡仔拾著，就趕緊越倒轉去提。\n原來這個騎機器車e5人是hit個醫生，伊是beh 趕緊去對面e5一個鄉社ka7人看病，因為hit個鄉社有著一種真厲害e5傳染病，若無緊去會傳染真濟人，所以醫生就真歡喜ka7彼得說多謝。醫生"}
{"text": "有發見著彼得e5腳跛跛，就問是bat發生甚物代誌？彼得就講hou7伊聽。醫生聽了就講，「無要緊，我這陣beh去ka7人醫病，轉來e5時才ka7你看。」講了就趕緊koh騎機器車去lah！醫生去到hit個著傳染病e5鄉社ka7 hiah e5病人注射，全村e5 病人攏得著醫好。逐家攏ka7醫生說多謝。\n醫生講，「Lin2 m7免ka7我說多謝，應該ka7一個叫做彼得e5囡仔說多謝，因為伊有將我所落e5這個醫包拾還我，m7-ku2伊真可憐，伊是一個跛腳e5囡仔，因為伊無錢thang醫，所以跛腳了真傷重。」Hit個鄉社e5人聽見這個事，逐家真受感動，有e5人獻10 箍、50箍、100箍beh hou7彼得。\n醫生攏總集起來有真濟錢，就歡歡喜喜騎機器車轉來到彼得hia，將所有e5代誌講 hou7彼得聽，koh載彼得到伊所開e5 醫館手術，無偌久彼得e5腳就好lah！已經會行會走，彼得真歡喜，ka7醫生說多謝，就轉去伊e5厝，伊e5爸爸看著伊e5腳已經好，就真奇怪，就問伊是chaiN2-iuN7？\n彼得就將所經過e5事講hou7爸爸聽，koh提所有人送伊e5錢hou7爸爸，伊e5 爸爸真受感動。Tui3今以後，爸爸攏真扑拚做工、趁錢，koh對彼得真好，真疼惜伊。\n（女宣月刊第66期，1965年6月）"}
{"text": "真早以前，ti7英國e5北部一個小小e5城市，有一個生做真sui2 e5查某囡仔，名叫做惠惠，因為in媽媽kap爸爸真早就過身，所以伊hou7一個生理人拾去飼，iah因為這對生理人e5夫婦家己猶原有後生kap查某子，所以將這個惠惠看做親像倩工--e5，較艱苦e5代誌攏hou7伊做。伊著洗衫、煮飯、掃塗腳… 一日到暗攏真無閒。\nBat一擺，ti7一個真寒e5冬天e5 早起時，外面落真大e5雪，路也攏去hou7雪kham3-kham3--去，樹仔e5樹枝也攏hou7雪teh到逐枝攏chhih-chhih，風也透到hu7-hu7叫，thang講非常e5寒。惠惠e5 養母真早就起來，去叫惠惠起床，koh吩咐伊著去外面e5湖上水轉來hiaN5燒水thang hou7伊洗面，也著煮飯、洗衫。\n所以惠惠就peh--起-來，趕緊穿伊e5大衣，戴皮帽，穿鞋，手koaN7 poah8桶就出去。\n當伊行到伊逐日teh上水 e5湖邊e5時，湖內e5水攏已經結做冰lah，所以伊就將所帶來e5鐵板kiah8出來，tok一空thang he7 poah8桶落去。伊就用poah8桶下落去，上一桶滿滿，iah tu2 ti7伊beh koaN7起-來e5時，伊e5 腳所踏e5 hit塊冰忽然煞破去，惠惠自an2-ni就跋落去hit個真深e5湖。伊直直teh喝救人，總是攏無人來救伊。當伊teh-beh沉落水底e5時，伊e5手烏白poe2，忽然m7知去poe2著甚物，若親像有一個門隨時開lah，tui3內面有一陣e5大風將伊絞入去，iah hit個門家己koh關起來。\n惠惠hou7風絞入去了後，目珠一下peh開，伊著一驚，因為伊所入去e5所在是一間非常sui2 e5海底皇宮，ti7 hit內面有真濟宮女teh跳舞，也有真sui2 e5音樂teh演奏，伊一步一步行倚去。當伊行到一個窗仔前，忽然ti7伊e5正爿有一"}
{"text": "個白頭毛，白嘴鬚e5老人行倚來，ka7伊講，「查某囡仔，你thai2會來chia？」\n伊應hit個老人講，「我來上水，因為無細膩煞跋落ti7這個湖內」。\nHit個老人koh問伊講，「你上水beh做甚物？」\n應講，「Beh hiaN5 燒水hou7阮媽媽洗面，也beh煮飯洗衫」。\n這個老人聽了，知伊是一個有孝e5 查某囡仔，就ka7伊講，「你這個乖koh sui2 e5查某囡仔，阮這個所在m7是人隨便會當來e5，所以見若入來e5人阮攏beh 送伊一項e5寶貝。今我beh送你一kha金手指。你見若掛ti7倒手e5尾第二指，iah腳踏著水e5 時，你會變做一隻e5金鴨仔；iah 你變做金鴨仔以後，想beh 變做人e5時，你腳踏著陸地就隨時koh變做人」。惠惠得著這個寶貝以後，ka7 hit個老人深深說多謝。\nHit個老人ka7伊講，「你e5目珠khoeh-khoeh」。\n惠惠目珠就khoeh-khoeh，手亦koh koaN7 poah8桶，hit個老人算1、2、3了後，惠惠e5身軀若親像變做一枝真輕e5 雞毛，tui3內面飛--出來。當惠惠目珠koh thi2金e5 時，伊已經企ti7湖邊，所以伊就趕緊用poah8桶koaN7水轉去thang洗衫、煮飯，koh hiaN5燒水hou7伊e5 媽媽爸爸洗面。\n到隔年e5一個春天，有一日天氣非常e5好，伊就koh來湖邊beh koaN7水。伊看著湖e5 hit爿hiah-nih sui2 e5 風景，伊真愛過去hia thit-tho5，總是無船thang過，m7-ku2忽然伊想著伊 e5寶貝，就是hit kha手指。所以伊tui3 lak袋仔內提出來掛ti7倒手e5尾第二指，腳踏落水，忽然伊就變做一隻真sui2 e5金鴨仔，伊就勻勻仔泅到湖e5 hit爿。\n當伊teh-beh 泅到湖e5 hit爿e5時，ti7 湖e5 hit 爿"}
{"text": "tu2好in hit國e5王子出來ti7湖邊teh扑獵，有看著這隻e5金鴨仔ti7湖中直直teh泅倚來，伊就命令伊e5部下m7-thang ka7伊扑死，著活活ka7伊掠來，所以in攏bih入草內。\nIah變做金鴨仔e5惠惠攏m7知，所以猶原泅到湖e5 hit爿，當伊peh上陸地，隨時變做一個真sui2 e5查某囡仔。所以bih ti7 草內e5王子kap伊e5部下攏驚一tio5。王子看著an2-ni，隨時真有禮數行來惠惠e5面前ka7伊行禮。惠惠這時猶原驚一tio5，想beh走，總是看著王子hiah-nih有禮數，所以伊就無走。Hit時王子問惠惠講，「你chai2-iuN7會變金鴨仔，也會變做人？」\n惠惠就將以前所tu2著e5代誌攏ka7伊講。王子聽了真歡喜，知伊是一個真乖的查某囡仔，所以伊就ka7惠惠講，「你是一個真乖koh有好智識e5 查某囡仔，你今仔日beh kap我相kap來王宮，我beh娶你做婦人人，後來我做王e5時，你beh做王后來幫贊我。」惠惠也真歡喜，tui3 an2-ni in就過真快樂e5生活。\n（女宣月刊第65期，1965年5月）"}
{"text": "有一個囡仔名叫阿吉，in toa3 e5 所在是較熱，攏ai3戴帽仔才會較涼。伊有一頂無真好koh舊舊e5帽仔，過年beh到，伊真歡喜teh想，媽媽若錢hou7我，一定beh來買一頂新帽仔，總是m7知有夠錢無？ \n一日一日一直過，29 暗已經到，逐個囡仔攏真快樂跳來跳去，因為逐人攏有chhiN-chhau thang食，koh有分錢。阿吉e5媽媽也煮真chhiN-chhau，食飯飽，in爸爸一人分五箍hou7 in，雖然無真濟，in也真歡喜。 \n隔日透早，逐家真早起來，媽媽chhoa7 阿吉kap姊姊去街nih 看鬧熱。Hit日風真透，街路也真濟人teh thit-tho5看鬧熱，in 那行那看，行到一間賣帽仔e5店，阿吉看著內面e5帽仔攏真sui2，伊企hia一直看，看kah boe7記tit媽媽，媽媽也m7知伊ti7 hia teh看，續一直行去。阿吉企hia想，我若有夠錢一定beh買，就問顧店--e5「Hit 頂青色e5帽仔偌濟錢？」 \n「15箍。」Ah！Iau2無夠錢，就離開hit間店，那行續想著是媽媽chhoa7伊出來e5。Chhe7攏無in媽媽，後來就家己行轉去，teh行路忽然間koh 想著伊e5舊帽仔無去，一定是hou7風吹去，也m7知ti7 to2位無去，人koh iau2真濟，真歹chhe7，就轉去。到厝已經真晏，媽媽已經準備中晝飯好，beh叫逐家來食。\n阿吉走入去，ka7 媽媽講，「我e5帽仔teh行路e5時無--去。」 \n「是chaiN2-iuN7？」伊講，「M7知甚mih8時hou7風吹去。」 \n媽媽就ka7伊講，「Hit頂帽仔iau2會戴tit，食飯飽著去chhe7轉來。」 \n「總是我chhe7真久chhe7攏無。」 \n媽媽講，「這陣較無人teh行，koh去chhe7。」無法度，阿吉食飽就koh去beh chhe7舊e5帽仔。 \nTu2行出街路無偌"}
{"text": "遠，伊聽著有人大聲喝講，「歹精牲，攏boe7聽話。」 \n阿吉越頭看，有一個老阿婆手nih提一條索仔teh jip一隻羊仔，伊一直jip，總是親像真出力koh jip boe7著e5款，羊仔那走那遠。阿吉就走做前去beh幫贊阿婆掠羊仔，jip真久，走過幾若條路，阿吉koh走較緊，到一所在羊仔e5索仔去khe5 tiau5 teh，伊才掠著，走到真喘，總是伊感覺快樂，伊就牽來還阿婆。 \n阿婆真歡喜，ka7伊多謝，koh tui3袋仔內提5箍hou7阿吉，伊無ai3提，總是阿婆講，你著ka7我提起來我才歡喜，後來才ka7提，阿吉ka7阿婆說多謝了，就koh tui3市仔行去。 \n行無久，忽然看見塗腳有一粒一粒e5物teh lin3--來。阿吉就走倚看，是柑仔，m7知tui3 to2位lin3 chiah濟柑仔來？伊一直拾，拾攏boe7了，後來kiah8頭看，有一個阿伯，用車載籠仔，hit個籠仔是teh toe2柑仔e5，總是阿伯騎到斡角e5所在，騎無好勢煞peng2落去，一寡柑仔才攏落ti7塗腳。阿吉就koh幫贊阿伯拾柑仔ti7籠內，到塗腳攏無半粒。 \n阿伯真歡喜，看阿吉hiah-nih乖，就tui3袋仔內提5箍hou7阿吉，伊m7提，總是阿伯一直講無要緊，hou7你thang去買物件，thang過一個快樂e5新年；伊ka7阿伯提去，講多謝，就tui3市仔行去beh chhe7帽仔。 \nKoh一擺行到帽仔店，看著hit 頂青色e5帽仔，伊想講我e5帽仔已經無--去，beh chhe7 ma7 chhe7無，我會thang將所得著e5錢來買我所ai3 e5物。伊就ka7賣帽仔e5人講，「Ka7 lin2買hit頂青色e5帽仔。」 \n「十五箍。」Hit人就提hou7伊。阿吉戴看，真合koh 好看，就提爸爸、阿婆kap阿伯所hou7伊e5錢tu2 15箍hou7伊，真歡喜，就那行那走轉"}
{"text": "去。 \n到厝，媽媽看伊hiah-nih歡喜，koh 手提一頂新e5帽仔，問講，「是chaiN2-iuN7？」阿吉就講hou7伊聽所經過e5代誌。媽媽、爸爸kap姊姊聽了攏真歡喜，koh講阿吉是真乖才會thang得著hiah-nih sui2 e5帽仔。特別阿吉家己真歡喜，過一個快樂e5 新年。 \n（女宣月刊第62期，1965年2月）"}
{"text": "五\nChit冬koann5--人來tioh8有khah kin2，天時chiah十一月，街路?--nih8已經有人開始ka7大蟒穿--出來ah，m7-koh天氣冷hoan7冷，有1 koa2活動是辦kah tng熱phut-phut，而且親像kng2-le5-a2風掃過社會e5 mui2-chit8-e5層面。\nJuan kap 1陣醫生teh chhui-sak e5「Ka-nng5醫治運動」得tioh8 1 koa2社會組織kap機構e5支持，媒體ma7大大ka7報導，有lu2來lu2 che7 e5人叫應，ti7無kang7款e5專業人士內底，ma7開始有人toe3 leh起造大約相kang5 e5組織，比論講「老實生理人協會」、「證券發行kap交易誠實運動」、「老實公務員基金會」等等，na2像是進前早to7有約束，1 e5 1 e5 sio-chenn teh起鼓。\n其中「老實軍人運動」kap「老實情報運動」2 e5組織尤其活hiann2，in公開支持軍人Hugo Ferro kap情報人員Gabino Lara e5案件，si3-koe3宣傳講in是良心犯，無應該受tioh8判決來chiah8罪。\n＊  ＊  ＊  ＊\n拜一到拜四，滿天e5烏雲厚厚厚be7輸chhau3-phu2 e5棉chioh被，日頭已經bih幾a7 kang無tham--出來ah，雨三不五時to7落--chit8陣，雨cham7一陣一陣，hou7人鬱kah kiong7-beh tioh8內症。\n拜五早起8點外，日鬚第1 kai2 nng3過雲phang7，11點thong2 e5時giah8頭kan-tann看tioh8 kui大片khong2色e5天，烏雲已經bi kah無看影跡，ann3頭看tioh8 beh chiann5 10 chiah e5烏頭a2車ti7白色e5門thiau7"}
{"text": "頭前排cho3 kui排，pin5頭駛入去總理官宅。\n官宅e5牆圍kap建築long2用kui片烏tou3紅e5 hui5-a2來chng-thann7，kan-tann chhu3 kap牆圍e5頂緣、e7緣kap門窗e5四周圍特別cho3 hou7 khah thong2--出來，是石灰白phu2 e5色水，青leng3-leng3 e5草埔頂面有幾tah-a2 koh有chang暗iau2-be7 ta e5露水，ti7日頭e7-kha不時sih--chit8-e5 sih--chit8-e5。\n總是chiah-e5穿kah黑mah-mah e5官員，tak8-e5 long2面憂面結，落車了後to7趕緊緊行入去官宅內底。\n會議室內底e5桌a2是長ko圓--e5，咖啡色e5桌頂光kah e7照得人影，50外歲e5總理chit-kai2反形，第1 e5坐ti7會議室內底teh等，咖啡色e5頭mng5 khiu5 kah chin sui2，loah8 kah chiann5齊整，i目頭結結，sio2-khoa2失精英，看e7出來chang-mi5為tioh8 sim2-mih8 tai7-chi3 teh煩lo2，睏了無講kai3好。\n11點半chin3-cheng5，所有e5官員long2已經坐好勢，準備beh開會。\n「Lin2 cha-hng e7-pou送來hou7 goa2 e5報告goa2已經讀--過ah，基本上，goa2 chin siu7氣，chit-e5 tai7-chi3是an2-choann2 chit-ma2 chiah hou7 goa2知iann2？」總理chit8開chhui3 to7 an2-ne問。\n「總理，其實che gun2 ma7是最近chiah知iann2--e5，因為已經是三十外冬前e5計劃--ah，除了情報局內底chin少數e"}
{"text": "5官員kap檔案資料以外，e7-sai2講根底to7無siann2人了解kui件tai7-chi3 e5頭來尾去。」坐ti7總理隔壁e5內政大臣an2-ne ka7應。I是1 e5中年人，頭hiah8 liu3-liu3，頭chang long2用油loah8 tui3後piah、滑kah e7 poah8倒hou5-sin5，koh 掛1 ki大大支e5金kheng目鏡，有1 e5大pak-tou2-thang2。\n「總理，che是Franco將軍ti7 i統治e5尾期所cho3 e5計劃，後--來因為政權相pai2-the3，se3面thai3亂，chit-e5 ti7深山林內e5?密計劃choann-a2無交盤tioh8，na7 m7是gun2派人深入去了解，koh ka7古早e5檔案peng2出來看，恐驚永遠to7 sa無頭chang2。」國防大臣接loh8去講，i人生cho3高強大漢，烏色e5頭chang ka kah短短、破鬢梳，留八字chhiu。\n內政大臣koh講：「三個月前，gun2發現相連soa3 e5活動一直teh進行，內底有『Ka-nng5醫治運動』、『老實生理人協會』、『證券發行kap交易誠實運動』、『老實公務員基金會』、『老實軍人運動』kap『老實情報運動』等等，gun2發現chiah-e5運動並m7是互相無ti7-tai7，in e5 kha-chiah後其實是有kang7 1陣人teh畫ang5-a2目--e5，in e5人已經進入體制，包括媒體、政府機關、學術機構kap工商團體內底，有be7少人已經坐ti7頭人e5位，影響力cham2-jian5-a2大。」\n「Lin2 ti7報告內底講in chiah-e5人e7 tui3整個國家kap社會產生chin不利e5影響，希望政府e7-tang3採取強制e5手路ka7斬草除根，na7 goa2看-"}
{"text": "-起來，in chit陣人kan-tann是有chiann5強烈e5道德感nia7-tiann7，tui3 Espana有sim2-mih8無好--leh？Kam2講國家社會e5公民道德意識giah8頭m7是1件好tai7-chi3？」總理koh想beh講--loh8去，m7-koh臨時臨iau7 chhoe7無si3-thin7 e5比喻，來比論報告內底hit款災難性e5後果。\n有幾十秒鐘會議室內底大家soah long2 tiam7-tiam7，尾a7國防大臣chiah開chhui3講：「總理，國防kap情報e5 khang-khoe3本chiann5 to7 ai3厚心思，tann beh hoah老實，be7-sai2 phah騙步、be7-sai2奸奸鬼鬼，kui-khi3 giah8白旗a2 ng3敵人投降khah kin2……」國防大臣話講be7-cheng5一半，坐ti7 i相對頭、本底一直tiam7-chih-chih e5商業大臣to7 ka7 phah斷古柄，「總理，過去1個月，lan2國股市e5成交量已經落kah chhun五分之一--ah，lan2國e5股市雖bong2講phoe模m7是世界siong7大--e5，siong7無ma7 iau2是歐洲佔頭kham3 e5八大股市之一，tann過去1個月，連東歐hiah-e5新興股市ma7比lan2 khah贏，證券市場ti7 in hiah-e5頭人la7頭做hit號『證券發行kap交易誠實運動』了後，鼓吹投資機構kap投資人，kan-tann cho3長期、價值性e5投資，koh ka7 1 koa2流動性khah koan5 e5外資拒絕，in掌握公會，tui3證券商產生chin大e5 pe2-pak8，goa2有kap 1 koa2人chih-chiap--過，in講to7 chun2講有人無"}
{"text": "贊成in e5看法，m7-koh因為公會kap重要組織e5大位long2 chang2 ti7 hit陣人 e5手頭，所以ma7無法ka7 peng2車……」\n內政大臣chah8話頭講：「Na7 an2-ne落去，pan7-phoe lan2國今年e5證券所得稅e7減收beh 5百億歐元……」商業大臣面憂面結，i e5頭hiah8 chin闊，e7-hai5尖尖，三角形e5面senn-seng5肉色to7 khah烏，因為人teh煩lo2，看--起來be7輸chhoe熟e5肉粽，「m7-na7 an2-ne，『老實生理人協會』e5人ti7全國546 e5商會內底，已經選tioh8 414 e5頭人e5位，大家long2 phai3-phoe in e5人e7 ti7 12月e5全國商會改選，ka7全國商會理事長e5位theh8--落來。」商業大臣tui3褲袋a2 jim5手巾a2--出來，ka7出油e5頭hiah8 sio2 chhit--chit8-e5 chiah koh講loeh，「到時chun7，lan2國恐驚sui5 to7退tng2去tau2換e5原始社會，tui3經濟kap商業e7傷害，實在無法tou7按算。」\n總理ka7手骨khoe3 ti7桌a2頂，手te5 so--chit8-e5 so--chit8-e5講：「Goa2無法tou7理解，tann要求cho3人ai3老實、ai3 chiann3，che kam2 m7是自小學課本to7 an2-ne teh ka3--e5，久長以來，宗教kap社會團體ma7 long2 teh chhui-sak，是an2-choann2直tu2直e5 tai7-chi3 e7惹出chiah-nih8大e5事端。」\nTu2-chiah曲柄去hong5 phah-chih8 e5國防大臣sui5接loeh講：「任何e5 t"}
{"text": "ai7-chi3 long2 be7-eng7-tit sai2極步，『鹽na7失味，beh用sim2-mih8 hou7 i kiam5？』總是鹽na7 siunn-che7，ma7 si7 e7死kiam5，in chiah-e5 cho3生理--e5，ka7 ka-ti7 e5利益long2 tan3-hinn3-sak，有--e5是放棄過去原底有幾a7倍e5利sun5，用維持基本e5成本kap生活所費來cho3生理，有--e5 koh khah ham3，講無beh用錢，kan-tann beh用tau2-oann7，各人liah8長補短，互相幫chan7 to7好……」國防大臣講kah chia sio2 tun3-tenn--chit8-e5，「in long2無想tioh8講現此時e5 chit-e5經濟體系，to7是用私人利益cho3 te2-ti3--e5，俗話teh講：『人無私心chhi7 be7活』，1 e5無ai3利益、無對重金錢e5社會，m7-na7是商業體系kap金融體系e7 lih8戎san3甲，chin-che7技術方面e5進步ma7 e7 toe3 leh tong3-tiam7，講--起來，『老實』kap『道德』hoah--起來是chin合聽，na7 hou7 in sai2極步行loeh到te3，顛倒是天地尾e5災eh。」\n(台文罔報第100~102期，2005年1~3月)"}
{"text": "四\nJuan落山了後，接tioh8衛生部e5公文，講i e5案件已經調查結束--ah，基本上in無認為Juan應該為tioh8病人e5自殺負責，i e7-sai2 koh開始執行醫生e5業務，m7-koh in希望Juan了後teh beh ka7病人講sim2-mih8話e5時，ai3 chai-iann2水pun5 chhin3 chiah lim。\nJuan無sui5 tng2去原底chiah8頭路hit間病院，i ti7隔壁城市soe3一間chhu3，平常時a2除了開診所thang3-chiah8，to7是teh chhui-sak「Ka-nng5醫治運動」，i ti7報紙tiann7-tiann7發表文章宣傳i e5理念，無外久i to7聚集1陣人創立基金會，四koe3演講傳鑼。\n有1 kang Juan到隔壁城市e5圖書館演講，beh離開e5時，聽tioh8有人teh ka7 hiam3。\n「Alonso！」Juan hoan頭chit8看，原來是以前e5同事Alonso。\n「Juan，足久無看tioh8--ah。」Alonso手chhun--出來，ka7 Juan e5手nih8 kah an5-an5。\n「Chit-cham7-a2好--無？」\n「Juan，li2離開無外久，goa2 to7辭職--ah，goa2有ka7 tai7-chi3對頭kah尾想過，goa2感覺li2 e5做法chiah是tioh8--e5。」Alonso toe3 Juan ui3圖書館e5演講廳行--出來，na2行na2講。\n「Hit段時間goa2一直想beh chhoe7--li2，m7-koh m7-chai li2 ti7 toh位，li2 be7輸一杯水choann-a2消sih8--去，chhoe7 li2無to7是無。」\n「Goa2 tng2去goa2 e5鄉里--1"}
{"text": "choa7。」Juan ka7應。\n「Juan，goa2想beh加入lin2 e5基金會好--無？」\n「He是當然歡迎--ah！」Juan koh講，「其實基金會e5 tai7-chi3 lu2來lu2 che7--ah，goa2 chin需要1 e5秘書，li2 na7無棄嫌，kam2 e7-sai2來goa2 e5辦公室ka7 goa2 tau3-sann-kang7？」\n「好--ah！」\n＊  ＊  ＊  ＊\nA德決定beh ti7 Puigcerda Nuevo toa3--chit8-cham7 ah，除了因為chia e5人良善，hou7 i感心，koh來山--nih8 e5 chit-e5地頭，景緻chin le3-tau2，be7輸是1 pak圖--leh，koh khah重要--e5是，A德去愛tioh8 Milagros--ah，i m7-chai chit聲na7離開，beh an2-choann2 kap Milagros保持聯絡，koh自從Juan落山了後，Milagros 1 e5人toa3，A德ma7 be7放心，i甚至有時chun7 e7 chhiong2-pong7想講，既然2 e5人互相意愛，kui-khi3 kap Milagros結婚，1世人toa3 ti7 chia，m7-koh外口風聲鬼哮，不時long2有1 koa2 tui3 Puigcerda Nuevo chiann5不利e5風聲傳to3 tng2來，A德m7知iann2 chit款快樂e5日子e7-tang3維持外久？\nI來Puigcerda Nuevo滿三個月hit暗，月娘to7親像i第1 kang來到chia e5 hit 1暗kang7款光光光，i ka7 Milagros講i想beh ka-ti7 1 e5人出去行行--leh，i行出門chhui3，沿tioh8"}
{"text": "hit-kang Juan chhoa7 i行e5 hit條路，na2行e5時，Juan ka7 i講--e5 hiah-e5話，tui3 i e5記ti5內底koh跳to3出--來，na2親像ti7 i e5耳孔邊teh出聲。\n＊  ＊  ＊  ＊\n「A德，li2 chai-iann2 Puigcerda Nuevo是an2-choann2來e5--無？」\nA德當然m7-chai，kan-tann目chiu金金相Juan看，beh聽i koh講--loh8去。\n「30外冬前，Espana e5政府聯合1 koa2國際e5科學家，開始1項計劃，lin2 Tai5-oan5有1 e5科學家ma7有交chhap。」\n「有iann2？」A德目chiu peh金，「莫怪……莫怪li2 tui3 Tai5-oan5有印象，koh li2 hit-chun7聽tioh8 goa2是tui3 Tai5-oan5來 e5時e7 hiah gong7-giah8。」A德tun3-tenn--chit8-e5，「ah，hit-e5 Tai5-oan5 e5科學家號choe3 sim2-mih8名？」\n「Silvio Ngo5，goa2 iau2 e7記得i e5漢字e5名……Ngo5……Kok……seng5……」Juan beh講chit-e5名有khah nge7-tau2，「i來Espana以後long2用Silvio chit-e5名teh行踏。」\nA德感覺chit-e5名kan-na2 bat ti7 to2位聽--過，「ah……goa2想tioh8--ah，吳國成，to7是hit-e5原底ti7美國to7 kai3出名e5生化學家，後--來因為1 e5案件hou7警察liah8--去，tai7-chi3 ti7 差不多30冬前鬧kah chin大，gun2 pa5有ka7 goa2"}
{"text": "講過chit件tai7-chi3。」\n「I是1 e5 chin有才情e5科學家，i發現人e5罪惡感基因，koh用放射性e5藥物ka7控制，後--來因為違法用少年gin2-a2做人體實驗，去hong5 chang--tioh8，choann-a2偷渡出國，尾手是Espana政府暗靜ka7收留。」\n「Lin2……lin2 e5政府到底是teh pinn3 siann2 bang2？」\n「In想beh對根本來解決人e5問題，in beh ka7人類改良。」Juan an2-ne應。\n「Hann5……he是siann2……？」A德long2 sa無寮a2門。\n「A德，人類e5歷史有幾a7千年，久長以來，發生chiah-nih8 che7代誌，為非sam2 cho3 e5人，na7 m7是害人long7 ke soann3 theh8，無to7是1人cho3賊、1國受罪，koh khah害e5是火燒chhu3，燒過間，ka7全世界long2拖累，li2想，tui3內籬a2內底e5鼠賊，到Hitler chit款thai5人目chiu無tng2-lun5 e5減口王，現此時，全世界long2 hou7核子飛彈對chhian，chiah-e5武器ti7幾分鐘內to7 e7-tang3 ka7萬項mih8掃了了，li2想看mai7，chit-e5問題e5本元是sim2-mih8？」\nA德想1 khun3才應，「人心e5問題……我想是人ka-ti7內底e5問題……」\n「人e5心比萬mih8 khah khui2-khiat8，phainn2到極頭；chi7-chui7 e7 chai i--ah？」Juan koh講，「na7 e7-tang3 ka7人內底e5欠點long2 ka7修整好勢，an2-ne chit-e5世間自然to7是樂園，to7是新e5天、新e5地。」\n「M7-koh人講"}
{"text": "山可移，性不可改。」A德an2-ne ka7應。\n「無m7 tioh8，che to7是吳國成等等chit陣科學家beh處理--e5。」\n「Goa2知iann2 li2 e5意思--ah，Puigcerda Nuevo to7是新e5人類e5試驗場是--m7？」\nJuan大大力suh 1口氣了後才tim3頭。「Chit-e5埠頭原底已經pha-hng，因為chit8-e5計劃chiah koh重ka7 打整--起來，當原初有參chhap e5幾e5家庭long2是tui3 Puigcerda來--e5，所以ka7 chit-e5所在號cho3 Puigcerda Nuevo，ia7 tioh8是新e5 Puigcerda e5意思。」\nA德想chit8-khun3 koh講：「Goa2知iann2有chit8-koa2 e7-tang3影響人e5思考kap行放e5方法，siong7基本--e5 to7親像政治人物來控制、煽動群眾e5演講術；khah好手勢--e5，to7是ka7 Pavlov e5狗e5制約實驗來cho3改進，直直加強身體kap心理e5壓力，hou7 1 e5人精神kiong7-beh崩敗，了後用beh ka7洗腦e5內容ka7暗示，an2-ne chiah-e5內容to7 e7 chiann5-cho3 i根深葉旺e5基本觀念，一世人long2無法tou7 ka7 choan7-lian3-tng2。」A德ti7 thak8大學e5時，有去心理系修過1，2 e5學分，所以對chiah-e5代誌ma7有略siok8-a2了解。\n「Hmh7，li2 koh chin有智識，科學家為tioh8 beh改移人性，koh試過chin che7其他e5步數，包括Poetzl博士e5『目nih-a2影響機』(tachistoscope)e5理論，kap Theodore"}
{"text": "X。 Barber， Milne Branwell等人所研究e5『睏眠迷魂法』，總--是chiah-e5步數long2有破phah，na7 m7是siunn7過粗殘，無to7是無法度百分之百包穩。」Juan繼續teh解說。\n「所以lin2 chiah e7收留吳國成，想beh oa2-pheng7 i e5發明kap技術，tioh8--無？」\n「Tioh8，吳博士ti7 gun2 chia經過3冬e5奮鬥，ka7 i e5「基因行放改造劑」(Genetic behavior modifier)cho3改進，ka7原底e5 phoa3-phah改hou7好，hou7加強人罪惡感e5放射性藥劑e7-tang3 ti7人teh cho3決定e5時來行氣，an2-ne人自然be7想choah，ma7 beh choe3 phainn2代誌。」\n(台文罔報第100~102期，2005年1~3月)"}
{"text": "六\n2 e5穿烏色緊身a2，手sa chheng3 e5人ti7半暝2點liam-kha-neh手來到ti7 1 e5公寓e5 4樓，in 好禮a2 ka7門kiau7--開，後壁hit-e5人soah無張ti5去khe5 tioh8掛ti7門邊e5 hit-te3「Ka-nng5醫治運動基金會」e5 khang-pan，khang-pan「khiang」1聲kui-e5 lak loeh塗kha。\nAlonso自從來ka7 Juan e5基金會tau3-sann-kang7，to7 long2借khia7 ti7 hia。Ｉ半暝聽tioh8怪聲，tui3眠床peh起來巡，tu2行出來到辦公室，sui5 ho7人tui3面hiong5-hiong5 bok--loeh，kui-e5人siak ti7塗kha，kan-tann看tioh8 1 e5人theh8手電ka7 chhio7，問講：「Li2是m7是Juan Lorca？」Alonso青tiann7白tiann7 hou7手電chhio7 kah目chiu peh long2 be7金，手ka7面摸--chit8-e7，tam5-kou5-kou5，long2是血。\n「M7是，goa2是Alonso，lin2是siann2人--ah？」\n另外1 e5穿烏sann e5人ma7 theh8 1 ki手電四koe3 chhiau東chhiau西，peng2 kah亂chhi-pa糟。\n「Li2 m7-thang想khang想phang7，」theh8手電ka7 chhio7 e5 hit-e5人ka7手--nih8 e5 chheng3 tui3 Alonso koh相準，ka7警告，「Juan chit-ma2人ti7 to2位？」\n「Lin2 chhoe7理事長beh chhong3--siann2？I人無ti7 ch"}
{"text": "ia--lah。」Alonso hou7人an2-ne hann2-heh，kang7-khoan2 chin巴結。\n「死鴨a2硬chhui3-poe！」Hit-e5穿烏sann e5人用chheng3 tui3 Alonso e5 chiann3-peng5面kha3--loeh，「sim2-mih8 leh ka-nng5醫治，根本是kap其他團體聯合--起來，beh ti7社會三斑kiau2-ke。」\nAlonso頭giah8-koan5 ka7 chin5，「gun2到底是cho3 sim2-mih8 tai7-chi3 hou7 lin2 chiah chhiah-iah8，gun2只不過希望醫生kap病人之間e7-tang3老實相對待，hou7病院tui3病人e5醫療包括身體kap心理……」\n「好--ah！」chit-e5穿烏sann--e5大聲ka7 tong3，「tann人e5心性是sim2-mih8時chun7變kah chiah 強--ah？cha-pou khinn5-kou5，cha-bo2 giam2-nge7，e7-tang3面對現實，goa2聽li2 teh講ham3古！人na7有hiah gau5，chit世間be7酒--e5 long2無生理--ah lah，醫生siong7重要--e5 to7是hou7病人好--起來，用藥a2 ma7好，用白賊ma7好，hou7病人有意向thang khah巴結--leh。」i oat8頭問另外hit-e5人講，「有chhoe7 tioh8名冊--無？」\nAlonso趁i無注意，hoan手peh--起-來，想beh tui3後壁門走--出去，hit-e5穿烏sann--e5發現chin siu7氣，「Li2 ka7 goa2 tong3--leh，goa2 beh開chheng3--ah oh！」辦公室e"}
{"text": "5 chit-e5巷路直接thang3 tui2後壁門，Alonso phian5-phian5-to2-to2  chong5來到門kha口，chhun手beh chun7門柄，「Be7-sai2 hou7 i走去！」teh chhiau mih8-kiann7 hit-e5人大聲hoah，另外hit-e5人giah8 chheng3相準，「phiu3，phiu3，phiu3」有裝滅聲器e5 chheng3 ti7暗so-so e5空氣中phun3出火星。\n「有人ti7 teh--無？」頭前門有人teh hoah-hiu，2 e5穿烏sann e5人互相sai2 1 e5目尾sui5 long3 tui3後壁門--出去。\nA德tui3山頂1路趕落山，來到基金會，soah看tioh8門開開，i入來chit8-e5看，kan-tann看tioh8 2 e5烏影走tui3後壁門--出去，kui-chhu3間已經long2 hou7 lang5 peng2 kah亂chhi-pa糟，i烏暗摸，ka7電火chhih8 toh8，過1 khun3 chiah看tioh8倒ti7後壁門邊e5 Alonso。\n「Li2免驚，goa2是Juan e5朋友，li2有an2-choann2--無？」A德緊走過ka7看，Alonso身軀頂有2 e5 khang-chhui3，血水chham-chham流。\n「麻煩li2……一定……ai3去 “Saint Fulgentius病院”救吳博士……Silvio Ngo5博士……」Alonso na2講na2 tui3 lak-te7-a2 jim5 1 ki鎖si5 hou7 A德，be7赴koh解釋to7斷氣--ah。\nA德e7 ti7三更暝半落山來到chia，是因為受tioh8 Milagros e5拜託來chhoe7 Juan--e5，自從cho"}
{"text": "h8--日有人tng2來Puigcerda Nuevo，講政府beh對in chiah-e5人不利，風聲to7開始傳kah chhiang5-chhiang5滾，m7-koh Milagros khah煩lo2 ti7山kha Juan e5安全，所以請A德一定ai3趕落山去chhoe7 Juan。\nA德四koe3問無Juan e5下落，kui-khi3 na2問「Saint Fulgentius病院」，無論an2-choann2 i tui3吳國成chit-e5大粒lu實在chin hou3-hian5 ti7 teh，而且講--起來，算是鄉親，無見死不救e5道理，總--是i是外位a2人，kan-tann靠i聽tioh8 --e5 chit-e5名beh chhoe7 1間病院，確實be7輸海底摸針--leh。\nNa7照ti7路--nih8問人e5反應看--起來，chit間病院phah算m7是ti7 chit-e5城市，因為大家chit8-e5聽tioh8，long2感覺無siann2印象。\nKeh-tng2-kang早起，i an3算beh去chhoe7看有所在thang好chiunn7網google--chit8-e5無。Na2 teh行e5時，去siam tioh8路邊店頭a2 he7 ti7 hia做見本e5電視tng teh報新聞，政府宣佈講包括「Ka-nng5醫治運動」、「老實生理人協會」、「證券發行kap交易誠實運動」、「老實公務員基金會」、「老實軍人運動」kap「老實情報運動」等等十外e5組織long2是違法e5團體，自kin-a2-jit8開始禁止所有e5活動，1 koa2頭人長長短短long2 hou7警察chang--去，I m7-chai ui7-sim2-mih8心內開始替Milagros掛懷，擔心chit-e5行動緊choah8慢e7去牽連ti"}
{"text": "oh8 Puigcerda Nuevo。\n電視新聞內底有講tioh8 Juan Lorca chit-e5名，講警方chit-ma2 teh chhoe7--i，koh有講tioh8 Juan本底是「Saint Fulgentius病院」e5醫生，因為交liau5 hong5辭頭路，「原來吳國成to7 toa3 ti7 Juan原底tiam3 e5 hit間病院！」A德因為an2-ne chiah開始khah sa有頭chang2。\nA德自落山，一直有teh kha3 Juan e5手機a2，m7-koh kha3 long2 be7通，中tau3 i ti7路邊e5 1間phang2店chiah8 tau3，soah接tioh8 Juan e5電話。\n「A德，goa2是Juan。」\n「Juan，gun2 long2 tioh8急teh chhoe7--li2 neh，li2 chit-ma2人ti7 toh位？」\n「A德，li2 m7免煩lo2，goa2 chit-ma2好好，cha2-khi2 goa2已經有kha3電話tng2去Puigcerda Nuevo hou7 Milagros，chiah chai-iann2 li2落山來chhoe7--goa2。」\n「Juan，li2 e5辦公室去hong5飛鼠，有1 e5同事去hou7 phainn2徒thai5--死 ah，li2 kam2 chai？」\n「A德，he m7是sim2-mih8飛鼠，he是政府派人cho3--e5。」\n「Li2講che sim2-mih8意思，政府e7派人去chhiau li2 e5辦公室，koh thai5死人？」\n「A德，chiah-e5 tai7-chi3 long2是有kau-kann5--e5，li2 kam2無看tioh8新聞，goa2 e5基金會已經hong5講cho3非法"}
{"text": "組織--ah。」\n「Juan，li2 e7-sai2講khah清楚--leh無，hiah-e5 sim2-mih8 “老實”sim2-mih8碗糕，”道德”sim2-mih8碗糕e5組織，是an2-choann2 e7 kap li2 e5基金會long2去hong5禁--起來？Lin2 kam2有sim2-mih8關係，koh來，lin2 kam2有cho3 sim2-mih8 phainn2 tai7-chi3，無警方nah e7 teh chhoe7--li2。」\n「A德，goa2 chit-ma2是用公共電話，無法度ka7 li2講kah清清楚楚，m7-koh，gun2 long2是Puigcerda Nuevo e5人，gun2已經準備幾a7 tang--ah，to7是ng3-bang7 gun2有機會thang改變社會、改變國家kap人類e5運命，tann看chit-e5 pan7勢，ai3想khah長門--chit8-e5 ah。」\n「Juan……li2頂kai3 kan-tann講tioh8 hit-e5計劃，beh改良人類，解決人siong7基本e5問題nia7-tiann7……m7-koh li2 chit-ma2講--e5 goa2 iau2是聽long2無……」\n「A德goa2 e5朋友，na7有機會，goa2 chiah khoann-khoann-a2 li2分拆hou7 li2聽，goa2 kha3 chit通電話siong7主要e5目的，是beh請li2 ka7 goa2 tau3-sann-kang7。」\n「……li2講看mai7--leh……」A德雖然有kui-pak-tou2疑ngai2，ma7只好先an2-ne ka7應。\n「A德，3 kang後特種部隊to7 e7去到Puigcerda Nuevo，in想beh hou7 chit-"}
{"text": "e5莊頭完全消失，橫直chit-e5莊頭原底to7無畫ti7地圖頂面。」\n「Juan……Puigcerda Nuevo ma7有teh風聲，m7-koh goa2感覺che實在siunn ham3--ah……」\n「A德，li2聽goa2講，時間chhun無外che7--ah，有2件tai7-chi3拜託--li2，求li2去goa2進前cho3-sit e5病院救吳博士，另外，tng2去Puigcerda Nuevo叫in tioh8 kin2離開，保護gun2小妹Milagros e5 tai7-chi3 to7交hou7--li2 ah。」\nJuan ka7 A德講Saint Fulgentius病院e5地址了後，電話to7切斷--去，chit-e5病院是ti7 200公里外e5另外1 e5城市，m7-koh好ka-chai3有透choa7車，A德an3算e7-pou to7坐車趕--過。\n(台文罔報第100~102期，2005年1~3月)"}
{"text": "七\n「Lan2是m7是ai3暫時離開Puigcerda Nuevo？Na7山kha e5鄉親hou7 lan2 e5音信，政府已經開始teh捉拿(chhiok-na2)包括”Ka-nng5醫治”、”老實生理人”、”老實公務員”等等e5有志，koh來beh ka7 Puigcerda Nuevo滅無e5消息ma7傳kah風聲謗影，是m7是sio2 phiah走--chit8-e5 khah好？」1 e5看--起來60外歲e5老大人an2-ne講。\nA德落山e5第1 kang，莊頭內底to7開會teh討論chit-khui3 e5勢面。\n「Lan2是an2-choann2 ai3來走？Lan2 tau3底是to2-ui7 cho3 m7-tioh8，tann是an2-choann2 be7輸偷chiah8狗有罪？」1 e5 50 thong2歲e5 cha-pou-lang5 teh講話，「a伯，phainn2-se3，an2-ne ka7 li2 keh8話，m7-koh想當翻初chit-e5所在起基e5理想，beh ka7人類e5未來改移，beh透底解決人類e5問題，chit幾a7十tang，lan2無用chheng3、無用刀，lan2 mi5-noa7 chhiann5持lan2 e5子弟出頭出kioh，ti7 tak8途long2 tah8 tioh8好地步，chit-ma2 lan2 e5人chhoa7頭--ah，lan2 e5 工事chiah tu2起khian3，lan2 e5手路long2光明正大，chit-e5時代，goa2 m7信政府e7用強法、sai2極步。」\nChit-e5 cha-pou-lang5 teh講話e5時，有1 koa2坐ti7邊a2 e5人teh tim3頭表示同意，ma7有人chhi-bu2-chhi-chhu7 m7-chai teh"}
{"text": "講--siann2。\n「He手是生ti7人e5身軀頂，na7人beh an2-choann2想ma7是在人--e5，chit段時間e7來發生sim2-mih8 tai7-chi3，有iann2 chin oh pan7-phoe，goa2認為lan2 tai7-ke long2 ai3為tioh8 ka-ti7 kap chhu3--nih8 e5人phah算，na7有an3算beh先離開1 cham7-a2--e5，lan2 to7 m7-thang目chiu phah三角。」老人koh講。\nChit-chun7 e5十一月天m7-na7 hou7人感覺秋chhin3，本底ti7日頭--出來進前，山內to7 long2 khah冷，因為chit-cham7-a2 e5 tai7-chi3，tai7-ke e5心情long2 toe3天氣e5變化teh懊落，連天頂原底應該是輕搖搖e5雲，看tioh8 long2 an5-tu-tu，kan2-na2 ma7 sam3-tam7 sam3-tam7，liam-pinn e7 siak to3--落來。\n暗頭a2 6點外，日頭iau2無意思beh落去hioh-khun3，Saint Fulgentius病院親像1 e5烏色大塔chhai7 ti7大街e5路邊，chit-si3-khou-ui5 m7是城市內底khah lau7-jiat8 e5所在，路--nih8車kap人long2 chiann5少，A德tiam7-tiam7 tui3門chhui3行--入去，na2行na2 teh想beh an2-choann2 chiah chhoe7 e7 tioh8吳國成。\nI去到櫃台問有1 e5 toa3院e5人號cho3 Silvio Ngo5--無，long2問無，A德m7死心，koh問「Ngo5 Kok-seng5」chit-"}
{"text": "e5漢名，kang7款問無，chit-e5老人kap kui件tai7-chi3確實有夠神?。\nI che7電梯chiunn7樓，na2 teh看掛ti7壁頂e5「樓chan3說明」，無張tiunn-ti5去注意tioh 9樓是醫師e5辦公室，i sui5 ka7 9樓e5按鈕chhih8--loeh。\nChit-e5出電梯門，to7看tioh8 1張告示，講chia是辦公場所，請人客停kha，A德先khia7--leh，看前看後，確定無人，chiah緊行--出去。\nI tui3巷路直直行--loeh，巷路1 peng5是ng3 tui3外口kui排e5玻璃thang-a2，另外1 peng5是1間1間e5辦公室，門板e5頂面long2有掛名牌。\nA德行來到oat角e5所在，注意tioh8 1間辦公室門頂e5名牌寫--e5是「Juan Lorca」，i緊oa2--過，tui3門柄 chun7--看mai7，門鎖tiau5--leh。\nI hiong5-hiong5想tioh8 ti7基金會Juan e5同事hou7 i e5鎖si5，緊tui3褲te7-a2 jim5--出來，tui3鎖si5-khang插--入去，koh有反應，chun7--chit8-e5，門「phiak8」--chit8-e5開--開。\n門sak--開e5時chun7，發出「koainn5」1聲，A德去ho7 chhoah 1 tio5，緊bi入去房間內底，ka7門關--起來。\n「Juan hit-e5同事ma7 iang goa2來救吳國成，koh ho7 goa2 Juan辦公室e5鎖匙，chit間辦公室內底tiann7-tioh8有siann2線索，e7-tang3 hou7 goa2 chhoe7 tioh8吳博士。」\nI si3-koe3 na2 peng2 na2看，看e7出--來，Jua"}
{"text": "n e7留chiah che7 mih8-kiann7 ti7 chia，kiam2-chhai2是phai3-phoe i e7 koh tng2--來，所以無ka7 mih8-kiann7 long2 ka7 khoan2走。\nI無意中看tioh8 oa2 ti7壁邊e5鐵tu5頂，有he7 chin che7 file，其中有1 e5 file kap其他e5 file long2無kang5，其他e5 file是sim2-mih8資料long2標kah chiann5明，to7 chun2講是A德m7-bat e5醫學名詞，siong7無be7親像chit本寫kah chiah-nih8簡單，頂頭tah紙kan-tann寫「SKSN」4 e5字母。\nA德ka7 hit-e5 file theh8--落來，hian--開，file內底有1 thah是ui3新聞紙ka--落來，整理kah好勢好勢e5資料，hiah-e5新聞long2已經chin久--ah，紙已經sio2-khoa2 chhe3-chhe3黃黃，i發現chiah-e5新聞e5主題long2 kap 1 e5人有關係，有e5所在叫i 「Silvio Ngo5」，有e5所在ka7叫cho3「Ngo5 Kok-seng5」。A德chit-chun7 chiah chai-khang，「SKSN」to7是「Silvio Kok-seng5 Ngo5」e5簡寫。\nHiah-e5新聞e5後壁是1 koa2病歷kap記錄，A德ti7頂頭看tioh8 1 e5房間號碼1200。\nI ka7 chit-e5 file theh8--leh，sun7-soa3 hiann3 1領Juan留--落來，吊ti7壁頂e5白色長sann，thah8 ti7身軀頂，i行出辦公室，走來chhih8電梯，無量講be7 chin7 chhi"}
{"text": "h8 tioh8，電梯門soah開--開，A德因為虛心無ke想siann2，hoan頭to7 long7，i聽tioh8電梯內底有1 e5 cha-pou kap 1 e5 cha-bo2行to2--出來，koh na2行na2 teh講話，i m7敢oat8頭看，kan-tann直直提醒ka-ti7 ai3 tek-tiann7，ka7 kha步慢--落來，hoan7-se3是因為i thah8 1領醫師e5白色長sann，所以無hou7人起疑。\nI決定beh行樓梯起lih 12樓，  toe3號頭行tng2來oat角e5所在，to2-oat，看tioh8樓梯間e5門to7 ti7 chiann3-peng5， A德chim-chiok聽，確定tu2-chiah hit 2 e5人無toe3--過來，i chiah落心。\nI sak門，3步cho3 1 hoah8行入去樓梯間。\n(台文罔報第100~102期，2005年1~3月)"}
{"text": "二\nJuan坐ti7餐廳內底，桌a2頂有1 te3 sandwich kap 1杯咖啡，m7-koh i long2無chhui3-tau2，kan-tann目chiu金金，注神teh看電視新聞。I差不多三十外歲，身材結實，因為i ai3爬山，siu5水，所以皮膚是親像beh8-a2 hit款e5色水，面nih8掛1 ki ka-pi色塑膠框e5目鏡，2 peng5 e5 chhui3-phe2看e7 tioh8 khau無清氣透pin3-chhiu e5 hun5-jiah；鼻a2 tok-tok，人生tioh8 chin ian5-tau5。\n「Lan2人類mai3 koh互相giau5疑，互相傷害--ah，世界chiah 1 sut-a2大，ui7-sim2-mih8連chhui3內肉ma7 teh iah來pou7，不時teh thun2-tah8 lan2 e5兄弟，不時teh kheng5-hun？」1 e5頭毛烏sim3-sim3 e5中年人teh接受記者訪問。\nKin-a2-jit8 e5電視新聞chin lau7-jiat8，因為有2 e5受tioh8 kui-e5 Catalona注意e5案件ti7 kang7 1 kang beh審判，1 e5是軍人Hugo Ferro，1 e5是情報人員Gabino Lara。Hugo因為拒絕接受戰鬥訓練，koh破壞武器設備，teh beh接受軍事法庭e5審判；Gabino是因為向外國露洩情報，ma7 hou7檢察官an3叛國罪起訴。\n「Juan！Chiah8飽--boe7？」Alonso行過i e5身軀邊，teh ka7相借問，Alonso是Juan ti7內科e5同事，人senn cho3 khun2頭khun2頭，面圓圓，面色紅膏赤chhih，不時ma7 bi5-bi5-a2 teh笑，生成是1 e5 thio"}
{"text": "ng3-sia7-a2，i比Juan早半年入來chit間病院，kap Juan感情iau2算be7 bai2。\n「Chiah8無siann2 e7 loeh。」Juan ann3頭看桌a2頂e5 sandwish kap咖啡講。\n「An2-choann2，teh減肥--oh？」Alonso半kun2笑，講soah，換1 e5嚴肅e5表情，「Juan，頂kai2 hit-e5案件，有sim2-mih8結果--出來ah無？」\n「因為家屬堅持beh告，koh威脅講beh ka7病院kap院長long2告chham--loeh。本底院長想beh替goa2 oan5--e5，chit-ma2看--起來」Juan吐1口氣，「goa2 iah是tioh8辭頭路--ah。」\nAlonso ka7手he7 ti7 Juan e5肩kah頭ka7 so so-leh，講：「Juan，雖罔講goa2做be7到，m7-koh goa2確實chin佩服li2 e5勇氣，論真講，li2有iann2 hou7 goa2想chin che7，醫生e5專業，做人e5態度，人生觀等等；ti7 chit件tai7-chi3，goa2無法tou7 ka7 li2 tau3 chih力，kan-tann e7-sai2 ka7 li2鼓勵，m7-thang失志，goa2永遠是li2 e5好朋友。」\nJuan ka7手he7 ti7 i e5手面頂，chhui3 ngiauh--chit8-e5，tim3頭表示感謝，Alonso無koh講siann2 to7離開。\nJuan坐ti7 hia，koh開始想tioh8 3 kang前siong7尾1 kai2 e5內部審查會議。\n「我chin3宣佈會議開始，請副院長先說明chit-kai2會議e5目的kap進行e5方式。」院長輕輕a2 sau3--chit8-e5了後開始"}
{"text": "講話。\n會議室是ti7病院e5十三樓，kap院長e5辦公室ti7 kang7 1樓，chit-e5會議室有1 peng5面對外口，na7看tui3連做kui片e5玻璃thang出去，e7-tang3看tioh8 kui大片e5市區。\nHit-kang好天，m7-koh因為天氣涼涼，所以kha-tian2無pang3--落來，日chhiu chhio7 ti7會議室內底，hou7 lang5感覺心肝清幽，總是chit-kai2會議e5主題，實在hou7人心肝頭be7輕鬆--得。\n「院長，衛生部e5 Villa先生，Patricia e5家屬，koh有在場e5委員，lan2 kin-a2-jit8 ti7 chia是beh討論關於內科醫生Juan Lorca tui3患者Patricia e5醫療行為最後1 kai2 e5審查。」\n副院長iau2 be7-cheng5講soah，hit-e5有歲e5 cha-bo2人，Patricia e5 lau7母，sui5大力「pong2」1 siann ka7桌a2 tng3--落-去，tui3椅a2 peh--起來hoah講：「Lin2 chia long2無tam-nia2--e5 lah！I害死goa2 e5 cha-bo2-kiann2，tioh8 ai3 liah8去關，拖去chheng3殺！」chit-e5 cha-bo2人惡khiak8-khiak8 ka7坐ti7 chhoah8對角e5 Juan直直gin5，Juan頭le5-le5 long2無tann，無外久，cha-bo2人sui5大聲hau2--出來，「Patricia……Patricia……ma-ma e5心肝寶貝--ah……」坐ti7 i邊a2 e5人一直ka7安tah，ka7 i chhah--起來，扶i去外口hioh-khun3。\n「Juan，che是l"}
{"text": "i2 siong7尾1 kai2為ka-ti7辯解e5機會，kin-a2-jit8官員ma7來ti7 chia，li2 koh有sim2-mih8話beh講--無？」院長問Juan。\nJuan hioh 1 khun3-a2 chiah講：「院長，Villa先生，副院長，在場e5委員，其實goa2原底無準備beh講siann2-hoe3--ah，m7-koh既然Villa先生來ti7 chia，goa2 to7 koh ka7 goa2 e5立場koh講1 kian3。」\n「Goa2反對對病人隱瞞病情，goa2認為老實ka7病人講，hou7 in chai-iann2 ka-ti7 e5情況是in基本e5權利，na7 beh用peh8-chhat8來hou7病人有假iann2 e5信心，goa2是m7肯an2-ne choe3--e5，goa2 ma7 m7信講hit款hau-lak8話e7-tang3 hou7病人sim2-mih8 pang-chan7。」\n「Juan，li2 kam2 chai-iann2自從li2 ka7 Patricia講i是第三期e5 khan-hat8，而且已經thoann3 kah kui身軀了後，i e5病情liam-pinn kin2-chiap8反症，原底經過治療，pan7-phoe iau2有半年e5時間，結果i 2禮拜to7來自殺，che li2 kam2 chai？」院長koh問。\n「院長，goa2認為he是因為lan2無hou7 i建立正確e5信心，i chiah e7 loe2志，反 kah chiah-nih8 kin2，goa2認為醫療專業tioh8 ai3包括hou7病人tui3 ka-ti7 e5病，tui3人生kap生死e5意義，long2 ai3有ka-nng5 e5了解，m7是kan-tann用技術ka7細菌ka"}
{"text": "p病毒thai5--死，ka7肉lio5--起來an2-ne nia7-tiann7，koh更加m7是oa2靠ka7病人am-kham3病情，講peh8-chhat8話……」\n「好--ah！」院長無等Juan講soah，to7 ka7阻tong3，「Goa2想gun2大家long2已經chin了解li2 e5看法--ah。Chhiann2在場e5委員long2 oa2--來，做1 e5最後e5決定。」\nJuan坐ti7後壁，看tioh8 in圍ti7頭前chhi-bu2-chhi7-chhu7講se3聲話，感覺ka-ti7 be7輸是來ti7豬市e5豬a2，teh等人出價決定i e5命運。\n五分鐘後，大家long2 che7 tng2來原底e5位。\n「副院長，結果to7 hou7 li2宣佈。」院長無ai3 cho3 phainn2-lang5。\n副院長ka7院長看--chit8-e5，無ta5-oa5講：「關於內科醫生Juan Lorca tui3病人Partricia e5醫療行為檢討案，委員會一致決議，Juan Lorca因為嚴重e5失錯，tui3後禮拜起停止執行業務，等待衛生部進一步e5決定。」\nJuan知知--leh，所以i聽tioh8 chit-e5決定e5時，心內並無感覺chin意外，大家行出門chhui3 e5時，院長koh thiau-kang oa2來用手ka7 tah kha-chiah-phiann，講chit8-koa2涼khiang-a2話，hou7 i ke chiann5 chhiah-iah8。\n(台文罔報第100~102期，2005年1~3月)"}
{"text": "三\n車坐無外久，A德感覺山--nih8其實有chin che7埠頭，而且long2離無外遠，天氣koh be7-bai2，i m7-chiah想講欲落來行行--leh，看到時chun7是beh ti7 koh來e5莊頭chiunn7車，iah8是beh keng2 1 e5莊頭hioh暗ma7 chin心sek。\n行差不多beh 1點鐘了後，lu2來lu2感覺hi-bi5，路ma7 na2來na2 se3條，i lu2想lu2 m7-tioh8，kam2 e7是tu2-chiah hit-e5路口，無致心看路標，choann5失覺察oat m7-tioh8去。\nM7-koh i有iann2 chin phainn2運 teh gia5雙連ke5，目chit8-nih nia7-tiann7，soah烏雲tah滿天，雷公sih-na3 phi3-phe3叫，雨sui5 phoah tui天頂--落來，A德根本iau2 be7赴想beh an2-choann2行to3-tng2--去，kan-tann緊beh chhoe7所在thang好bih雨。\nI giah8頭看著頭前3、4百公尺hia有1間ke7-chhu3，趕緊用走--e5，來到位，chiah知chit間chhu3已經足久long2無人teh toa3--ah，連門long2無，四片壁kan-tann chhun 3片，ka-chai3 chhu3頂iau2 ti7 teh，beh cha7雨iau2 e7用得。\n雨落beh 10分鐘chiah soah，雖然日頭chit8時a2 to7 koh tui3雲nih8 nng3--出來，總是山nih8氣溫khah ke7，A德e5衫褲tam5-tam5，感覺e7 koann5，koh來時間ma7 beh e7-pou 5點--ah，i tioh8 kin2 chhoe7所"}
{"text": "在thang hioh暗。Tng teh煩lo2 e5時，soah看tioh8正手peng5 山phiann5 e5樹林、bong5霧慢慢a2散--去，有1 e5鐘塔，chhun出來ti7樹林a2頂koan5。\n「無liong7講chiah-nih8 iap-thiap e5山nih8 koh有埠頭。」A德心內chin歡喜，想講kui-khi3來hia keh暝，min5-a2-chai3 chiah koh phah算。\nＩ沿hit條細細條a2 e5路直直起--lih，行beh半點鐘chiah看tioh8 1 e5古花古款e5埠頭，na7照i對歐洲建築e5了解，chit-e5款式比i ti7車nih8看--tioh8沿路hiah-e5埠頭，long2 iau2 koh khah早beh 1、2百冬，m7-koh看--起來無pha荒，koh有聽tioh8狗teh pui7，莊內ma7有看tioh8 teh出火hun。\nI行tui3內底--入去，行無外久，tu2好有1 e5 cha-bo2-gin2-a2 tui3 chhu3--nih8出來，kap i sio-tu2頭，cha-bo2-gin2-a2 chit8-e5看tioh8 i，chhoah-chit8-tio5。Tui3 in來講，A德m7-na7是chhenn-hun7人，而且koh是chin hiann2目，烏頭mmg5、黃皮膚e5 chhe-hun7人。\n「暗安。」A德先ka7問。\n「暗安，li2是sim2-mih8人，是an2-choann2 e7來ti7 chia？」Cha-bo2-gin2-a2 ka7問，chit-e5 cha-bo2-gin2-a2有黑koh金滑e5長頭chang，皮膚hou7日頭phak8 cho3 beh8-a2 e5色水，烏仁e5目chiu大大lui2，chit8-e7看to7"}
{"text": "是標準e5 Latin sui2姑娘a2。\n「好ka-chai3！」\n「好ka-chai3--siann2？」\n「好ka-chai3 lin2講e5話kap山kha kang7款，lin2 ma7是講Castilian kap Catalan--houhnn。」A德講講--leh choann-a2笑出聲，cha-bo2-gin2-a2 m7-chai beh an2-choann2 ka7應。\n「Goa2想講lin2 chia chiah-nih8-a2深山林內，lin2 e5 chhu3 koh起kah chiah-nih8古風古派，無的確lin2講--e5，是某1種已經失落e5語言--leh。」\n2 e5人long2 tiu5-tu5 chit8-khun3，A德chiah講：「Goa2叫choe3 A德，ku7年chiah tui3 Tai5-oan5 e5政治大學西班牙語系畢業，是來chiah chhit-tho5--e5，無tu2好失路chiah e7來kah chia，想講看有位thang hou7 goa2 koe3暝--無。」\nCha-bo2-gin2-a2目chiu金金ka7 A德相chiok久，chiah應：「Goa2叫Milagros，li2 na7 m7是phainn2-lang5，gun2 tau iau2有1 e5房間無人toa3，li2 e7-tang3 ti7 chia hioh 1暝，m7-koh goa2 ai3先問gun2哥哥e5意見，gun2 a-pah kap a母long2已經過身--ah，a兄頂禮拜tng2--來，chhu3--nih8 e5 tai7-chi3 i teh主意。」\n行來到Milagros in tau，2 e5人行入門，1 e5 cha-pou人tui3房間行to3出--來。\n「Juan，che是A德。A德，"}
{"text": "che是gun2哥哥Juan。」Milagros ka7 in紹介。\n「Juan Lorca，li2好。」Juan伸手kap A德ak手。\n「Juan，A德是tui3……tui3 Tai5-oan5來chia chhit-tho5--e5，因為失路，想beh ti7 lan2 chia過暝，kam2 e7-sai2？」Milagros tui3 Tai5-oan5 chit-e5名iau2記無siann2 e7--起來，講e5時koh oat8頭teh ka7 A德確定。\n「Tai5-oan5？」M7-koh Juan chit8-e5聽tioh8 Tai5-oan5，soah有sio2-khoa2 gong7-giah8，總是i無ke cho3解釋，sui5 koh講：「Kah na7是an2-ne，歡迎--ah，li2 na7 kah意，toa3幾--個月ah ma7無iau2緊。」\n暗tng3 chiah8飽，Juan chhiann2 Milagros ti7 chhu3--nih8 ka7 beh hou7 A德khun3 e5房間khoan2-khoan2--leh，講i beh kap A德出去行行--leh，ka7 A德紹介chia e5環境。\nIn 2 e5人行ti7舖粗花石角 se3-se3條e5路--nih8，tu2 tioh8 chin che7 toa3 ti7 chia e5人，Juan long2 ka7 in kap A德互相紹介。\n「Chiah-e5人long2 chin良善，goa2敢講，是chit-e5世間siong7-kai3良善e5 1陣人，li2 e7-tang3信用--in，」Juan na2行na2講，「goa2後日to7 beh koh落山，li2 na7 beh toa3 kah hit-e5時chun7，goa2可能無法"}
{"text": "度ka7 li2看頭看尾，m7-koh li2 na7有sim2-mih8 tai7-chi3需要tau3-sann-kang7--e5，cho3 li講，gun2 chia e5人long2 e7 chin熱性ka7 li2 tau3-kha手。」\n「Juan，goa2來半pou--ah，iau2 m7-chai chit-e5地頭號做siann2名。」A德ka7問。\n「Chia號做Puigcerda Nuevo。」\n「Puigcerda Nuevo？Puigcerda goa2 chai，goa2 to7是tui3 hia e5車頭chiunn7 pah-suh--e5，所以lin2 chia算是”新e5 Puigcerda”--loh？」A德根據nuevo ti7西班牙文e5意思an2-ne講，「m7-koh，講實在--e5，lin2 chit-e5埠頭，tui3建築看--起來，koh khah古早款--neh？Na7 beh論真講，lin2應該khah seng5是”Ku7 e5 Puigcerda”。」\n「A德，che to7是goa2 beh chhoe7 li2講--e5 tai7-chi3，chit-e5埠頭e5歷史，kap i e5秘密。」\n「自底chiah-e5 tai7-chi3是無ai3人chai--e5，m7-koh chit-ma2 pan7勢無kang7款--ah，m7-chai sim2-mih8時chun7 chia long2 e7 hou7人chau5-biat8 lu平。」Juan吐一口氣了後an2-ne講。\nHit暗月娘光光光，A德toe3 ti7 Juan e5 to3手peng5，看tioh8 i am7-a2-kun2後壁有hou7婆姐做記號，be7輸1 chiah尾iah8-a2 hioh ti7 hia。\n(台文罔報第10"}
{"text": "八\n自從頂kai2會開soah了後，Puigcerda Nuevo開始有人mih8-kiann7 khoan2-khoan2--leh ，先離開chit-e5埠頭，算算--leh，差不多有三分之一e5人選擇暫時來離開。\n總是Milagros無toe3 leh走，i決定beh留--落來，理路真簡單，in大兄tann人m7知ti7 to2位，愛人a2 A德hou7 i央託落山，oan-na7 iau2 be7 to3-tng2--來，i決定等A德tng2--來了後，chiah看beh an2-choann2 phah算。\nChit幾kang-a2，有在地--e5發現有人ti7附近bih-bih-chhih-chhih，koh對面e5山頭好親像有人用吊鏡teh ka7 Puigcerda Nuevo偷siam偷看，因為chit-e5埠頭e5存在本底to7無siann2人知iann2，所以chiah-e5 tai7-chi3實在be7-eng7-tit講順理順路，tai7-ke kan-tann chhui3--nih8無講，其實long2驚心lun2命，giau5疑有sim2-mih8計謀teh進行。\nChit-kang in iu7-koh來teh開會，討論局勢，chhun三分之二e5人，hou7一直long2 chiann5-cho3村民聚會所在e5教堂，位khang3 chin che7--出來。\n「Lan2是m7是tioh8 chhoan5 chit8-koa2 ke-si頭來防身己，萬不二na7有sim2-mih8 tai7-chi3，ma7 tioh8存後步，空拳素手總--是khah輸面。」1 e5半lo2-lau7 e5 cha-pou-lang5 la7話頭。\n「An2-ne cho3是m7-tioh8--e5，lan2無應該toe3 chit世間e5人teh “"}
{"text": "目chiu賠目chiu，chhui3-khi2賠chhui3-khi2”，chit世間to7是因為有chit號硬tu2硬e5想法，chiah e7變kah chiah-nih8亂，不管時long2有人teh流血，不管時long2 teh thai5人，」1 e5 cha-bo2-lang5出聲tu2-chhui3，「chin3牧師ma7 ti7 chia，lin2 kam2 be7記tit「莫得kap phainn2 ti2-tek」e5道理？「對敵lin2--e5 tioh8 thiann3--in；khun2-tiok8 lin2--e5 tioh8替in祈禱」，tann上帝hou7 I e5日起來照phainn2人kap好人；iah8用雨ak義kap不義e5人，lan2 m7-thang kap chit-e5世界teh sio看sio-iunn7。」\n「話be7-sai2 an2-ne講，na7以色列ho7對敵攻擊，long2無tu2手，tann以色列早to7滅無--去ah，hong3兼聖經內底koh講，引chhoa7以色列phah敗對敵e5士師kap頭人，是上帝興起--e5，lan2 kam chiann5-sit8 beh tiam7-tiam7坐ti7 chia theng3割theng3-ha5？」1 e5少年cha-pou gin2-a2 an2-ne應。\n「Lin2 e7 siunn過kau7操煩--無，tann sim2-mih8時代--ah，nah e7有sim2-mih8大tai7-chi3--lah，lan2 na7是chin-chiann3操軍練武，m7-chiah e7 hou7人講是lan2七chhoann八刺，beh起khang起縫，時到人na7 chin-chiann3 beh ka7 lan2 liah8-khang，lan2 to7"}
{"text": "千chhui3難hun--ah。」另外1 e5掛目鏡、看--起來人chin斯文e5 cha-pou an2-ne講。\n「無lou7用--lah，」最後是1 e5 a婆開chhui3，「lan2是有才調備辦kah sim2-mih8 kham2-cham7？Siann2-lang5有法tou7帶領lan2 phah贏kui-e5 Espana e5軍隊？Thang giah8手hou7 lan2大家看-mai7 leh。」\n教堂內底tiam7-chut-chut，kan-tann聽tioh8風灌tui3門phang7--入來，1 chun7 1 chun7 「siu5 siu5 siu5」e5聲。\nA德入去到樓梯間了後，m7敢sio2 hioh，sui5 he7性命1 gam2 1 gam2 peh--起lih，少年--e5 kha-kiann7手kiann7，chit8時a2 to7來到12樓，iau2 be7-cheng5 chhun手去開門，12樓樓梯間e5門soah開to3--出來，chit8-e5看，是2 e5穿烏sann e5 cha-pou-lang5，A德大tioh8驚，chit 2 e5人，kap hit-kang ti7 Juan e5辦公室看tioh8 hit 2 e5 long3 tui3後壁門出去e5人e5後壁形chin seng5，m7-koh chit 2 e5穿烏sann--e5看tioh8 A德穿白色e5長sann，sui5講1聲失禮kiu to3--tng2去，A德後--來想tioh8 chit件tai7-chi3 e5時，ioh in可能to7是beh來thai5吳國成，m7-koh因為tu2-tioh8 A德，liah8 cho3 i是醫生，choann-a2臨時抽退，準備khah--koa2 chiah來。\nA德心情khah tian"}
{"text": "n7--落來了後，想想--leh，oan5-na7 m7敢sui5入去，tng teh tiu5-tu5，oat8頭soah看tioh8 to3手peng5有1 e5門，門板頂頭e5牌a2寫「1200」，「1200，iau2壽，chit間nah e7 ti7 chia，m7-to7好ka-chai3去tng tioh8 hit 2 chiah chhenn狂狗，無chit聲入去內底tiann7-tioh8 chhoe7無--e。」A德hit-chun7 iau2 m7-chai-iann2，i na7 khah慢--1分鐘，hit 2 e5穿烏sann--e5 tann to7已經過手--ah。\nA德chong5過ka7門phah--開，看tioh8 1 e5老老老，80外歲e5東方人to2 ti7眠床頂，i oa2--過，講1聲：「吳博士，goa2是來ka7 li2救--e5。」老人目chiu thi2無siann2 e7金，kan2-na2 beh講siann2，m7-koh無氣力講出chhui3，A德ka7 i pho7--起來， ainn7--leh phoe命走tui3樓kha--落去。\n走來kah樓kha，A德大氣喘be7-li7，ti7邊a2 sak 1 chiah輪椅，hou7吳博士坐--leh，ka7 sak出病院，cha7 1台計程--e5，chhiann2 i直接sai2去火車頭，i an3算beh坐火車ng3東peng5起lih山區，坐kah尾站chiah poann車，想辦法tng2去Puigcerda Nuevo。\n(台文罔報第100~102期，2005年1~3月)"}
{"text": "一\nA德坐計程a2來ti7 Madrid的hui-leng5機場，i小彩添chin che7，chiah hou7 hit-e5 un3-chiang3答應ka7 tau3-sann-kang7，替i ka7行李箱a2拖去check-in，un3-chiang3看A德 e5頭殼頂面iau2 koh hou7藥水布包kah密chiuh-chiuh，kan-tann目眉以下有khoainn3人，倒kha khong7石膏khong7 kah厚厚厚，倒手gia5 1支枴a2，iau2無siann2 e7-hiau2 tuh，雖bong2 i經過hiah-e5苦厄了後，kui身軀kan-tann chhun hit-kha細kha行李箱，i ma7 kang7款theh8 be7贏，chit-e5 un3-chiang3 e7 in2--i，ka7車chhah--leh，甘願生理mai3 cho3，來ka7 tau3 koann7 mih8-kiann7去check-in，有一半e5原因實在是因為同情--i。\n落車差不多beh oa2 1點鐘了後，A德已經到ti7 41號e5 chiunn7機門邊，i ka7 kha khoe3 ti7對面e5椅條a2頂，kinn3 na7行--過e5人long2 be7禁得beh ka7 i ke相1--e5，有gin2-a2看tioh8 soah起愛笑，有人chhi-bu2-chhi7-chhu7講che是m7是teh phah電影。\nA德本來to7 san2-thio，身koan5 169公分，體重kan-tann 58公斤，i lang5原底to7白肉底，不時ma7 hong5 tong3-cho3 kha尖手iu3 e5讀冊人。Tann人hou7藥水布kap石膏包tiau5--leh，看--起來kui-e5人be7輸ke 1 e5寸尺，心"}
{"text": "sek心sek。\n總是A德無心chiann5 khah斟酌來看別人teh ka7比長論短，i kui-e5心內kan-tann一直想beh確定1件代誌 － hiah-e5記ti5，tau3底是真是假，是正港有iann2 e5代誌，iah8 chiah是1 e5有痕無影e5夢。\nI有聽病院e5護士講ka-ti7是hong5 ui3 France kap Espana e5交界救倒--tng2來e5，koh na7 m7是hit 3 e5工人早起無趕tioh8 pah-suh，用行--e5 beh去隔壁莊choh-sit；na7 m7是其中e5 1 e5人尿緊，koh choann-a2大大典典khia7 ti7路邊to7 ng3山坑ka7 soan7--落，sun7-soa3注神teh 「欣賞」chit-e5人工e5水chhiang5，i孤1 e5吊ti7 50公尺e7-kha e5 1 chang5樹尾頂，有iann2是等kah變cho3化石ma7無人e7來去ti3覺tioh8；hit-chang5樹a2釘根ti7山壁，liah8橫chhun--出去，A德e5衫tui3後面去勾ti7 樹oe頂koan5，kui-e5人半lam5-hann5，hit時chun7 i心內有iann2真絕望。\nHit 2 e5人koan5漢大e5 cha-pou人tui3埠頭jiok倒--出來e5 tai7-chi3到底有iann2無iann2，A德iau2 e7記得hit-kang e7-pou teh變天，雨chhiu-a2 ka7四koe3噴kah tam5溼koh滑溜，to7 tu2好親像坐火車chiunn7山e5 hit kang kang7款，「na7 m7是an2-ne，goa2 hiah han-ban7走，恐驚早to7 hong5結果tan3-sak--ah」A德心內an2-n"}
{"text": "e teh想，「Hit-tang-chun7無tiunn-ti5 chhu tui3山窟--落去，in tiann7-tioh8是pan7-phoe goa2穩死--e5，chiah無斟?來巡。」I na2想e5時，想tioh8 Milagros，i無緣e5愛人a2，有iann2不止a2心悶，目頭結kui丸。\nHit-kang天氣 siat-thai2反熱，睏tau3睏kah好好，Milagros soah chong5來long3門，日頭燒ho燒ho，ui3山nih8 e5樹林a2吹--出來e5風走tui2窗a2門入--來，long3門e5聲「phong3、phong3、phong3」，na2像夢中teh做lau7熱hit陣鼓隊teh拍鼓e5 pan2-liau5，hou7人lu2睏lu2入眠，等A德hiong5-hiong5精神--過來，走去開門，門chit8-e5開--開，Milagros已經倒ti7塗kha--a7。\nA德khu5--loh，tui3 am5-kun2 ka7 thann2--起來，手ng3 ko5 kah long2是血。\n「Li2緊走……緊走……」Milagros kan-tann直直對i hoah。\n「Mi2，是siann2人ka7 li2傷kah an2-ne？」A德出力ka7 lam2--leh，心內chin m7甘，捶心tah-liu2，目sai2 be7輸溪水崩岸流kah kui面long2是。\n「德，無時間解釋hiah che7--ah，li2緊走，m7-thang hoan頭。」\n「Mi2，li2是teh講siann2，li2人傷kah chiah傷重，goa2 beh an2-choann2 cho3 goa2--來。」A德講e7時，ka7 Milagros抱koan5，面u3 ti7 i e5面。\n「德，lin2東方e5人講ch"}
{"text": "e號cho3”無緣”--lah，goa2 e7-tang3熟sai7--li2，已經足幸福--ah！」Milagros lu2講lu2細聲，目chiu khoeh--loh，A德iau2 be7赴thang想siunn che7，to7聽tioh8 1陣人hiong5-kong5 tui3 chia走--過來e5 kha步聲，ui3隔壁e5巷a2傳--過來。\nPuigcerda Nuevo，to7親像che7-che7 ti7山內tau e5埠頭sio siang5，kui-e5莊內long2是中古時代留--落來e5 ke7-chhu3，圍ti7中ng--e5，是起kah koan5-koan5，be7輸雞群獨鶴e5教堂kap鐘塔，chhu3 kap chhu3中央e5路long2細細條a2，舖粗花e5石角，na7是ti7暝深夜靜e5時chun7行ti7路--nih8，tak8 kha步踏--落long2有運聲。\nA德ka7面oa2 ti7 Milagros e5鼻a2頭前，手摸ti7 i e5 am5-a2-kun2邊，確定i已經絕氣--ah，chiah輕輕a2 ka7 i he7--落，chit-e5時chun7，2 e5 cha-pou-lang5已經來到i e5面頭前。\n「Chino！Chino！」其中1 e5人看tioh8 A德sui5大聲teh hiu。\nA德聽liau2 chin無歡喜，用in e5話應倒--tng2去，「我台灣人，m7是Chi-na2人--lah！」。總是chit 2 e5人無teh聽i e5解釋，cho3 in ui3 2 e5方向lu2 kiann5 lu2 oa2，A德看m7是勢頭，hoan頭起kha tioh8 long7，iau2 be7走出埠頭，soah開始變天，雨無講chiann5大，m7-koh雨chhiu bat-bat-s"}
{"text": "i7，面頭前be7輸有1領koh 1領白色e5 ni5-a2 hou7風吹kah搖來搖去，i聽tioh8 chheng3聲，驚kah kiong7-beh破膽，無tiunn-ti5 kha chhu--chit8-e5，kui-e5人choann-a2 siak tui3山坑--落去。\nChhu tui3山坑--落去e5時，A德be7輸看tioh8 i來Puigcerda Nuevo 進前hit 1段 1段 e5路程，親像影燈kang7-khoan2 chin kin2一直sih--過。\nBeh到Puigcerda進前e5半點鐘，鐵枝路邊to7已經是iap-thiap e5荒山曠野--ah，he是A德tiam3 Espana e5第7 kang，原底tak8-kang天頂無雲e5好風日，ui3 hit e7-pou開始teh變天。\n火車oa2 ti7山邊teh行，四角輪轉e5山頭long2 koan5 kah chhah入去雲--nih8，山phiann5--nih8，有om7-om7-om7 e5森林；山坑底，有chhoah流e5溪溝a2，tui3車窗看--出去，邊a2有時chun7是光khut8-khut8 e5石壁，有時是chhun來kah鐵枝路邊青leng3-leng3樹oe，總是所有e5景緻，long2 hou7落無停e5雨chhiu tah-tiau5--leh，暗淡e5光影，ham7 hit-nia2雨chhiu紡--起來phu2色e5網紗，hou7 chit-e5荒山曠野koh ke chin稀微，「To7 chun2講koh khah心適興beh chhit-tho5 e5人ma7開始感覺無味無素。」A德an2-ne想。\n雨落kui暗，一直kah隔tng-kang 8點外chiah pa-lang，A德照原底e5計劃，準備beh用上尾3工e5時間，khoa"}
{"text": "nn-khoann-a2 ti7 Andorra kap France交界附近e5山--nih8 seh8 seh8看看--leh。Che ma7是ui7-sim2-mih8 i無tui3 Barcelona坐透choa7車去Andorra e5原因。\n走山線e5 pah-suh八點外ti7 Puigcerda e5車頭邊開車，天氣iu7-koh kap進前hit幾工kang7款，天色清清清，笑色e5天頂無1 sut-a2雲，A德坐ti7車內，tui3車窗外看tioh8 hiah-e5樸實e5鄉社，kap用石角 khong7--起來e5古厝，感覺be7輸是坐chiunn7時間機器，點siann倒退幾a7百tang。\n(台文罔報第100~102期，2005年1~3月)"}
{"text": "九\n吳國成e5情況無講kai3好，身體chin虛lam2，chiunn7火車進前，A德ti7車頭e5餐廳買1碗燒湯hou7 lim--loeh，i chiah有淡薄a2氣力。\n「少年--e5，是Juan叫li2來--e5 tioh8--無。」吳國成講話chin細聲，A德ai3 ka7耳a2 oa2 ti7 i e5 chhui3 chiah聽e7 tioh8，「goa2恐驚無法tou7 kap li2坐火車去到hit-e5 Shangri-la--ah，kin-a2-jit8 tu2好是goa2 90歲e5生日，na7 chit日來soah鼓kam2 m7是chin合宜--leh。」A德ti7 Espana chiah久--ah，第1 kai2聽人teh講台灣話。\n「吳博士，li2 e7好--起來lah，li2 tui3人類e5幫chan7 chiah-nih8大，天公伯e7保庇--li2。」\n「幫chan7？」吳國成chin chiah8力teh笑，「少年--e5，li2 liah8-cho3道德chiann5是太祖牌？」\nA德m7-chai beh an2-choann2 ka7應。\n「Siong7-kai3純粹e5道德是無任何白賊--e5，少年--e5，li2 kam2 e7  因為無ai3講白賊來反背ka-ti7 e5國家。」\n「有e5 tai7-chi3本底to7是ai3知輕重，ai3知sio整會-- ah……」A德應kah虛心虛心。\n「Na7 an2-ne，li2準備beh退kah sim2-mih8 kham2-cham7？Koh來，siann2-lang5有資格來決定1 e5標準，ti7某mih8款tai7-chi3某mih8款時間，lan2 to7 e7-tang3 ka7道德e5原則ka7 hiat-kak，m7-koh ti7某mih8款tai7-ch"}
{"text": "i3某mih8款時間to7 be7-eng7-tit--leh？道德有時chun7 to7親像是利益e5分phenn，看li2是beh對重ti7顧某1 e5人，某1陣人，iah8是chit世間所有e5人，koh來，時間--leh，li2 beh看goa7久長？國家e5起落ti7人類歷史來看，有iann2是chin短，lan2 hong3兼認為因為愛國來犧牲道德e5原則kam2 m7是？」\nA德choann-a2扁chhui3，i承認i無想chiah che7。\n「Gun2有iann2是健tiu koh發chhui3-chhiu，」吳國成tun3-tenn--chit8-e5，「chit幾tang goa2有teh想2項tai7-chi3，1項是in hit款cho3法e7去得失tioh8外che7人，koh e7去敗害外che7人現實e5利益，1 e5完全無自利e5社會kam2 m7是自我毀滅--e5？自利心na7無--去，經濟、商業kap資本市場to7 e7滅無，尾--a7，lan2 kan-tann是tng2去到tau2-oann7 e5時代nia7-tiann7，雖然有人e7講商業kap技術e5進步tui3人類無一定是好tai7-chi3，m7-koh beh chau5滅商業kap資本利益，絕對有人e7 peh起來kap li2拼命。」吳國成講kah chia，暴憑sau3 kah chin厲害，A德na2 ka7 tah kha-chiah-phiann，na2叫i mai3 koh講--ah。\n「Che是goa2過氣進前siong7尾e5幾句話--ah。」吳國成an2-ne ka7應。\n「第2項是，goa2有tiang-chun7 e7想講，無的確「無道德」kheng5實是人類求生存kap保護ka-ti7 e5根底，lan2 theh8白賊話來講，tioh8死症"}
{"text": "e5人tui3 ka-ti7講”goa2一定e7好--起來”，li2講che是”白賊”iah8是”信心”--leh？有時chun7白賊soah親像是teh保護人ka-ti7 e5 1款手路。講--起來，lan2 e5身體對lan2 siong7老實，破病tioh8傷to7 hou7 li2 thiann3 kah beh死，li2 kam2 beh ku3-chai7 i thiann3？kam2 long2無ai3 chiah8止thiann3藥a2？老實透底e5結果，kam2 e7連ka7病醫hou7好e5機會to7無，soah莫名奇妙因為老實來死。」\n吳國成講kah siong7尾2、3句話e5時，目chiu已經khoeh--落，A德等1 khun3，m7-koh i long2無koh出聲，chim-chiok ka7看，人已經過往--ah。\nA德tng2來到Puigcerda Nuevo已經是三更暝半，連soa3幾a7天烏陰，隔tng工早起出日，天氣siat-thai2反熱，A德幾a7 kang an2-ne chhia-poah8-peng2，thiam2 kah一直khun3 kah e7-pou iau2 peh be7--起來，無疑悟1 tin7人soah ti7 chit-e5 e7-pou來beh ka7 Puigcerda Nuevo毀chiann5平埔，A德be7-hu3救Milagros，i走to3出--來e5時koh開始teh變天，尾a7 poah8 loeh山坑。\nHit暗總理ti7電視頂發表講話，講：「道德e5追jip是1件chin好e5代誌，m7-koh道德e5目的是beh ho7國家kap人類有koh khah幸福e5生活，道德e5本身無應該chhiann5-cho3孤項e5目的。」\n「最近lan2國東北部山區發現1 e5陰謀組織，ch"}
{"text": "it-e5組織e5人進入到lan2 che7-che7重要機構內底，比論講Hugo Ferro ham7 Gabino Lara e5案件long2 kap in有關係，對國家社會有chin大e5敗害，政府已經kin2-chiap8處理，特種部隊ti7山區phah死435 e5 phainn2徒，另外有1 koa2走脫--e5，政府有信心e7 chin-kin2 ka7 in chong2 sa--起來，chhiann2 tak8-e5放心。」\n「In be7 kong2 peh8-chhat8，chin好chang。」總理講soah beh走e5時，警察總長ti7 i e5耳khang邊an2-ne講。\nTann A德ti7 hui-leng5機場beh chiunn7 hui-leng5-ki--ah，i kui-e5頭殼內茹chhang2-chhang2，暗時因為chiah-e5 tai7-chi3 teh眠夢，日時ma7無法tou7走閃chiah-e5茹絮夢。\nChiunn7機e5時間到--ah，A德排隊等beh入去chiunn7機門e5時，無意中soah看著排ti7頭前第3 e5人，1 e5鬍鬚--e5，i e5 am-a2-kun2後壁有婆姐做記號，be7輸1 chiah尾iah8-a2 hioh ti7 hia。\n(台文罔報第100~102期，2005年1~3月)"}
{"text": "第8章 <BR>Koh得著老父 \nHit一暗Heng5-su7 e5老父好真濟，心想beh起來，坐ti7 大e5 the 椅，thang來烘火。一tiap仔久全家攏歡喜到boe7顧得。Heng5-su7因為伊e5 老父身體真重，著欠用一項真堅固e5物hou7 伊靠，就提一塊堅定e5大椅，he7-ti7 火爐前；醫生雖然無吩咐Pek嬸准伊e5 丈夫起來坐，但是伊家己注意將伊e5 丈夫扶起來，ti2-tu2 teh扶e5 時，伊e5 丈夫對伊講，「你企會在，我an2-ni oh企起來，是我已經老lah，無氣力mah，抑是因為發熱，hou7 我無力mah？」 \nPek嬸笑講，「你不過是因為破病發熱hou7 你an2-ni軟弱，這位有椅，你坐落去，來烘火thang歡喜咱今仔日一齊團集。」Pek嬸講了，慢慢放伊e5 丈夫坐ti7 椅nih8，那親像有卸擔 ti7 椅頂。Heng5-su7也照伊所會e5幫贊伊e5 老母扶伊e5 老父坐落。這時Kat-la-ti2走來走去，chhe7逐項e5物提hou7伊e5 老母，hou7 伊e5老父靠ka-chiah，koh chhe7一塊細塊椅hou7 伊e5 老父靠腳，Heng5-su7將火撥一下hou7 火發焰，燒去極外e5大。伊e5 老父坐ti7 椅頂，目珠看in，心內真奇怪，家己想tu2 才teh扶我e5 查甫囡仔就是細Heng5-su7 mah，tu2-chiah提chheng2仔teh掃火爐頂e5火灰，一個四尺懸e5查某囡仔，就是伊e5 小妹mah，我e5 某亦是這號sui2 e5面貌，但是親像心內teh掛慮甚物，房內e5物件只有一塊榕柴e5桌，iau2 是我以前成親e5 時買e5，koh有一本聖冊也iau2 ti7 架仔頂，因為看見這號e5景況，boe7免得一滴一滴e5目屎滴落來。Kat-la-ti2 bat流目屎祈禱，今已經得著允准"}
{"text": "，因為Kat-la-ti2今知疼伊e5 老父贏過世間e5事，伊看見老父哭就來抱伊e5 頷頸，將伊e5 面倚著老父叫講，「親愛e5父ah，你m7-thang哭，阮chiah-e5攏ti7 chia。Heng5-su7 kap 伊e5 老母心內也真oh過，獨獨無做聲，in看著Kat-la-ti2，看伊e5 老父吐氣，對伊e5 查某子講，「上帝祝福你。」Kiah8起頭來講，「我親像boe7認得你。」Koh快樂e5樣ka7伊e5 某講，「我應該著認得伊。」Tui3 an2-ni用雙手摸伊e5 查某子e5面，真注意看，親像看見伊長大e5款，講，「我應該著認得伊，一對藍色e5目珠kap紅e5嘴唇形貌，kap細漢e5 時一樣，我會記得伊boe7會行e5 時，唱歌，真好聽，但是離開已經久lah，現在這個事已經過去lah。」 \nPek嬸緊緊講，「Iau2-be7過去，你想我肯hou7 Kat-la-ti2 boe7 記得細漢e5 時e5光景mah？」就叫Kat-la-ti2唱hit e5細漢e5 時所唱e5詩hou7 伊聽，這時伊e5 老父坐ti7 椅頂，身靠ti7 椅背，khoeh目珠，垂手，聽伊唱詩，聲音真好親像兩歲e5 時所唱e5一樣，所以感動伊e5 心，嘴唇略仔振動笑笑。Kat-la-ti2唱詩了，Heng5-su7也略仔笑一下，就提一塊柴椅，he7 ti7 伊e5 老父e5面前，將牛奶chiah-e5物he7 ti7 頂面，就指講，「阿爹ah，ti7 chia有牛奶、雞卵、肉汁、白e5麵包，你thang來食。」Sou Pek-hok一面食一面kap伊講幾句話。Heng5-su7提伊細漢e5 時所thit-tho5一個榕柴所做未成e5細船，hou7 伊e5 老父看，問講，「阿爹，你知這個是甚物？」伊e5 老父講，「我知是我昨日所做e5。」Koh講，「Ai-ah，m7 是cha7日，是"}
{"text": "早真濟年，做iau2-be7成e5細船。」 \nHeng5-su7講，「雖然be7有做成，我iau2-ku2保惜，聽候你好，手有力，thang做到明白。」 \n伊e5 老父講，「是，我thang將伊做好，但是你現在已經成人，m7 是替你，將來thang hou7 我e5 孫仔thit-tho5。」就問Heng5-su7講，「你chiah濟年有幫贊你e5 老母mah？」伊e5 某ti7 邊仔講，「伊真有幫贊我。」 \nSou Pek-hok koh問講，「Tui3發大水hit年到今仔日有偌濟年lah？」 \nHeng5-su7講，「有十年lah。」 \n伊e5 老父驚講，「怎樣已經有十年lah？」Pek嬸記得醫生吩咐講，m7-thang激動伊hou7 伊重感，所以m7 知著怎樣應才好，tui3 an2-ni講，「你現在已經好lah，著感謝上帝，今著倒床歇睏。」 \n伊e5 丈夫叫Heng5-su7講，「嬰仔，你來幫贊我，我beh上床去睏lah。」 \nHit暗，Heng5-su7、母、子，三人食暗頓e5 時Pek嬸看見伊e5 丈夫安穩睏，心內真歡喜，Heng5-su7 kap Kat-la-ti2 teh食e5 時，親像心內有teh想甚物一樣。Pek嬸問Heng5-su7講，「你心內teh想甚物？」 \nHeng5-su7講，「我想hit一千銀。」 \n忽然聽見床頂有細仔聲講，「一千銀mah？我想ti7 我破病這幾年e5中間這個銀ti7 lin2真有路用。」 \nPek嬸聽見chiah-e5話傷心趕緊問伊e5丈夫講，「你是醒mah？」 \n應講，「是ah，我現時好濟lah，佳哉我有積聚hit e5銀，這十年來有用了mah？」Pek嬸講，「我e5丈夫ah，我e5 丈夫ah，我攏m7 知hiah-e5錢ti7 tah 落，我無有得著一個錢。」 \nTu2-tu2想beh將攏總e5事ka7伊e5 丈夫講，"}
{"text": "Heng5-su7搖手講，「阿母，你boe7 記得醫生吩咐m7-thang攪擾伊。」 \n伊e5 老母就低聲講，「嬰仔，你kap伊講話。」 \nHeng5-su7就進前對伊e5 老父講，「阿爹，我真歡喜你身體有較好lah，扑算明仔日就會勇健起來。」 \n伊e5 老父講，「是，我也扑算an2-ni。」Koh問Heng5-su7講，「Hiah-e5銀用了偌久lah？我聽無明你e5 老母所講e5話。」 \nPek嬸趕緊進前講，「我是講攏總無一圓lah。」 \n伊e5 丈夫講，「無就好，你m7-thang為著這e5事著急，這十年e5中間，一家teh過日，亦beh培養細漢囡仔，用了一千銀也無掠做濟，這幾若年bat tu2著破病mah ？」 \nPek嬸即時哭起來提圍裙拭目屎講，「無，無。」 \n伊e5 丈夫笑講，「無就好lah，為著啥事beh哭nih8，我有力thang來趁錢e5時，這個袋仔koh beh滿滿，佳哉我iau2-be7跋倒以前有ka7你講。」 \nPek嬸緊緊問講，「Ka7我講甚物？」 \n伊e5 丈夫講，「Ai-ah，就是我埋hit e5錢，tu2-chiah我夢見親像我無有ka7你講。」 \nPek嬸緊進前beh koh再問伊這個錢埋ti7 tah 落，Heng5-su7緊ka7伊khiu2-teh講，「你m7-thang急，聽候我慢慢探聽伊。」Pek嬸就無做聲，但是心內恨boe7會liam5-piN 聽見伊怎樣應，伊e5 丈夫直直顫e5聲音想beh講話，Heng5-su7講，「怎樣用che夢攪擾老父nih8。你會記得甚物時埋hit e5錢mah？」 \n伊e5 老父講，「我記得真清楚，我受傷e5前一日張福生對我講幾句話hou7 我m7 信服伊，因為只有伊kap你e5 老母知我囥一千銀，我無放心，所以我hit暝起來，將hit e5錢埋ti7 地nih8。」 \nHeng5-su7笑嘻嘻講，"}
{"text": "「我真信我老父所講e5，阿爹你會記得埋ti7甚物所在mah？」 \n伊e5 老父講，「我會記得，這tiap8已經晏，我有淡薄厭sian7，你去睏我也beh睏lah。」 \nHeng5-su7也驚了攪擾伊e5 老父，不得已就講，「阿父，安眠，我亦beh去lah。」行幾步越面koh問伊e5 老父講，「阿爹，你會記得hit e5錢究竟埋ti7 甚物所在，我hit時iau2細漢，所以m7 知這個事。」 \n伊e5 老父講，「Ti7 厝後，倚近柳樹e5地方。」 \nHeng5-su7講，「阿爹，是ti7 柳樹e5北邊mah？」 \n伊e5 老父講，「M7 是，ti7 柳樹e5南邊。」 \nHeng5-su7講，「阿爹，iau2-ku2記得到chiah清楚ah。」 \n這時Heng5-su7歡喜到boe7顧得，跳起來講，「阿爹，請平安睏，我亦beh去lah。」Tui3 an2-ni母子三人相kap去睏。 \nHit暗月出teh真晏，Kat-la-ti2 kap伊e5 老父攏睏去lah，光明e5月，照入窗仔內，koh無攪擾in。Heng5-su7 kap 伊e5 老母輕輕起來，看見月光照ti7 地nih8，thang看見柳樹真明，in母子兩人就kiah8鋤頭beh掘hit e5錢，雖然外面寒，風入骨，冰霜侵人，也都無驚，所驚e5是驚了將in兩人扑醒，所以in兩人一面掘地一面驚心，時刻輪流輕輕去探看父查某子兩人，看有醒抑無。Pek嬸笑講，「若是將錢掘著；lin2老父醒，將這個錢hou7 伊看，伊看見真濟e5錢iau2 ti7-teh，會怎樣e5歡喜nih8？」 \nIn兩人ti7 柳樹e5南邊掘了半暝，已經有一尺深，也無看見有錢e5影，m7知hit e5錢有抑無，兩人心內真著急。 \nPek嬸講，「Ai-ah，你e5 老父將這個錢埋teh真深，這個塗真軟，月光koh大，現在讓我來掘ah，若將柳樹根傷著，我真m"}
{"text": "7 甘，你想應該為著這個錢傷著樹mah？」 \nHeng5-su7看見iau2-be7有掘著錢，心內真憂悶，隨時應講，「我m7 知。」 \n兩人掘了幾若點鐘久開一空真大，真深，逐所在chhe7過來猶原無看見錢，這時天頂e5雲已經佈滿，月光也無明，天也teh-beh光lah，Pek嬸kap Heng5-su7相看，親像無向望。 \n第9章 <BR>Chhe7頭路 \n第二早起，Cha-lip8走到Heng5-su7 e5厝，看見hit e5塗親像掘鬆e5款，就企teh，四圍細膩看，也看boe7出甚物意思，不過是塗較鬆，kiah8頭看，看見Heng5-su7厝頂e5煙筒頂有一隻白鶴。荷蘭e5風俗鶴歇ti7 厝頂，hit e5家的確興盛。Cha-lip8開弓射箭，射hit隻鶴。這時Hek-tek小姐tu2-tu2來Heng5-su7 e5厝邊，看見Cha-lip8射死hit隻鶴，心內想講，「這個殘忍e5囡仔真可惡。」Cha-lip8看見Hek-tek小姐，心想Hek-tek小姐的確o-lo2我這支箭真準--e5，tui3 an2-ni就講，「小姐真gau5 早ah，」thai2會知Hek-tek小姐受氣，看伊講，「早nih8，你就是殘忍不堪e5人，m7 准你koh再kap我講話。」An2-ni氣pun5-pun5無beh理睬伊就走。原來Hek-tek小姐並m7 是因為Cha-lip8射鶴才怨恨伊，平素就真無歡喜伊，因為有一日Cha-lip8故意創治Hek-tek e5小妹hou7 伊哭，就罵講，「你歹看koh憨boe7比得Kat-la-ti2 hiah好看，也boe7比得伊e5 聰明，」但是伊e5 小妹並無歹看所以罵到hou7伊哭。Hit時Hek-tek罵講，「佳哉我e5兄弟無親像你這號兇惡，koh利益家己e5歹nih8，」tui3 an2-ni Hek-tek小姐格外e5怨恨伊，今ko"}
{"text": "h看見伊這樣，kiam2肯beh理睬伊mah？」\n過無偌久，Hek-tek小姐tu2著Heng5-su7，相kap講話，Heng5-su7講，「我ka7你講一項歡喜e5消息，就是我e5 老父已經漸漸較好。」Heng5-su7因為kap Hek-tek小姐是知己e5朋友，所以將家內無錢，kap為難e5情形攏ka7伊講，「現時真欠用錢，我beh去城內賣hit雙冰鞋，koh beh chhe7工thang做。」 \nHek-tek小姐講，「Ai-ah，你賣hit雙冰鞋--mah，iau2有五日就beh賽溜冰。」 \nHeng5-su7就講，「我知，但是我決意beh將hit雙新e5 冰鞋賣。」 \nHek-tek小姐心想伊是一個有孝e5囡仔，kap hit e5殘忍利己e5 Cha-lip8大無相同，Heng5-su7講，「這時我beh去賣冰鞋。」An2-ni親像箭一樣走去，Hek-tek叫講，「Heng5-su7緊來，」Heng5-su7聽見叫就企teh。Hek-tek小姐就講，「你若實在beh賣hit雙冰鞋，我有一個朋友beh買。」 \nHeng5-su7講，「是Cha-lip8 beh買mah？我m7 願賣hou7 伊。」 \nHek-tek小姐講，「你真憨lah，我kiam2肯賣hou7 伊mah，伊這樣鹹澀e5人我第一怨恨伊，現在是我e5 朋友beh買，Cha-lip8也m7是我e5 朋友我怎樣肯賣hou7 伊nih8，我tu2-chiah看見伊射死一隻鳥，真是殘忍，我格外恨伊，我實在有一人beh買這個冰鞋，你m7 免提去街nih8賣，若是提到街nih8價錢，著失一半，你將鞋提來hou7 我，我今仔日下晡就thang將這個錢提來hou7 你。」 \nHeng5-su7就將冰鞋提hou7 伊，koh講，「若是你e5 朋友m7，請你下晡就著將鞋提來還我，因為我今仔日賣伊，iau2 beh"}
{"text": "買柴、買麵粉，備辦明仔日度活e5。」 \nHek-tek笑講，「我e5 朋友的確beh。」講煞Hek-tek提冰鞋beh替伊去賣，一面行一面想，Heng5-su7做人，真是勇敢、孝順、有才能e5，盡伊e5 力量養飼伊全家，我想伊koh beh hou7 醫生e5醫藥費，伊e5老母這時beh照應伊e5 父親，boe7會做別項e5事，伊小妹Kat-la-ti2 beh掃地拭桌、煮食、洗碗，做家內一切e5雜事，in一家e5生活完全是Heng5-su7一身，Ai-ah，伊e5 擔真是無輕，無奇怪伊這時一定beh賣這雙冰鞋，我想伊以後驚了oh到學堂讀冊，我bat聽見伊e5 先生講，伊所有e5學生，無有一個親像Heng5-su7這樣e5聰明。 \nHeng5-su7離開Hek-tek，直向城行去，teh想beh chhe7工thang做，伊一路心內暗想講Hek-tek小姐e5做人，真是仁愛非常，雖是出身富貴，獨獨伊並無看輕散hiong人，真正好親像仙女一樣。In兩人ka-chiah後相o-lo2但是in兩人攏無有聽見。Heng5-su7 tui3頂街走到下街，chhe7真久，chhe7無一項e5頭路thang做，心想替人看門，抑是替人走路也好，但是伊e5 衣裳破爛，人攏無beh，有人講，現在冬天e5天時真短，m7 免用人，聽候明年春才用人。Heng5-su7急teh無法，想來想去，m7 知beh怎樣thang來養飼這個家，較好著倒來去。到彼得e5門口tu2-tu2心急親像he2一樣。彼得看見叫講，「Heng5-su7，Heng5-su7，我聽見講，你beh chhe7工thang做，有影無？我e5 老父ai3你替阮ti7 院內，起一座涼亭，你會做木匠e5手藝mah？」 \nHeng5-su7緊應講，「我thang來做看。」 \n彼得講，「An2-ni我thang請我e5 老父來相kap議論。」"}
{"text": "彼得e5老父，這時已經聽見lah，就liam5-piN出來，決意ai3 Heng5-su7起造，叫伊明仔日就著來起工，koh代先將明仔日e5錢hou7伊，koh問Heng5-su7講，「你e5 老父e5病怎樣？」 \nHeng5-su7講，「感謝先生e5記念，現在一日一日好。」 \n彼得e5老父講，「這個博醫生，伊ti7咱荷蘭國內真是出名，但是伊e5 做人無兇惡就真好lah。」\n彼得接嘴講，「伊這個醫生攏無有善良e5心。」 \nHeng5-su7講，「千萬m7-thang an2-ni講，伊對ti7 我真有仁愛，伊e5 外貌雖然真兇惡，心內卻真愛心。」 \n彼得e5老母走出來講，「Heng5-su7講無錯。」就對伊e5 丈夫講，「我tu2才聽見你kap彼得講e5話是錯lah。」Koh對彼得講，「彼得你m7 應該an2-ni議論人e5，我m7 愛你學這號無規矩e5講話。」 \n彼得講，「阿母，請你原諒我，你所講e5自然著，但是博醫生雖然算是荷蘭第一本事e5人，伊m7 應該無論對甚物人，隨便發出受氣罵人。」 \n伊e5 老母講，「彼得，若是你會知博醫生心內e5 難處，你無beh講這號話。伊較早有一個子真好e5，不過是躁性，有一點驕傲，早幾年走出去，到現時iau2 無倒來，伊e5子iau2-be7走出去e5以前，這個博醫生是真和氣e5，我將來未bat看這號好koh和氣e5人，不過現時因為心思無順，所以時常發受氣。」 \nHeng5-su7講，「先生娘e5話無錯。」An2-ni Heng5-su7多謝彼得kap伊e5 老父，講，「感謝你e5 疼痛，叫我做工，我真感激e5。」講煞越頭beh去，彼得送到門口，對Heng5-su7講，「下禮拜beh賽溜冰，你的確著預備，你必定beh得著賞。」 \nHeng5-su7講，「Hit 一日我boe7會賽冰。」 \n彼得講，「是甚物緣故mah？Cha-lip8"}
{"text": "怨恨你，阻擋你來mah，你m7 免理睬伊。」 \nHeng5-su7講，「M7 是這個緣故。」講e5 時面顯出愁苦e5樣，彼得m7 敢koh再問，就講，「再會，明仔日來做工，」koh講，「對不住。Tu2才講博醫生chiah-e5 話，親像真無敬重伊，若koh越入厝e5時我知老母會koh罵我。」講煞兩人做一個笑，Heng5-su7就去。彼得倒來入門搖頭講，是甚物緣故伊m7 koh賽冰nih8？"}
{"text": "頭序 \n這本，《上帝e5戰甲》是加拿大e5人，Lou5 牧師娘 ( Mrs. Anna Ross )所著e5。伊bat 做O3-ta5-oa5 (Ottawa) 高等女學校長。伊所寫e5，第一代先是印ti7一個雜誌，每月一篇。了後將 chiah-e5 印歸本；號做《上帝e5戰甲》。 \nTi7 1920年伊有來台灣。Hit時陳能通有將這本翻譯台灣話。 \n上帝e5戰甲hou7 咱thang「征戰正義e5征戰。」 \n所疼痛e5少年兵；我對lin2所beh講e5， m7 是對lin2 那囡仔來講。是對 lin2做兵e5，來講。 \n「將 lin2 e5 氣力來征戰正義 e5 征戰。」Kiam2-chhai2 lin2 有人 beh問，「今，著用甚物法度來征戰這個正義 e5 征戰？」 \n聖經ti7這節有講，「著穿上帝全副 e5 戰甲，hou7 lin2會企在，來抵敵魔鬼 chiah-e5鬼計。」 \n今，你有理解，抑無？你若穿這個戰甲來交戰，你就會得來「抵敵」。總是你若無穿這個戰甲，你的確，boe7會來抵敵。「成功，抑是失敗在ti7 chia；因為做咱 e5 頭e5，比強惡e5對敵koh較有智識，也 koh較有勢力；也不論甚物人若來穿伊e5戰甲，伊beh hou7 咱得勝到有chhun。」 \n所疼痛 e5 少年兵，我ai3一項，這項說明這個戰甲e5 意義。 \nI.真 實 e5 帶 \n「所以著企在，用真實e5帶ha5腰。」Che是上帝e5真實，m7是你家己--e5。著ha5這個親像真強e5電氣帶，「上帝是真實，所以伊所講逐句話咱thang信。」這條帶hou7 聖冊成做真有價值；上帝e5話若入你e5心內那深，就會hou7你得著氣力kap快樂，就是別人所未測度--e5。著ha5這條帶，che 是上帝e5戰甲e5頭一項。若無這項，其餘e5你就攏未得著。 \n我ai3 ka7 lin2講，我頭一擺怎"}
{"text": "樣ha5這條帶，也hou7我得勝。我iau2未十三歲e5時，我真致意，志願ai3做基督e5兵；若an2-ni我雖罔hou7雷ham2死，抑是別款危險 e5 事，到ti7我e5身上，我的確久長穩當無驚。我就祈禱就近主耶穌；ka7伊講我ai3做伊e5子兒，總是大e5對敵teh 看我，伊不時ti7 我e5耳孔邊細仔聲講，「耶穌基督m7接納你，因為你iau2未十分 e5 熱心，來盡你所應該著盡e5。」我知che是真實，所以不止驚惶。總是我bat耶穌本身所講e5 話，就是ti7約翰福音傳，講，「凡若就近我e5，我的確無放sak伊。」所以我就知，耶穌有兩項法度thang做 na7-tiaN7。伊若m7是放sak我，就是接納我。伊講的確無放sak我，an2-ni 伊的確接納我。「上帝e5話是真實，所以我thang信，m7免有giau5疑。」Che 是上帝真實e5帶，所以我得著，也ka7伊ha5 teh。我本身想，「上帝e5話是真實，我thang信伊；an2-ni 伊無放sak我，伊有接納我，我是伊e5，也伊是我e5。」我那會知這個？獨獨因為伊e5話有an2-ni 講，koh「伊e5話是真實，所以我thang信伊。」 \n對an2-ni大e5對敵，不得已著展開大e5翼，暫時離開去，親像 A-pho-lun5 ti7 居謙e5山谷所做一樣。Hit時是冬天e5早起時，我有ha5上帝真實e5帶，所以才得著大得勝。「伊e5話是真實，所以我thang信伊。」 \nBat 有一人，因為失落這條帶，所以tu2著極大e5失敗。夏娃tiam3 ti7樂園，倚ti7禁命樹邊；hit 時大e5對敵變做蛇e5款式，ai3引誘夏娃食果子，所以真好禮請伊照伊所求e5來做。 \n夏娃有一節短短e5道理，伊bat不止熟，攏會閱唸。伊應蛇e5 所求，就攏念hit節道理講，「上帝講，你 m7-thang食，也 m7-thang摸，"}
{"text": "驚了會死。」 \n蛇知夏娃若khiN5 ti7 這節短短e5真道，kap ha5上帝真實e5帶e5時，伊的確boe7較贏伊。所以蛇就ka7伊講，「你所引起上帝e5話是無影，你無的確會死。」 \n設使婦人人若應講，「上帝是真e5，所以伊e5話也是真e5，我 beh 信伊，m7信你，」若an2-ni，大e5對敵就著展開大e5翼飛離開。總是伊反轉用上帝寶貝真實e5帶放hou7對敵，續tu2著失敗。 \n今你有明白這條帶e5意思mah？Koh 有明白若ha5這條帶會hou7 你得著偌勇猛thang交戰抑無？ \n偕牧師來台灣就是基督得勝e5兵e5一個。Ti7不止濟個交戰伊有得勝，因為伊有穿這副戰甲。伊bat 失膽mah？M7-bat。「因為我 e5主耶穌基督就是造物主，koh上帝有指定伊所講逐句 e5 話。」「真活上帝 e5 話是真實，所以我thang信伊，」che 就是伊e5帶，hou7伊ti7對敵e5面前得著勇壯企在，無驚惶koh歡喜。 \n親愛少年 e5 兵，設使 lin2 ai3 thang「征戰好 e5 征戰」thang得著較贏，就著研究來收囥上帝e5話，親像人囥金銀一般樣。Koh著記得，信上帝e5話，就是信伊本身。你知若有人信用你e5老父 e5 話，伊就有信用你e5老父。設使若giau5疑你e5老父e5話，就是giau5疑你e5老父。所以著ha5真實e5帶，因為信上帝e5話，就是信上帝本身。 \nII.義 e5 護心鏡 \n頂月日咱有講究真實e5帶。這項hou7 lin2勇壯koh堅固；因為 lin2 知永遠真實e5上帝所講e5話 boe7會扑破。 \n這月日就是護心鏡（胸甲）。你雖罔犯罪，ti7上帝e5面前驚惶小膽，總是這項會保護你，hou7你好膽，安靜koh有歡喜。 \n親愛少年e5兵，我ai3 ka7 lin2講我頭一擺了解這項護心鏡，就是做交戰e5戰甲e5一項。Che差不多是我得"}
{"text": "著真實 e5 帶十年後e5事。 \nTi7 我e5厝邊一個老人teh-beh死。我一個小弟雖罔相離遠遠，iau2-ku2 阮同意，逐個禮拜對6點到6點半e5中間，替這個老人祈禱，hou7伊 ti7 未死 e5 代先會得 thang 備辦逐項好勢。 \nHit 半點鐘久e5祈禱是第一難e5工程。我實在親像boe7守我所約束e5份額。一暗我有講明我e5失望，講，「我e5 祈禱攏boe7做甚物功效；因為hiah-e5 祈禱真無活氣koh冷淡，所以上帝無beh聽。總是我知Ha5-li2 e5 祈禱不止有效力。」 \n因為an2-ni，隨時出這項問題：「怎樣 Ha5-li2 e5 祈禱會得著允准？」應答隨時出來：「因為Ha5-li2用基督e5 名kap伊 e5 義來親近上帝，m7 是用伊家己e5 。」 \n後來第2個問題：「我用甚物人 e5 名kap義來親近上帝？」應答隨時koh出來：「我 e5 主旨tu2-tu2 kap Ha5-li2 相同。我用基督 e5 名kap伊e5義來親近伊。」後來我真歡喜koh好膽，因為我本身kap我 e5 祈禱e5缺陷，已經攏消滅無看見lah，所以我真榮光tiam3 ti7 無瑕痕義e5疼痛e5中間。我有得著義e5護心鏡。 \n我ai3講一個譬喻 hou7 lin2較明。約翰是基督 e5 兵，伊跪ti7 上帝 e5 面前；總是伊猶原真失膽，因為伊知罪重。伊跪teh e5 時，魔鬼親像ti7身邊，ai3 pe2-pak8伊，hou7 伊koh較失膽。魔鬼ti7 伊e5耳空邊講，「你來祈求上帝真好，因為你是詐欺e5人。」 \n約翰講，「Kiam2-chhai2 有影。」 \n「你tu2-tu2是親像土耳其 e5皇帝 hiah 顧己 e5 人。」 \n約翰講，「扑算kaN2 有影。」「你是 thai5 死人e5，因為你今仔日無因端lam7-sam2受氣人。」 \n你這擺 an"}
{"text": "2-ni 就著，伊 an2-ni應，也逐步那跋落那深。總是天有指示伊 e5 所想。伊伸手入胸前 e5 袋仔，提一本簿仔出來。伊就講，「今 koh 講，我 iau2有做甚物 m7著 e5 事。」 \nHit 本是「告訴者」所 hou7 伊 e5 目錄，內中不止長 koh 是實在e5。罪過有 e5 伊已經攏知了，總是有e5 iau2未bat 想著。攏看清楚了，伊就拆一張提 hou7 魔鬼，講，「用這張提去 hou7 耶穌。伊攏擔我 e5 罪lah，我得著伊e5義。你 iau2 會koh chhe7出甚物 ha5痕mah ？」 \n大e5對敵隨時離開約翰，也無beh提hit張目錄。這個少年e5兵交戰有得勝，因為伊有得著基督義e5護心鏡。 \n孫大衛熱心傳道理十四月日了後，忽然染著吐瀉e5病。一個朋友 aN3落問伊講，「你e5信心甚物款，大衛ah？」伊細仔聲應講，「對頭殼到腳攏是義。」Hit 時伊 e5 神魂對目珠照出真清白。 \n忽然路尾擺kap對敵對面，伊無驚惶，因為伊有得著基督完全闊大e5義e5護心鏡。所以莫怪伊講，「對頭殼到腳攏是義。」 \n親愛少年e5兵，你暝時跪落，有時kiam2無驚惶抑是見笑，m7 kaN2見上帝e5面，因為對你家己知所做有m7著？雖罔已經認罪了後，iau2-ku2 giau5疑上帝，續見笑m7-kaN2隨便向望赦罪。 \nHit 時你著圍義e5護心鏡，就是基督一生ti7世間替咱做成e5。上帝用伊贖咱e5罪，所以咱 thang 對伊做成上帝e5義，照這個奇異 e5 約，你thang用你e5罪hou7伊擔。也將伊完全e5義做你e5。後來你thang 就近上帝，無一屑仔e5驚惶。 \n對這個法度hou7你得著義，親像隨便e5禮物，an2-ni會hou7你真謙卑；che是真好。真謙卑koh真歡喜，也無一屑仔e5驚惶。 \nIII.鞋 \n正月咱有講究「真實 e5帶」。頂月日有"}
{"text": "研究「義 e5護心鏡」。這月日咱著講究「鞋」。 \n設使你若無chiah-e5 器械，或是beh征戰好 e5 征戰，抑是褪chhiah腳 beh競走，hit時你e5對敵就得著好機會thang抵敵你。Ti7 路中伊的確放鉤、刺仔、利e5釘仔、會砧e5石頭，chiah-e5 hou7 你e5腳痛疼，會致到hou7你失膽。後來對敵譏刺你e5時會親像以色列百姓，因為道路e5因端神魂續失膽一樣。伊koh beh hou7 你嫌做頭e5人；hit時你e5基督徒 e5活命就攏受損害，因為ai3嫌人e5，攏boe7榮光上帝，也boe7幫贊人知伊e5 好。咱m7-thang褪chhiah腳來競走，che kiam2-m7 是真要緊mah？所以著注意，看咱 e5 腳有穿和平，福音 e5 備辦抑無。 \n總是這tiap8有一項困難 e5 事，就是我boe7得明明ka7 lin2 講這個鞋是甚物，因為聖經無指明。聖經有講真實是帶，義是護心鏡，總是無指明鞋是甚物。Kan-ta講是「和平福音e5備辦。」 \n親愛少年e5兵，我雖罔boe7明明 ka7 lin2 講鞋是甚物，iau2-ku2我會幫贊 lin2了解著怎樣來穿這雙鞋。我想我少年e5時，我就不止明白我起頭怎樣得著頭一雙e5鞋來穿。 \n阮有定著e5舊慣，去探家己e5故鄉。我e5本厝有好e5果子提，也有真濟親愛e5朋友，親像阮這輩e5。一下晡我kap父母，兄弟、姊妹beh 去探阮e5本鄉；總是hit早起落大雨。Che hou7阮真失望。因為阮著坐馬車3里路e5遠，所以若落雨就boe7得去。我想著失落這款e5機會，續親像boe7吞忍得e5款。 \nHit 時我約略是十七歲；我較早 bat 閱唸詩篇 31篇，對 hit 篇我起頭得著福音e5鞋。我e5心內 teh 煩惱落雨e5事，hit 時續想著這節講，「我e5禍福是你所定著e5。」後來我就想，「落雨e5時期"}
{"text": "kap hou7 雨煞，che攏是伊所定著e5，伊逐項beh設法好勢。」「攏是 ti7 伊 e5 手頭，」che是一腳鞋，koh 一腳就是「伊攏 beh 設法好勢。」 \n我得著頭一雙福音真實 e5 鞋，我就 ka7 伊穿teh。落雨是上帝所定著e5，伊的確無錯誤；對倚靠伊，hit 早起 e5 憂悶kap背逆，續變做歡喜kap和平。伊 hou7 日出顯明伊 e5 教示，所以阮攏會得去。 \nKoh幾若月日，這雙鞋幫贊我經過一條真困難 e5 路。我有定著 e5 心志ai3入高等學校，也有設一個方法thang清潔這條路，hou7伊無阻擋。總是到尾我e5老父m7准 ( 我這時知伊e5扑算真好，總是hit時 iau2 m7 知 )，所以我續失望親像啞口。 \nM7-ku2 我無失落我e5 鞋。「Che攏是 ti7 伊 e5 手頭，」這腳鞋tu2-tu2照原，完全koh sui2。「伊 teh 設法逐項好勢」，這腳也是照原，勇koh 堅固。Hit e7晡我iau2-ku2 流目屎tiap 仔久，總是是溫和kap重新 e5 目屎，所以我e5心歡喜吟詩親像鳥仔。「An2-ni真好勢，因為上帝teh設法逐項，伊也真疼我。」 \n我頭一雙 e5 鞋是「和平福音e5備辦」，親像詩篇31篇15節所記載。總是 ti7 馬太10：29-31，對這3節，你會得著大爽快。請掀聖經看，續做記號。你無久的確ai3欠用in。 \n疼痛少年e5兵，設使你tu2著代誌，hou7 你受傷，失膽kap艱難，著記得 che 是因為你褪chhiah腳來交戰。著穿這雙鞋，著真細膩 m7-thang 放sak。後來這句話就會成做真實，「你e5鞋beh親像銅鐵，也你e5氣力到你一世人才煞。」這節是申命記，你會chhe7 出來做記號抑未？ \n我ai3講起有人失落 in e5鞋 e5 事。Hou7 lin2 thang 對in得著教示。雅各"}
{"text": "看見約瑟 bak 血e5 衫，「伊 boe7 受安慰，也講，我的確悲哀到 ti7 墓nih8，就近我 e5 子才煞。」伊應該著倒反講，「chiah-e5 攏是上帝e5 旨意伊會設法好勢。」上帝果然攏設法好勢，雅各應該得著安慰。總是伊有失落伊 e5 鞋。 \n雅各聽見講埃及 e5 大官ai3看便雅憫，伊e5心親像 beh piak破。伊講，「約瑟kap西面已經無ti7-teh，koh beh chhoa7 便雅憫去，chiah-e5 攏是傷害我。」設使伊若有穿伊 e5 鞋，伊應該講，「chiah-e5 無 m7 是上帝 e5 旨意，伊攏beh chhoa7 in倒轉到好勢。」上帝果然chhoa7 in 出，也雅各應該著受安慰。總是伊有失落伊e5鞋。 \n法老拒絕 m7 供給以色列百姓燒庄e5草，hit時 in e5族長受鞭扑，因為百姓所做e5工程boe7 照舊親像有供給草hit e5 額數。摩西因為腳無穿鞋，所以ti7交戰 e5 代先險險失落氣力，出埃及記5：22，23。伊想逐項事攏無功效。設使伊若有穿伊 e5 鞋伊著講，「法老kap通埃及國攏ti7上帝 e5 手，伊beh攏chhoa7 伊e5百姓出。」上帝果然an2-ni 做；設使摩西若無失落伊 e5 鞋，伊所經過--e5 就攏有thang受安慰。 \n路尾我ai3報lin2 知我幾若年前所得著 e5 鞋。「凡事著感謝上帝，因為萬項事無m7是利益疼上帝 e5 人。」請 lin2試看；che是真sui2，真奇怪e5鞋。實在會hou7刺仔變做花，hou7 憂悶做歡喜。第一好就是 lin2 thang 得著親像隨便 e5 禮物。 \nIV.信 e5 藤牌 \n咱已經講究真實e5 帶，義e5護心鏡kap奇異e5鞋；chiah-e5 話幫贊你經過困難 e5 路，m7但穩當，koh有真e5安慰。今咱著研究信e5藤牌。 \n聖冊ka7咱講，咱有活"}
{"text": "e5對敵，伊不時固守teh 射「火箭」beh 傷害咱，因為 an2-ni 咱才欠用藤牌。設使咱若無藤牌 thang 扑滅 chiah-e5 箭，對敵就較贏，咱就輸。 \n咱e5主ti7曠野受試 e5 時，對敵用火箭射伊，也伊怎樣抵擋：這項就是做用藤牌第一好 e5 模範hou7咱thang 學。 \n對敵得著好機會thang 試主耶穌，因為伊四十暝日無食不止枵。魔鬼ka7伊講，「你若是上帝e5子，就教。chiah-e5石變做餅，」總是耶穌基督已經有一句聖經便便 ti7 心內，伊 ti7 對敵 e5 面前隨時引起講，「有記載講，人e5活，m7 但倚靠餅，就是倚靠上帝 e5 嘴所出攏總 e5 話。」請注意，親愛少年 e5 兵。設使伊若無記得hit句，伊 beh 怎樣會用伊做藤牌？ \n後來魔鬼chhoa7伊到極懸e5 所在，就是殿e5尾溜，ka7伊講，「你若是上帝e5子，著家己 tio5落去；因為有記載講，伊 beh 命令伊 e5 天使，用手扶你，免得你e5腳tak著石。」總是主耶穌猶原有別節e5 聖經便便thang應，「Koh有記載講，莫得試主你 e5 上帝。」這個意思就是講，上帝若有講甚物，咱 thang信靠伊，因為伊已經講出，咱m7 免ka7伊試是真抑是假。歧田tu2-tu2 ti7 chia 做失錯。設使伊若有信e5藤牌便，對敵就boe7 chhe7 機會，hou7伊用羊毛來試上帝。Kiam2-chhai2 hit時歧田聖冊無夠額熟。 \n魔鬼koh再真好膽來攻擊。伊 ti7 tiap仔久 e5 中間用天下萬國kap榮顯hou7耶穌看，ka7 伊講，「你若仆落拜我，chiah-e5 我攏beh hou7 你。」基督受這款e5試實在是到極lah。Iau2-ku2 咱 e5 主無受氣；伊koh 用伊 e5 藤牌來持防講「撒旦，退去，因為有記載，應該拜主你e5上帝；獨獨服侍伊na7-t"}
{"text": "iaN7。」 \n「後來魔鬼離開伊，有天使到，來侍候伊。」逐擺 e5 譏刺，伊攏得勝；因為聖冊所記--e5，伊不止熟；所以逐擺 e5 試。伊會提出tu2好 e5 章節，thang扑滅伊。 \n大衛吟詩講，「我用你e5話囥ti7心內（就是閱唸記ti7 心內），我才免犯罪ti7你」伊真殷勤teh做信e5藤牌。M7 知lin2有an2-ni mah？設使你有別項e5課程真無閒，也無這個藤牌，就ti7試煉e5日，你beh 怎樣做？ \n親愛少年e5兵，你ti7交戰e5時，若ai3企在，就ti7少年e5時著記得thang收囥上帝e5話。我ai3 ka7 lin2 講淡薄。就是這個藤牌，近來所經過e5鍛練。一暗天星光光，一個細漢囡仔精神，未koh 睏去。Hit 時大 e5 對敵，用殘忍e5火箭，射這個精神e5囡仔講，「偷走去外面挽hit粒sui2 e5蘋果。」Hit四圍e5所在，只有hit粒蘋果na7-tiaN7。是舊年春天種ti7新e5果子園，起頭所生e5；所以全家e5人用這個做真正有趣味e5 物。 \nHit 個囡仔勻仔peh起來，就對樓梯落去；家內e5人攏teh 睏。暗時 e5 景緻真好，koh肅靜；雖罔天星小可光，iau2-ku2 hit 條路伊不止熟。Hit 時一粒大e5天星 teh看伊，伊心內續無平安。伊忽然記得夏甲 e5 話講，「上帝teh鑑察我。」Che是前禮拜伊e5老母所教伊--e5。伊躊躇唸幾若遍講，「上帝teh鑑察我。」伊驚惶koh小可看 hit 粒天星，就越倒轉恬恬peh上樓頂，也用毯仔蓋密伊e5面。對伊e5信，伊知 hit 句話是真實；所以成做信e5藤牌，thang扑滅伊危險e5試煉，hou7伊無去偷挽hit粒蘋果。聖冊記載講，「上帝teh鑑察我。」這句就真夠額lah。 \n一個婦人人睏醒--起來，beh做工，hit日e5工程不止濟。Hit時對敵ti7伊e5身邊，也知這"}
{"text": "個婦人人hou7不止濟代誌pe2-pak8伊。 \n所以伊就 ka7 婦人人講，「你m7-thang 讀聖經，因為你無夠額e5時間，thang 做你今仔日所應該著做要緊e5本分。」Che 實在是真毒e5箭伊知這枝箭若一生tiau5 ti7 這個婦人人，伊就無ai3讀聖經，後來就無氣力thang 抵擋伊。 \n總是以利亞kap散hiong e5守寡婦人人e5故事，伊對早前就已經記ti7心內。伊這時欠用，隨時提出，便便thang抵擋對敵。以利亞ka7守寡婦討一個細e5餅e5時，伊講boe7得thang hou7伊，因為chhun淡薄thang做家己e5路用na7-tiaN7。總是先知應伊講，「代先做一個細e5餅 hou7 我：因為耶和華有講，做餅e5麵粉boe7減，到我落雨e5時才煞。」Chiah-e5 意思伊真明白。有聲ka7伊講，「代先讀半點鐘久e5聖經：因為耶和華有講，所chhun e5 時間，有夠額thang做你所欠用e5。」 \n對這個闊大e5應允，hit e5試煉e5火箭隨時扑滅。對hit 時伊逐早起出力讀聖經，也hou7伊得著寶貝，就是所未bat有e5。所應允e5應驗。其餘e5時間充足，m7但做伊所ai3做e5；koh會做伊e5主人所ai3伊做e5事；an2-ni攏夠額無欠缺。 \n真濟著傷，破相e5信者，che 是甚物緣故？Kiam2 m7是因為in用真實e5話囥 ti7冊箱，無囥ti7心內mah？對敵teh用箭射你e5時，你的確無時間thang走去你e5冊箱chhe7 聖冊。"}
{"text": "第10章 <BR>Hek-tek做仙女 \nHeng5-su7倒來門口，日已經落lah，看見Kat-la-ti2 kap Hek-tek兩人，手牽手ti7 門口thit-tho5，就對in兩人講，「我已經chhe7有頭路lah。」伊e5 老母聽見伊e5 聲就出來講，「我亦好消息ka7你講，你e5 老父今仔日起來坐一日lah，現在已經平安睏去lah親像細漢囡仔。」 \nHek-tek想講，in兩人都有好消息，我亦有好消息ka7 in講，就對Heng5-su7講，「Hit雙冰鞋賣lah，這內面有7箍銀，你提去。」 \nHeng5-su7講，「怎樣會賣chiah濟錢，比阮買e5時加差不多較濟十倍。」Hek-tek講，「是買e5人甘願出chiah濟錢，這個無關係我e5 事，你m7 免疑我。」 \nHeng5-su7講，「小姐，你著將chiah-e5錢提倒去還伊，這個實在是太濟。」 \nHek-tek講，「我定著m7 還伊，伊甘願出7箍銀買這雙真好e5冰鞋，我為著啥事beh還伊，我無騙你，你m7信我e5 話mah？」 \nHeng5-su7看見Hek-tek目珠ham5目屎beh哭出來，就講，「我自然信你e5 話，費你e5 心神，真多謝你。」Heng5-su7就提7箍銀交伊e5 老母講，「緊去買淡薄hou7 老父食。」伊e5 老母看見7箍銀真歡喜，後來知是Heng5-su7賣冰鞋得著e5，boe7禁得吐氣講，「這個是上帝賞賜我e5 子e5，但是你到賽冰hit日，beh提甚物來穿nih8？」 \nHeng5-su7講，「我無扑算beh賽冰，設使beh賽冰亦真快。」就將手ti7 袋仔內提出淡薄銅hui，hou7 伊e5 老母講，「阿母，你看，我已經趁淡薄銅hui，若是日日攏thang趁chiah-e5錢，m7 免幾日，就thang koh再買一雙冰鞋，到較久將來iau2 beh發財lah。」 \n伊e5"}
{"text": "老母就提錢講，「若是老父所tai5 e5錢若iau2 ti7-teh，咱就真正beh發財lah。」 \nHeng5-su7講，「阿母，hit e5錢若是無去，也是無法tit，只有著將這個事放ti7 ka-chiah後。」 \n伊e5 老母講，「你講是真快，你e5 老父teh聽候這個錢thang用真是為難。」就叫Kat-la-ti2 ai3伊備辦暗飯，越頭看見Hek-tek坐ti7 一欉古樹頂，tu2-tu2 teh ka7 Kat-la-ti2講一個仙家e5故事。Pek嬸進前去，心想這幾個囡仔怎樣e5可愛，就對Hek-tek小姐講，「小姐，in兄弟仔兩人是一個鄉社e5囡仔，小姐你ti7 in中間親像仙女。」 \nHek-tek笑講，「我親像仙女mah？」就kap in thit-tho5笑講，「我這個仙女到lin2這內來thit-tho5，是刁故意來保護lin2 chiah-e5，koh thang來成lin2逐人心內所愛e5志願。」An2-ni叫Heng5-su7講，「Heng5-su7你愛仙女hou7 你甚物？」Heng5-su7看著伊想伊真是一個仙女，並m7 是笑話，就老實講，「我願昨暝所chhe7 e5物會hou7 我chhe7著就好lah。」Kat-la-ti2就笑。Heng5-su7 e5老母講，「你m7 應該講這個話，你怎樣講出lah？」講煞就入厝，Hek-tek就裝teh親像仙女一樣，跳起來笑嘻嘻講，「照你所願e5。」就將手內所提e5玻璃珠仔提hou7 Heng5-su7，一面將腳向地，一下指講，「你將這個tai5 ti7 我腳踏e5地，今暗m7 免聽候月光照來，就會照你e5 願。」Kat-la-ti2聽見講就大笑無煞。Hek-tek假裝發受氣e5樣講，「你敢笑仙女mah？就boe7會照你e5 所願。」 \nKat-la-ti2笑講，「我也無beh tui3你求甚"}
{"text": "物物。」 \nHek-tek講，「真好，你m7 免就好。」講煞就越身beh走。Heng5-su7兄妹兩人緊叫講，「再會。」Hek-tek也講，「再會。」就走。 \nKat-la-ti2對Heng5-su7講，「阿哥，你看，這個小姐真好看、真sui2，koh溫柔，真是可愛。」Heng5-su7無做聲，入去提一支e5鋤頭，就ti7 Hek-tek所踏e5地，向下掘起來，伊e5 小妹講，「阿哥做甚物事？」 \nHeng5-su7講，「M7-thang做聲，你來看，」就一面用力掘，一面講，「我beh tai5這粒珠。」這時伊e5 老父teh睏，伊e5 老母提柴火ti7 火爐內，就開門叫講，「囡仔入來。」 \nHeng5-su7忽然大聲叫講，「阿母，緊來看。」 \n伊e5 老母m7 知囡仔叫甚物事，tui3 an2-ni就出來看。Heng5-su7猶原大叫講，「緊來，緊來，阿母緊來看。」聽候伊e5 老母到面前，Heng5-su7已經歡喜到話boe7會講出，那喘講，「阿母，你看，che kiam2 m7 是hit e5錢罐仔mah？」近ti7 這欉樹e5右爿，一欉古柳樹，是舊年因為樹ng2遮著山芋，boe7會生長，所以鋸起來。昨暗所掘hit位hit欉細柳樹，老父破病e5 時iau2-be7栽e5，自然是ti7 這欉e5邊仔，怎樣昨暗無想到nih8？」 \nPek嬸一句話都講boe7出來，只有aN3頭看Heng5-su7，盡力khiu2 hit e5錢罐，koh盡重，khiu2 boe7出來，伊就將手chhun入來，代先提出幾塊磚，後來koh提出兩雙烏襪，襪內toe2銀滿滿，但是hit e5襪已經爛lah。Hit時in母子三人，一面算錢，一面哭，一面笑，歡喜到boe7顧得。掘了，Pek嬸入去看伊e5 丈夫真是奇怪，ti7 外面hit 號大聲攪擾，伊猶原安心睏無醒。 \nPek嬸講，「明仔日著替你e5"}
{"text": "老父備辦雞卵魚肉、白麵包、牛肉汁chiah-e5，用che真濟補養e5物hou7 你e5 老父食，自然thang勇健，咱e7昏亦thang食較好e5物。」An2-ni in備辦一個極好e5暗頓，做in十年以來所無有食e5，親像筵席一樣。一家歡歡喜喜圍坐teh食，Kat-la-ti2講，「阿哥，你著緊緊去贖回hit雙冰鞋。」 \nHeng5-su7講，「無錯，我beh去贖回來，thang來練習溜冰。」Hit日暗，Hek-tek倒去，想來想去，m7 知Heng5-su7昨暗chhe7甚物，驚了Heng5-su7失落in e5刀，就講，「Beh是hou7 in會chhe7著hit支刀就好lah。」Heng5-su7 hit暝差不多歸暝無睏到天beh光，才睏tiap仔久，就夢見家己ti7 樹林內，看見遍地都是黃金，koh看見樹枝掛一個金錶，koh真濟sui2 e5珠也一雙冰鞋，這個以外第一心愛e5，就是hou7 伊hit粒珠仔e5仙女也ti7 這個樹林內。 \n第11章 <BR>金e5錶仔 \n第二日，Heng5-su7出外做工，Kat-la-ti2出去拾柴，Sou Pek-hok起來坐ti7交椅nih8，Pek嬸收整房內，掃地了就將柳樹邊掘著銀e5事，細膩講hou7 伊聽。Pek伯聽了，十分e5歡喜，精神大振興，後來koh將金錶仔提出來，提hou7 伊e5 丈夫，向望伊e5 丈夫ka7伊講錶仔e5原因，伊e5 丈夫提錶仔看一tiap仔久講，「有影，我會記得清清楚楚e5，有一個真好e5查甫囡仔，親像咱Heng5-su7一樣e5誠實，伊ti7 我未跋倒hit日 e5以前hou7我。」伊e5 丈夫講這個話e5 時面色變白，聲音發顫，百嬸緊提淡薄藥來hou7 伊食，伊就較好，過一刻久，百嬸koh問，「Hit e5囡仔怎樣hou7 你這個錶仔？」 \n伊e5 丈夫講，「這項事真是可惜，當時hit"}
{"text": "e5囡仔講，因為伊無小心，錯誤害一人個性命，所以伊緊緊beh逃走去別國，beh搭船e5 時，伊請我將這個錶仔hou7 某人，我這時想boe7出，hit e5可憐e5囡仔真可惜，Ai-ah今我想出lah，是beh hou7 伊e5老父，也叫伊e5 老父寫批hou7 伊。」 \nPek嬸koh問，「你會記得伊e5 父e5名，並tiam3 ti7 tah落mah ？」 \n應講，「我boe7記得，我盡力想伊e5 老父e5名姓住址，koh想伊逃走到tah落一國，我全然想boe7出來，只有知頭腦亂亂親像大海水hoa7-hoa7哮e5聲音，那親像地岸倒一樣。」 \n伊e5 某講，「想boe7出，無要緊，你m7-thang想，現在我將錶仔提出來，你歇睏一刻久，聽候你e5 身體勇健，你就會想出。Ai-ah，你看，這個錶殼內面有幾字，咱thang來細膩看chi2幾字是甚物意思。」In tu2 teh議論hit e5字e5意思，忽然聽見有人扑門，Pek嬸就將錶仔緊緊囥來開門，看見是博醫生來，非常歡喜就叫講，「醫生ah，原來是你來，今仔日我e5 丈夫真好lah。」就指伊e5 丈夫對醫生講，「你看，伊已經起來坐，親像好人e5款。」 \n醫生笑面講，「我看你無欠用我。」 \nPek嬸講，「奇怪伊有這號好e5精神，因為我昨日e5晡chhe7著我十年前所埋e5銀，伊e5 心內歡喜，所以精神也真足。」醫生就thi2 開目珠看in不止奇怪。 \nPek嬸koh講，「醫生，今請你ka7我講，你平常e5醫藥費e5規例外濟錢，我thang照數hou7 你。」 \n博醫生講，「M7 免講錢e5話，我後來thang tui3別人提。」Tu2-tu2講e5 時，Heng5-su7倒來。博醫生就指Heng5-su7講，「Hit e5囡仔感激我e5心，已經夠額e5醫金hou7 我。」 \nSou Pek-hok就ka7博醫生閒談講，「你家"}
{"text": "內有囡仔mah？現在ti7 tah落？」博醫生聽見講憂愁e5面，一句都boe7應，百福講，「你m7-thang奇怪我管別人e5家事，我是因為有一個囡仔，早幾年逃走去外國，m7知伊e5 家tiam3 ti7 tah 落，就替伊憂傷，所以我問你有子ti7 外面無，我有一項物，是這個囡仔叫我帶hou7 伊e5 老父。」 \nPek嬸就緊緊講，「Kiam2-chhai2博醫生會bat這幾字e5意思。」一面講，一面將錶仔提hou7 博醫生看。醫生一下看hit e5 L.J.P. 三字boe7免大驚，就a-a哭講，「這個是我e5 子e5名字，你講hit e5囡仔穩當是我e5子。」隨時哭叫講，「我e5 子Lah-jin5-su ah，我今會知你ti7 tah落就好，我e5 上帝ah，這時伊的確ti7 hia teh艱苦，kiam2-chhai2是死lah，也未thang知，Pek伯，我e5 子有叫我寄批hou7伊mah？」 \n蘇百福tuh 頭講，「是ah，叫你寫批hou7 伊。」 \n博醫生講，「你想伊這時到底ti7 tah落？」 \nSou Pek-hok搖頭吐氣講，「我全然boe7記得，一點仔想boe7出來。」講著親像真艱苦e5款。Heng5-su7這時看見博醫生十分e5憂悶，心內也替伊真oh過，tui3 an2-ni將手he7 ti7 醫生e5肩頭頂，顯出真憐憫e5心，安慰伊講，「博醫生，m7 免過頭e5掛慮，若是你e5 子iau2 ti7-teh，我的確會替你chhe7伊倒來，世界雖然大，我的確盡我e5 力量，直到chhe7著才煞，我e5 父母也的確甘願我替你做這個事，無論你ai3我到tah落我都beh去。」這時Kat-la-ti2倒來，聽見這個話就啼哭講，「阿哥，你應該著去，來報答醫生e5大恩，獨獨阿哥去了，咱家內無人thang照顧，怎樣會過nih8？」博醫生也無開嘴，Sou Pek"}
{"text": "-hok講，「Hit內面iau2有一張細像，獨獨伊hou7我e5 時，已經將hit e5像提去lah。」 \n博醫生吐氣講，「Hit e5是伊e5 老母e5 像，我e5 子十歲e5 時，伊就死lah，感謝上帝hou7伊猶會記得伊e5 老母。我今將伊e5 代誌詳細ka7你講。早伊是我e5 副手，因為伊有一擺提藥hou7 病人食，卻提錯，提毒藥hou7 人，病人若食hit e5藥會liam5-piN 死。佳哉，人iau2未食伊，我知有錯誤，換hit e5藥，病人雖罔死，m7 是tui3食毒藥死。Hit時因為人請我去看病，無tu2著我e5 子ka7伊講，到第二暗我倒來，我e5 子已經走去，tui3 hit時去阮父子無koh見面。Ai-ah，伊出外了後，boe7免得受真濟e5艱苦，這十年e5久伊的確真數念我，向望我有寫批hou7 伊，但是我ti7 家nih8，親像戇人，攏無想伊是因為錯誤做hit 項事逃走去，我掠做伊是一個少年e5戇人，忘恩背義，甘心放sak 我，出外去放蕩，這時知伊並m7 是這號e5囡仔。」Heng5-su7講，「親愛e5醫生，請你m7-thang哭，伊既然是真疼你kap伊e5 老母，我一定替你chhe7倒來，hou7 你父子相見就是lah。」 \n博醫生牽Heng5-su7 e5手講，「你有這號e5好心，願上帝祝福你，hou7 你所講e5，會達目的。」Koh講，「後來若果然得著kap我e5 子有一點仔關係e5影，就請你通知我，好mah？」 \nHeng5-su7講，「Hit e5是自然，m7 免你吩咐。」 \n醫生koh看Heng5-su7，對伊e5 老父講，「你e5 子e5目珠真親像我e5 子，我頭一擺看見伊e5 時，伊看我tu2-tu2親像是我e5 子teh看我一樣。」 \nSou Pek-hok笑講，「M7 但親像你e5 子，iau2 有淡薄親像你。」這時醫生親像歡"}
{"text": "喜e5款，hoh8仔笑講，「Pek伯，我an2-ni攪擾你一半日，對不住你，你m7免為著我著急，我今仔日雖是目屎無礁，獨獨我知幾若年來，心內也無有親像今仔日e5平安，我這時beh去lah，我thang將這個錶仔提去mah？」 \nSou Pek-hok講，「你應該著提去，koh也是你e5 子e5意思，叫我著交hou7 你。」 \n博醫生對百嬸講，「你e5 丈夫m7 免食藥lah，只有hou7 伊e5 心平安，這e5就是伊e5 藥。Heng5-su7肯替我出去chhe7我e5 子，我真感謝你，願上帝祝福lin2 一家。」 \nPek嬸講，「願上帝祝福你，hou7 你緊見著所疼e5子。」講了博醫生就出去，Heng5-su7送伊去，koh 安慰伊講，「我的確會替你chhe7著伊，請你放心。」 \n博醫生講，「An2-ni就好，我來去，你e5 父較平安e5 時，請你探問伊幾句，看伊有koh再想著淡薄關係ti7 我e5 子e5事mah。」 \nHeng5-su7講，「Beh，我的確探問伊。」 \n醫生講，「再會，」就坐馬車去，Heng5-su7知這時醫生e5精神比代先活動濟濟lah。"}
{"text": "范閨蘿講：阮兜ti7威力士國e5北勢，企起ti7海墘，一間小塗厝，m7是kap阮父母相kap tiam3，也boe7記得阮父母生做怎樣。 \n九年前，有一暝ti7海nih起大風，有一隻大船tu2著大風犁著石頭扑破。第二日有本地人去拾物，看見有一個手nih8抱e5查某子仔倒ti7海邊，差不多死lah；hit個查某囡仔就是我。所有照顧我e5人攏淹死了，到這tiap8也無人知chhoa7我去搭 hit隻大船e5是甚物人，也無聽見坐hit隻船--e5是甚物人。 \nHit個來看見我--e5就將我拾起來抱，抱到一個附近e5鄉社，就是in兜；伊e5某kap厝邊攏講，m7值著送我去hou7孤兒院，hit個抱我e5，偏偏beh收我做查某子。Hit人姓范，所以表我e5名姓做范閨蘿，我就認in做父母，in盡疼我，掠我做親生--e5 一樣。In家nih8本有4個囡仔，盡細漢e5 chiah有四歲。到我6歲e5時，我e5養父死去，我雖罔是囡仔，也同阮養母kap逐個囡仔，攏真哀傷。 \n這時我盡驚阮養母將我送去hou7孤兒院。因為我e5養父iau2 ti7-teh e5 時，阮養母受氣，bat講boe7 thang飼我，現時家內真清淡，我盡驚伊iau2-ku2有囥這號意思。 \n阮養父本是做開鉛礦e5工，見若做這號工較濟無長歲壽，因為身體be7會爽快，礦內有囥毒氣，人盡快染病。阮送葬了，養母想著怎樣才會度日，有甚物方法才會養飼一家人。早阮養父所趁e5工錢，除食穿用，無甚物積聚，因為an2-ni boe7會猶原企hit間好厝，阮養母就求礦主hou7大子滸爾得著這個做工e5所在。Hit個礦主toa3著阮養父ti7-teh e5 時，是老實koh盡勤緊e5人，chiah允伊。阮養母hit-tiap8 iau2未去求伊，teh驚伊m7肯，是因為滸爾tui3細漢ti7本鄉無好名聲，貧憚koh kau7性地，tauh8"}
{"text": "-tauh8 kap囡仔伴做堆，chhoa7 in行歹。阮養母ka7伊chhe7這個做工e5所在，向望伊穩當會改變伊e5性癖，認真做工，阮通家thang倚靠伊隔日。 \nHit個第二e5，名叫瑪莉，是查某子，去ka7作穡人做工，伊e5頭家娘真好款待伊，伊就早起暗睏，無嫌艱苦。剩阮chiah-e5細漢e5，boe7會做甚物，想攏無路。 \nHit個第3子，名叫彼得，是破相e5，tui3細漢io摔破相，盡驚寒，逐日坐 ti7椅仔--nih8烘火，抑是爬到外面曝日。有一日我e5養母家己坐teh想阮著去tah落才會養飼一家人。 \n有一個厝邊替伊想出，來ka7伊講，Lin2著搬去海邊企，hiah-e5地攏無人掌管。（Hit所在e5規矩，甚物人會一暝起好厝來點火，hit所在就算是伊e5)。我beh kap眾厝邊講定著日，去ti7 hia ka7 lin2起厝圍籬笆，lin2 thang ti7 hia種菜、飼鵝，也thang去網蝦賣，抑是ka7人洗衣裳，koh有滸爾趁e5工錢，相參用，我想an2-ni就thang過日。Chiah-e5厝邊攏是阮養父當日e5夥計，阮養母聽了chiah-e5話，就照in所講--e5去辦。Koh ka7我講，你猶原kap阮相kap去，幫贊網蝦。Koh 講，你這幾年ti7阮兜，濟濟連累阮，現時做囡仔工，趁淡薄仔錢，來幫贊阮，也是應該e5。我聽見chiah-e5話，就真愛，今無驚我無所在。 \nIn iau2有一個子，名叫科爾，伊kap我teh想後來會常常相kap tiam3，就盡歡喜。我代先無講起科爾，今beh tui3頭到尾講我e5代誌。科爾kap我盡相疼，伊e5正名叫高黎梁，ti7 in hiah-e5囡仔是第一細漢e5，大我三歲，身軀大我重倍，一頭殼紅頭毛，大漢較好看，大膽koh老實。 \n別人攏講伊無機竅，若憨e5，因為伊是查甫e5，boe7曉得做家內事；我想"}
{"text": "不論甚物人，無親像科爾chiah好。我iau2會記得厝邊ka7阮起厝e5事情，in代先創便塗沫ti7起厝e5所在，到ti7定著hit e5昏，有二十外人來起，阮攏企teh看，看見 in 一勻一勻疊起牆，用幾支柴做楹仔khoa3 ti7厝頂，舖極厚e5蘆竹，牆頂留一個煙筒，牆腳作一個灶。In tiam3 hia起，阮老母就ti7外面拾柴，聽候in起好，就入去hiaN5火，阮hiah-e5囡仔ti7外面看見tui3煙筒內火燻起來，就大家搭手講，有所在thang企起lah。Hiah-e5 ka7阮起厝e5厝邊，也替阮歡歡喜喜，逐人四散倒去，阮老母家己倚火悲傷，我想boe7出是甚物代誌。 \n明仔日koh有幾個厝邊來，ka7阮下門，iau2有一個兩扇e5窗仔趕緊創到真好，阮就搬去企。這個厝若有起兩間，雖然細koh低，照阮囡仔看--起-來卻是真好，門口有極大e5空地，chhit-tho5行行，抑是扑球，踢毽逐項好。阮老母買一張蝦仔網，逐日水tiN7水洘，kap科爾到海邊，將網拋落水，聽候網沈落-去，chiah拖起來岸頂，將網內所有--e5攏拚起--來。我就拾hit個鬚長較金koh會跳--e5，較常是我一人teh創這個工，有時彼得也bat來贊我揀到滿筐，阮老母就去sah8，交hou7科爾kap我去離家九哩路e5小城賣。 \nTi7夏天秋天e5時，城--nih8濟濟人來海邊秋瀙，蝦盡好賣。賣e5時，科爾koaN7筐仔，我toa3後面te3伊，因為阮老母看我比科爾較細，人若看見的確生起憐憫e5心，就thang得著錢。Hit城--nih8 e5人，真正價錢hou7阮了，koh加提寡hou7阮；這個代誌我iau2無boe7記得。 \n阮ti7這間厝企兩年，有一日，科爾kap我koaN7一筐蝦去城--nih8賣；hit時是夏天真熱，無一點仔風，忽然西勢起一片烏雲。這日阮拋蝦真濟，所以筐盡重，出門hit"}
{"text": "時，阮老母講，Lin2著賣了，chiah thang倒來。\n阮行有半時久，就落雨，一陣一陣較大，阮通身軀攏沃tam5，m7敢去閃雨，thau3雨入城，ti7街--nih8踢水踏塗，大聲叫買蝦--ouh，有人toa3 ti7門口，有e5 tui3窗仔--nih lui7落來 ka7阮買蝦，無偌久就賣了。就去ti7人一個門口數錢，將錢包ti7科爾e5手巾，beh倒去。科爾將空筐掛ti7石頭頂，扑算將我頭毛kap衫e5水攏來chun7礁。 \n這個門口對面，有一間大客店，內面歇兩個人客，一個太太，一個小姑娘，tu2仔ti7窗仔--nih teh看落雨，阮企ti7門口無偌久。Hit個小姑娘就開門，用手iat8，kah我過--去，我扑算伊是beh買蝦，就將空筐hou7伊看，hou7伊知我賣了lah。伊iau2-ku2企ti7 hit門口teh聽候我，我想過去hit爿，看伊beh甚物代誌。就khiN5科爾e5衫講，你kap我來去。伊m7肯，ka7我sak，kah我家己一個去。 \n有一個母仔，企ti7小姑娘e5 ka-chiah後，看見我企ti7 gim5墘頂，衫仔水chhiau7-chhiau7滴，伊e5面就變，擋boe7-tiau5，就講，依邸姑娘，你較好提幾個錢hou7 伊，kah伊去，這號e5囡仔，你beh kap伊講甚物話？\nHit個姑娘偏偏叫我著過--去，伊代先企ti7腳踏椅頂，後來就行到gim5墘腳大聲叫講，俺娘ah，hit個囡仔ti7 chia，伊 e5衫雨水chhiau7-chhiau7滴。母仔m7 hou7伊上去樓頂，請你落來chia kap伊講較好。講了就有一位太太tui3樓頂落來。 \n我一下看見就ka7伊請安，因為這個人不俗，我攏iau2 未bat看見e5。 \nHit個太太用手tah我e5頭殼講，你名叫甚物？我就kiah8起頭來講，叫做范閨蘿，太太講，落到chiah"}
{"text": "大雨，啥事iau2 toa3 ti7 chi2街--nih8？你看你e5衫攏tam5-lah。\n我講科爾kap我，蝦賣iau2未了，chiah toa3 ti7這街--nih8，阮來e5時，阮老母ka7阮講，賣無了m7-thang倒去。這tiap8賣了lah，阮是做小可生理e5，m7驚雨tam5。」 \n太太koh指科爾講，伊是lin2是誰？Toa3 ti7後面teh te3你，是kap你做伴mah？我講，是，伊是我e5兄，名叫科爾，專靠伊照顧我，tu2仔chiah太太叫我e5時，科爾tu2 beh ka7我chun7衫hou7伊礁。\nBeh倒去阮兜，hit時ti7路--nih8行攏boe7進步，我雖然踢著塗糜水，卻無甚物大要緊，因為科爾beh知我ti7人客in兜講甚物話，做甚物代誌。阮兩人tui3早有甚物代誌攏無相瞞，所以我將tu2仔chiah-e5代誌攏ka7伊講。 \n伊講，這tiap8心內真艱苦，我扑算講白賊是m7著，若是你的確對hit個太太m7-thang講an2-ni。伊搖頭koh講，我想你講白賊，比我講白賊有精差，因為你是細細e5查某囡仔，忽然講白賊，比查甫e5差koh較濟。我問伊，che是是誰仔ka7你講e5？伊講，無人ka7 我講，我想，我比你較濟歲，較有力量，chhut-chai7人怎樣款待我，我攏無要緊，我若因為小可物來赤目，就生出hit個無影話，想thang騙過手，hit號beh thai2會算得人，比並我做查某囡仔，是軟弱thang可憐e5款，就生出小可白賊無算合情理。\n我聽伊講 an2-ni，koh較知見笑，就講，kaN2 m7是an2-ni，我知你m7-ai3嫌我，看--起-來你較贏我，總是願我這tiap8了後無koh講一句白賊。Iau2有一項，咱到咱兜，莫得ka7 in講我得著一領衫。\n科爾面帶笑笑講是啥事？我講想將這領還太太，我心才會平安；的確"}
{"text": "m7-thang穿這領衫，是我有對伊講無衫，但是咱兜iau2有兩領，一領是花--e5，一領是水紅--e5，攏是老父iau2 ti7-teh去城--nih買來--e5，扑算你也知。科爾聽了thim3頭，我就講，較好ti7海邊礁e5清氣沙nih，挖一孔，將che衫lok ti7內面，用沙來kham3，阮明仔日來，就提去還伊。An2-ni就chhe7一個好所在；科爾就ti7山nih挖一空 chiah hit個細包袱lok ti7內面，用沙kham3好好，頂面khoa3三塊石頭做記號。我驚了今仔日較晏倒去歹講話，就趕行，行到會看見阮兜e5所在，遠遠看見阮老母ti7外面teh洗衫，想伊的確teh看阮iau2-be7倒去；Koh看見彼得ti7 hit邊仔倒ti7蘆竹teh顧鵝。聽候阮行到阮老母e5面前，阮老母chiah講，Lin2今仔日 beh thai2 chiah晏才倒來。kaN2是路--nih8 teh thit-tho5，抑是tu2著甚物代誌？我就用空筐kap科爾手巾e5錢hou7伊看。伊講，Lin2今仔日an2-ni賣好，後來也著an2-ni chiah好，咱chiah濟人beh過日，實在m7是boe7。Koh講，Iau2有彼得連小可仔也boe7做。這個話是細聲teh講，是beh hou7伊無聽見，伊偏偏聽見，就面發紅，頭tam3落去用手掩面，伊是時常愛哭--e5，目屎就四淋垂，阮也無beh chhap伊，大家就toa3 ti7 hit山頭頂teh坐。阮老母hou7阮逐個一片麵包，一碗牛乳，阮食了，就幫贊阮老母ni5伊所洗e5衫。 \nHit暝我倒ti7 hit塗腳舖蘆竹beh睏，翻來翻去，攏boe7睏得，想著hit個太太對我講，若是ka7伊講白賊，是hou7伊真艱苦hit句話，想我講白賊kap伊有甚物干涉beh thai2 hou7伊艱苦，實在hou7 boe7曉得。我目珠金"}
{"text": "khok-khok teh向天光，m7-ku2 koh 驚了天光，beh ka7 hit個太太講我前e5白賊，想beh an2-ni kap伊講，beh thai2有面地講會得出。 \nChhau3-tu2-kham2 明仔日，拋無蝦，連拋三日chiah有蝦。科爾kap我真歡喜，起身去城--nih賣；阮行到用石頭做記號e5所在，挖開沙，hit領衫猶原好好ti7-teh，thau2開包袱，將衫提起來poaN7-poaN7 teh，提hou7科爾看，ka7伊講，你看這領衫，布身好，花也sui2，親像這號好衫，我攏m7-bat穿著，我真是愛到那親像寶貝，莫講叫我赤目，就是你也提boe7得thang出去還伊。忽然koh想起相耽擱三日，無送去還伊，我真無下落。今仔日若無去還hit個太太，koh較對伊boe7得過，就將衫仔反lin3轉，接起來，免得看見hit領衫e5 sui2花，teh放boe7 lut thi。 \n我就趕緊入去城--nih，一邊行，一邊kap科爾講，你有bat聽見耶穌基督無？伊講，Hit時我ti7學內有聽見。我講，是將你所聽e5攏ka7我講。伊講，無甚物會記得，聽也無偌濟，這tiap8 iau2記掛。Hit日有一個先生娘來教示阮，伊講，耶穌真疼囡仔，常常照顧咱，我聽了這號話，就想到你e5代誌，hit隻大船扑破，清清你無沈死，m7是你好機會，是有teh保護你e5，若無耶穌，你beh thai2會活，講了，就到hit個太太所tiam3 e5 厝，上gim5墘，ti7門口teh企，科爾iau2 ti7街--nih teh o買蝦--e5。我就beh tioh門nih e5 giang仔，無扑算依邸姑娘代先ti7窗仔內看見，無聽候我tioh giang仔，就落來ka7我開門，伊講，Chiah teh數念你，驚你無來，啥事無穿hit領藍花衫？我應伊講，請你chhoa7我去見lin"}
{"text": "2太太。伊講，你beh見阮俺娘hoN2，你te3我來去樓頂，我tu2仔ka7我俺娘講你來lah。\n伊就chhoa7我入一間，真sui2--e5，我顧得看內面排sui2到怎樣，目珠直直看hit個倚ti7窗仔teh坐e5太太。伊看見就講，你啥事有驚e5款？M7-sai2驚，做你ka7我講。我應講，Hit日仔你hou7我一領衫，我提beh來還你，m7-sai2 hou7太太為著我來艱苦。Hit個太太就牽我e5手，kah我坐ti7伊e5身邊講，你啥事hiahN一領衫來還我？我講，Hit日我所講e5話，攏是無影，boe7信tit--e5，我明明有兩領衫，收ti7阮老母箱內，koh我本無beh讀冊，也對你講beh，攏是假--e5，我知我真無老實，你bat講，我若講白賊，就是hou7你艱苦，你今m7-sai2 lah。\nHit個太太iau2-ku2款待我若in子，我 chhih8-chhih8 chhngh8-chhngh8 teh哮，雖然teh哮，到底比代先較快活。Teh哮e5時，hit個太太無kap我講話，聽候我哮了，伊chiah講，嬰仔你做m7著，扑算是我一人憂悶mah？我講，科爾講了，你做這號事，阮老母m7知，也無別人知。太太講，我hit日ka7你講，有一個疼你e5，你記得是是誰？我應講，是耶穌基督，我也bat問科爾，耶穌是是誰？伊講，扑算是ti7 hit隻大船扑破e5時，救你活命e5。\n太太講，伊講真著，hit時救你e5是耶穌，現時伊也逐日teh照顧你，你若做甚物 m7著，伊e5心真憂悶，因為伊真疼你，我講，Tui3 hit-tiap8無beh koh做m7好e5事lah。太太講，你這號心願，真正好，總是boe7家己靠得，只有求耶穌赦免你，心內才會平安，我今koh問你，得著我赦免你知心內有較平安mah？總是會除去你e5罪，若有耶穌，著求伊。\n我講，我m7知耶穌ti7 tah落。"}
{"text": "太太講，伊kap咱真近，咱雖然無看見伊，伊久ti7 chia。你若用心kap耶穌講，伊的確beh聽你。我聽chiah-e5話，有偌濟boe7明，想beh聽候倒去chiah問科爾，細膩講究。就對hit個太太講，我beh求耶穌赦我e5罪，今向望你beh教我讀冊，若是字歹讀，我也beh讀；我嘴講beh來讀冊，心內卻是常常beh來見太太。伊講，我真beh教你，總是這tiap8 boe7，因為我有一個朋友，伊tu2仔寄批來，知伊e5病重，我著去服事伊，明仔日，就beh起身，無定著是秋天，抑是明年才會來。我就一邊哮，一邊講，An2-ni就無路用lah。伊講，甚物無路用？我講，實在無路用，我本想tui3 這tiap8 beh做一個好囡仔，m7講白賊話，beh hou7耶穌歡喜，你若去，驚了無人教示我，boe7曉得行。\n伊講：「閨蘿ah！耶穌無離開你，伊常常kap你ti7 teh，做你直直求伊，我chia iau2有一個法度，你若beh，會幫贊你。」講了，就tui3桌頂提一本冊，hit個冊皮是赤色--e5，冊邊三面攏安金，伊提著hit本冊講：「這本是聖經，冊nih teh講耶穌怎樣疼咱，怎樣替咱死。」Koh講：「教咱做人著怎樣。我知你chit-tiap8 boe7讀，你著去chhe7人教你，我想你若真心有beh讀，自然會讀到會。」我就歡歡喜喜將hit本好冊接來，因為知太太已經赦我hit個講白賊e5罪，我也主意定著，beh想一個法度讀這本冊。 \n(台灣教會公報第699-701、705、707-708號，1947年3-5月、9月、11-12月)"}
{"text": "第12章<BR>比賽溜冰 \n光陰親像箭，不覺已經到十二月30號lah。Hit時真好天時，雖然日光懸懸teh照，溪水堅冰到真厚，攏無hou7 日化去。這日就是縣官e5 生日，特別設比賽溜冰e5 thit-tho5，比賽e5會場就是設ti7 荷蘭e5京城外，hit日有真濟e5男女老幼到這所在，來看賽會，有錢e5人身穿狐狸皮e5外套，頭戴風帽，手有膨紗囊，外面加手囊。帽頂穿真濟金soan7寶石koh有黃金手指手環chiah-e5物，第一好額e5人，伊全身e5裝飾品，約值兩萬外箍，衣服全是繡花e5，所帶e5奴僕，攏提火thang 毯仔，te3 ti7 後面，m7 但富貴e5人看，就中下等e5人也攏來看，有e5 tui3京城來e5，有e5 tui3逐鄉社，逐個街市，koh有tui3遠遠來e5，穿綢穿布e5，帶金帶銀e5，甚至有帶銅勒金e5，逐等號e5衣服不一。\n這日逐間學堂long2停課，所有e5教員職員攏chhoa7學生，逐個穿校衣，來赴會，koh賣糕、賣糖、賣果子，逐號e5食物e5小生理人，攏來這個鬧熱e5會場，人山人海，boe7會算得，耳仔只有聽見人聲hoa7-hoa7哮，叫買、叫賣e5聲，大人歡喜笑e5聲，囡仔哭e5聲，叫子查某子e5聲，攪吵boe7會堪tit，ti7 冰溪四圍搭草棚，棚下人攏坐滿，親像一條大鏈，圍這個冰溪，無lang3斷e5所在。冰溪環內e5西邊有一塊地略仔較懸，ti7 頂面疊一座懸台，頂面e5裝飾kap一切e5鋪設真sui2。縣官kap in一家long2坐ti7頂面，台e5對面也搭一座草棚鋪設也真可看，內面就是軍樂隊所坐，作樂e5聲融融，殿極好，離軍樂隊差不多五丈koh搭一座細亭，內中騎一個人，手kiah8藍旗，ti7 內面司令。\n冰溪內e5周圍，插真濟e5竹竿，竿頭各有細旗一面，用索牽ti7 竿頂，成一大環，環e5圓徑約略有一英里長，司令台前右邊有兩枝"}
{"text": "白柱，頂面用榕枝紮成彩色e5門，名做決勝門。Teh-beh賽冰chiah-e5囡仔，男女各二十人已經備辦好lah，ti7 亭e5後面攏打扮teh真體面，ti7 hit內有e5 teh 跳，有e5舞，有e5 講話，有e5 笑，精神活動，一個一個顯出真快樂e5樣，無有一個面帶愁容e5樣，企teh無振動。到比賽e5 時音樂隊奏起特別e5音樂聲，表明開會e5意思，音樂停，人聲忽然靜，司令官大聲宣布比賽e5宗旨kap規例，懸聲叫講，「今仔日是縣官e5生日，所以舉行這個會，kap百姓同歡喜，男女逐e5囡仔分做兩班，男e5做一班，女e5做一班，各班賽冰三擺，tui3司令台前溜去，照圓環跑一lin3，到決勝門止，共一英里，若有一個囡仔會兩擺代先入決勝門，就thang得著賞。宣布已經明白，就叫查某囡仔排列好，手kiah8令旗，叫講，「1、2、3。」\n三iau2未喝完，內面有一個查某囡仔已經代先溜偌遠，司令就趕緊喝講，「越來，著聽候我喝完，逐家一齊開步，thai2-tho2會一人代先溜nih8？」Tui3 an2-ni koh重喝講，「1、2、3。」將旗向下一下iat8，這時逐個囡仔一齊開步賽溜，所有看e5人攏靜靜無聲全副精神，攏注意ti7 逐個囡仔。起頭5個囡仔ti7 頭前排，這5個囡仔，後面e5就是穿紅e5，穿紅e5後面是穿藍，穿藍e5後面是一個穿黃e5，其餘一陣e5囡仔te3 ti7後面，看boe7清楚是甚物人，溜了一半e5路只有看穿紅e5囡仔親像箭一樣，直向前溜去，無到一tiap8仔久已經做頭前，beh到決勝門只有看見穿紅kap穿藍e5兩人平平。這時已經看見清楚，穿紅e5是Kat-la-ti2，穿藍e5是縣官e5查某子Hek-tek小姐。眾人看了真趣味，有e5 喝講，「Kat-la-ti2較緊ah，」有e5 hoah講，「Hek-tek較緊ah。」喝e5聲，親像雷，也boe7知是甚物人"}
{"text": "喝e5，獨獨Kat-la-ti2聽見伊e5 老父e5聲音喝講著liu 緊。Hek-tek聽見伊e5 老父ti7台頂喝講，「較緊，較緊。」\nBeh到e5 時忽然看見穿紅e5做頭直直溜入決勝門，司令官將旗一下iat8，大聲報告講Kat-la-ti2得著贏。四圍看e5人，扑手e5聲無煞，查某囡仔賽了，ti7 邊仔歇睏，Kat-la-ti2溜了去真喘，身體搖動，真濟人攏圍來ka7伊慶賀。司令官搖起令旗，叫查甫囡仔排列thang賽，叫講，「1、2、3。」令未喝完囡仔攏總做頭走去，雖是二十個囡仔，到親像有300個腳一樣，看e5人逐家笑，司令iau2 be7叫in倒轉來逐個囡仔知teh圍keh8規例，家己笑，家己倒轉來，koh再排整齊。司令官喝了逐個囡仔相爭做頭賽溜，只有看見一個肥e5囡仔ti7 頭前，第2就是彼得，第3就是Heng5-su7，第4是Cha-lip8。忽然看見Heng5-su7比in teh溜較緊，一目nih久，已經溜向前去，就代先入決勝門。司令官大聲叫講Heng5-su7得著贏，眾人也攏扑手。司令官吩咐查某囡仔第2擺賽溜。這擺Kat-la-ti2無論溜到甚物人e5面前，人都喝講，「Kat-la-ti2較快溜。」眾人盡替伊著急，但是到決勝門e5 時，就是Hek-tek代先入。\n聽候第2擺查甫囡仔賽溜眾人攏喝講，「彼得，Heng5-su7，lin2著較快溜。」Hek-tek小姐也講，「彼得、Heng5-su7兩人，無論tah落一人得著贏都好，獨獨m7 愛hou7 Cha-lip8得著贏。溜到半路本來是Cha-lip8 ti7 頭前，卻跋倒ti7 冰頂，因為an2-ni得著到決勝門，果然照眾人所愛Cha-lip8 boe7贏，卻是彼得得著贏，因為Cha-lip8平素最人無好，所以眾人攏m7 願伊，今雖然看見跋倒，也無人憐憫伊。司令官koh命令查某囡仔排隊，舉行第3擺e5比賽。"}
{"text": "這時眾人不止注意，扑算這擺若是猶原Kat-la-ti2得著贏，Kat-la-ti2就會得著賞。若是Hek-tek得著贏，Hek-tek就會得著賞，所以真為著in兩人著急，但是kap in同比賽e5人攏愛in兩人boe7會得著贏，設使第3人得著贏in iau2有向望，因為Kat Hek兩人已經得著贏一擺，若in兩人中間一個koh得著贏，賞已經得著lah，in就無向望。司令官kiah8旗吩咐講，「這擺lin2 chiah-e5 著好好用心賽溜，m7-thang無注意，號令一下出，逐人向前溜去。這擺也m7 是Khai2-te7 ti7 頭前，也m7 是Hek-tek ti7 頭前，只看見Kat-la-ti2親像飛一樣，直向前溜去，未到半路，Kat-la-ti2已經離開in有幾若丈遠，無到一刻久e5功夫就入決勝門。眾人也boe7聽候tit司令官喝是誰得著贏，大眾攏扑手大喝講Kat-la-ti2得著銀冰鞋e5賞，喝e5聲親像雷，扑手無煞，音樂隊也即時奏樂歡迎。Kat-la-ti2就走到伊e5 父母e5面前，伊e5 父母真歡喜，看著伊笑無煞，眾人也攏圍來ka7伊講恭喜。Hek-tek也倚ti7 Kat-la-ti2 e5耳仔邊歡喜講，「你這擺溜teh真好，我真boe7比得你。」這時賽冰逐個囡仔，無有一人敢看輕Kat-la-ti2，也無一人講伊是拾破布e5囡仔，因為這時伊已經做賽冰e5頭，Kat-la-ti2也真高興。 \n現在男囡仔已經beh排列預備第3擺e5比賽。彼得淡薄無歡喜e5樣，khu5 teh，ti7 hit內縛冰鞋，Heng5-su7講，「你為著甚物事，無歡喜e5樣？」 \n彼得講，「我e5 冰鞋帶斷去，我ti7 chia設法縛這個帶。」 \nHeng5-su7講，「你來提我這條帶去縛，這擺大約只有你thang向望得著賞，我家己知boe7會得著。」 \n彼得講，「多謝你好朋友，也t"}
{"text": "hang有向望。」 \nHeng5-su7講，「你既然認我做朋友，請你緊緊將我e5 帶提去縛，這時teh-beh發號令。」 \n彼得一定m7 肯，Heng5-su7再三求伊提去縛，彼得卻情boe7過，才提來縛，一面縛，一面講，「你真是好e5人。」話講未了逐個囡仔講，「較緊，較緊，liam5-piN beh排隊。」彼得liam5-piN 起來列隊，司令官發命令，逐個囡仔相爭做頭比賽。眾人心內替彼得kap Heng5-su7真著急恨boe7將家己全副精神kap力量，thang hou7 彼得kap Heng5-su7 e5身，hou7 in thang來得著贏。Heng5-su7因為一腳e5帶hou7彼得，冰鞋hou7 彼得，冰鞋boe7會十分e5得力，這擺果然是彼得得著。一下入決勝門，司令官iau2無報告，音樂隊已經奏來歡迎伊，音樂奏了，司令官吩咐男女逐e5囡仔分做兩班，做兩個半圓形，企ti7 司令官e5面前。Kat-la-ti2 kap彼得企ti7兩半圓形e5中間，逐個做頭chhoa7本隊行到縣官e5台前，奏軍樂e5 時，in向頂面行一個鞠躬禮。有一人對縣官hit內提兩個篋仔，內面toe2兩雙銀冰鞋，送hou7 Kat-la-ti2 kap彼得。Hit時兩人向縣官行一個鞠躬禮謝賞。縣官企起來回一個禮，忽然koh有一人tui3縣官e5夫人面前提四籃e5鮮花，分hou7 Kat-la-ti2 Hek-tek kap彼得，Heng5-su7 4人，4人也向夫人行一個鞠躬禮謝賞夫人也企起回一個禮，音樂隊，奏樂歡送，逐個囡仔散隊。Kat-la-ti2提著銀冰鞋kap鮮花，高興ti7 人e5面前chhe7伊e5 老父老母。 \n第13章 <BR>歡喜快樂 \nHit日暗，Pek嬸一家e5人，坐ti7火爐邊烘火，真快樂，in e5房內，本來是真爽清氣，椅桌，杯盤，排列teh十分e5整齊，冊架頂有"}
{"text": "一本皮面金墘e5聖經，受hit e5火爐內e5火光照ti7聖經，金光燦爛，koh加Kat-la-ti2所得著好看e5銀冰鞋kap sui2花，排ti7 桌頂，格外顯出厝內e5好看。Pek嬸kap伊兩個囡仔那講那笑歡喜連嘴也關boe7密。Sou Pek-hok提銀冰鞋，ti7 hit內細膩看，忽然跳起來講，「Goa7 ah，我知lah，我知lah，這個是多馬赫，就是伊e5 名字，就是醫生e5子e5名字，這個名字怎樣ti7 冰鞋nih8，這個冰鞋底，iau2有細字，我看boe7清楚。Heng5-su7緊來，你提筆代先寫這個名字。」Heng5-su7 tu2-tu2 teh kiah8筆，忽然聽見有人扑門，Pek嬸歡喜講，「定著是醫生來。」一家大細，相kap去開門歡迎，將門開，才知m7 是醫生，就是彼得，來還Heng5-su7 e5冰鞋帶。 \nPek嬸講，「彼得，你今仔日賽冰得著賞，ka7你恭喜，你今仔日溜teh 真好。」 \n彼得講，「M7 敢當，m7-thang恭喜我，我到應該著來恭喜Kat-la-ti2小姐。」講了in請伊坐，彼得將帶提hou7 Heng5-su7講，「得著你借我多謝你，你款待我真好，這個賞應該是你得著，感謝你e5好意思讓我，實在不止感激我，我kap阮老父議論，你m7 免koh來做工，hit e5工thang叫別人做，你thang koh再入學堂去讀冊，我e5 老父也真贊成這項事。」 \nPek伯講：「著，彼得，你講無錯，Heng5-su7 kap Kat-la-ti2應該緊緊備辦入學堂。」 \n彼得講，「Pek伯講這個話我真歡喜，koh 歡喜你e5 病現在好lah。」 \nSou Pek-hok講，「我實在感謝上帝hou7我tui3死復活，會做代誌照以前e5樣。」 \n這時Heng5-su7細聲對彼得講，「對不住你。現在我有一項要緊e5事，beh到城內一擺，實在是失"}
{"text": "陪。」 \nPek嬸講，「你beh到城內mah？日beh暗，koh你今仔日賽冰，腳的確厭sian7，照我看明仔早起才去。」 \nSou Pek-hok講，「明仔日去boe7做得，這tiap8著去。」 \nSou Pek-hok手提冰鞋，嘴唸，「多馬赫，」無煞，心想這個多馬赫明明是醫生e5子e5名字，伊因為hit 時犯了事，所以改名換姓，今仔日我才想著，若是這個人究竟是ti7 甚物地方nih8，hou7 我來看這個篋仔頂看有甚物物。」講了就提篋仔看，果然也有多馬赫e5名字，亦koh有另外有幾若e5大字，是Pek-beng5-teng三字，就講，「Goa7，這個柏明汀是英國。」就叫Heng5-su7講，「你趕緊去報。」Heng5-su7聽了liam5-piN 向外面走。彼得看見in一家an2-ni倉惶，親像有要緊e5事，也不便thang坐久，就te3 Heng5-su7出去，倒去。這時Heng5-su7也無閒thang招呼彼得，直直走去醫生e5家，看見博醫生，將銀冰鞋e5多馬赫e5名字kap事情，細膩ka7伊講。博醫生一下聽見這個消息，就趕緊liam5-mi起身到Pek-beng5-teng。 \n無兩日e5工，博醫生ti7 冰鞋店內，就chhe7著伊e5 子多馬赫，濟濟年無看見，會面e5 時親像得著至好e5寶貝，歡喜到極，也流目屎，就帶伊倒來，到Sou Pek-hok e5家，多謝伊報消息e5大恩。這時醫生e5面，kap前大無相同，早前面帶愁容分毫無精神，這時笑容滿面，精神充足，十分快樂，親像比以前較少年，講話煞就對Sou Pek-hok講，「你會替我做督工起幾間店，備辦hou7 我e5 子做生理。」 \nHeng-su7講，「怎樣m7 hou7 你e5 令郎幫助你做副手，反轉hou7 伊做生理nih8？」 \n醫生講，「你掠做生理是失體面mah。」 \nHeng5-su7講，「我並m7"}
{"text": "是講是失體面，獨獨無有做醫生這樣e5高貴親像你這樣，tu2著割症，會救人e5性命，是世界第一懸頂e5人物。」醫生lek目眉看Heng5-su7講，「做醫生果然高貴，獨獨是真無快e5事，若m7 是有克己吞忍好膽kap第一大e5 仁慈boe7會。」 \nHeng5-su7講，「醫生所講e5話無錯，職業那懸道德應該那大，koh這號e5工也是上帝所歡喜e5。」 \n醫生看見伊所講真有見識，就kiah8頭問伊講，「你今年幾歲？」 \nHeng5-su7講，「虛度15。」 \n博醫生講，「你歡喜做醫生mah？」 \nHeng5-su7笑講，「我真歡喜。」 \n博醫生講，「你kap你e5 父母議論hou7 你讀冊，聽候大學畢業，thang來我e5 所在學習，我盡力教到你成功。」Heng5-su7大歡喜講，「好，好，謹慎遵大命。」 \n博醫生講，「你想看，講是快，行是oh，你現在已經立志，獨獨m7知你會堅持到底mah？」 \nHeng5-su7講，「我會，我總m7 改我e5 志。」 \nPek嬸接嘴講，「伊e5 志向親像石一樣，講過一擺後來無改變，你看伊才讀幾年冊，已經讀到拉丁文。」 \n醫生笑講，「An2-ni真好，你e5 父母已經贊成，就an2-ni實行，你一切e5學費等等我thang盡力擔任。」 \nSou Pek-hok看見醫生款待伊e5 子an2-ni e5好，就講，「多謝你，得著你e5 恩將我e5 病醫好，我這時完全好，已經會做工，伊e5 學費我thang擔任。」 \n醫生講，「M7-thang客氣，攏歸ti7我擔任是好，譬喻親像我生兩個子，一個做生理，一個做醫生，你看我ti7荷蘭國內kiam2 m7 是第一快樂e5人mah？就是著an2-ni，m7 免koh講。」講煞就起身，Heng5-su7 kap一家e5人恭敬送伊出門。 \n這tiap8了後Heng5-su7就入Kui-theng5大學讀五年畢業"}
{"text": "，隨時ti7 博醫生hit位研究醫道。博醫生將伊平生所學，一盡傳授hou7 Heng5-su7。Koh畢業做醫生幾年了後名聲大振興。縣官看見Heng5-su7品行端正，學問淵博，也koh身體勇壯，面貌非常，隨時將家己e5查某子Hek-tek允hou7 Heng5-su7做某。彼得e5老母看見Kat-la-ti2性情溫柔幽嫻貞靜，也sui2-sui2 thang疼，就請博醫生做介紹人向伊e5 父母求親，所以Kat-la-ti2後來隨時嫁hou7 彼得，兩對e5翁某情意相投，十分e5和睦，後來兩家e5子孫興盛隨時做荷蘭有名e5大族。"}
{"text": "第3章 <BR>家內e5苦事 \n這時聖誕節期已經到lah，Heng5-su7 e5老母Pek嬸，趕緊將杯盤碗箸洗好，穿伊早前幾件好e5衣服，備辦beh kap in守聖誕節。差不多十年久百嬸無常穿chit e5衣服，所以式樣不止古派，koh變顏色，雖然an2-ni，伊e5 囡仔iau2-ku2掠做真是sui2 e5，就講，「阿母，你穿這個衣服真是好看連老父都看見你lah。」Pek嬸緊緊越面看伊e5 丈夫有teh看伊抑無，就吐氣講，「伊也boe7曉得伊所看見是甚物，不過是兩蕊目珠圓圓看，罔看就是。」Tui3 an2-ni koh叫Heng5-su7講，「M7 免看我e5衫，緊緊去買你e5 冰鞋，hit e5冰鞋he7 ti7 城內teh聽候你去買。」 \nHeng5-su7講，「阿母你beh買甚物無？我thai2會為著家己買冰鞋nih8？」 \n伊e5 老母講，「怎樣an2-ni講？你做工得著這個錢，做你家己買冰鞋，趁現時iau2早，你緊緊去買。」 \nKat-la-ti2也講，「緊緊ah，thang緊倒來，若阿母准咱去thit-tho5，咱iau2 thang 較早到冰溪溜冰。」 \nHeng5-su7 ti7 門口停tiap8-a2 久koh講，「阿母你e5 紡紗輪beh買一個腳踏mah？」 \n伊e5 老母講，「你thang來家己做一個，m7 免去買。」 \nHeng5-su7講，「是ah，腳踏我會做一個，你iau2 beh買膨紗、麵粉、柴mah？」 \n伊e5 老母講，「Beh買e5物雖然是濟，獨獨你e5 錢無夠額thang買hiah-e5物，in chiah-e5人是因為你無冰鞋，所以叫你替in做一chhng3柴珠，hou7 你得著這個錢thang買冰鞋，你若是替我買物，無買冰鞋，雖然盡你e5 孝心，kiam2無辜負人e5情mah，所以你今仔日定著著去買冰鞋。Heng5-su7"}
{"text": "ah，早前你e5 老父受傷hit暝，所扑m7 見hit一千銀，若是會koh再chhe7著真好，咱chhin3-chhai2物都thang買，昨暗我因為這個代誌祈禱，求上帝hou7 這個偷提銀e5 boe7平安，即時將hit e5送回來，kiam2-chhai2這個銀無hou7人偷提去，是你e5 老父囥起來，就求上帝hou7 咱趕緊chhe7著。」 \nHeng5-su7吐氣講，「M7 知老父會曉得這個事mah？」 \n伊e5 老母講，「我m7 知伊會曉得抑boe7，kiam2-chhai2伊提hit e5錢去買這個金錶仔也be7 thang知，我tui3伊受傷hit日起有細膩保守這個錶仔。」 \nHeng5-su7講，「照我看這個錶仔只有值一千銀e5十分一。」 \n伊e5 老母講，「就是ah，你e5 老父未受傷e5以前做代誌真明白，真儉省e5，我想伊斷斷boe7將攏總e5銀去買這個錶仔，hit日暗所有e5事情我都記得，我tu2-tu2 teh食暗飯e5 時，你e5 老父提一個錶仔hou7 我看，對我講你將這e5錶仔小心保守，tu2-tu2講到保守兩字，忽然有厝邊e5人teh走入來，hoah講，『地岸裂開lah！十分e5危險，緊緊去救。』你e5 老父聽見這個話，趕緊提器具，走出去，聽候到半暝，人將伊扛倒來，已經m7知人lah，親像死了一樣，伊頭部受傷，真傷重，濟濟日發熱，頭腦漸漸變做憨，就tui3 hit 日起無有一日看見伊e5頭腦好好，現在竟然變身親像嬰仔一樣。」 \nHeng5-su7講，「阿母ah，我想你這時應該著將hit e5金e5錶仔賣。」 \n伊e5 老母講，「賣伊做甚物？我決斷m7賣，你e5 老父叫我著保守，我自然著好好保守伊，m7 但an2-ni，若是我現在提出去賣hou7 人看見，的確giau5疑你e5 老父早前偷提lah。」 \nHeng5-su7講，「阿母，你講e5無"}
{"text": "錯，我代先無想到，無論咱怎樣散hiong，總無beh賣伊，我m7 愛人giau5疑我e5 老父是賊。」 \n伊e5 老母講，「我e5 子ah，這個話無錯，咱著好好保守這個錶仔，若有一日你親愛e5父好，會曉得，就thang將這個事問伊，kiam2-chhai2這一千銀thang來chhe7著。」Koh講，「Hit日暗，kiam2-m7 是奇怪mah，共總出三項事，第一項是你e5 老父提這個貴氣e5錶仔hou7 我，第2日伊跋倒到beh死，第三這一千銀無去。」 \nHeng5-su7講，「阿母，你對tah落得著hiah 濟e5銀？」 \n伊e5 老母講，「做人tiam3世間，總著好天時持防落雨e5日，m7-thang出在意思浪費，所以我chiah-e5平常e5所費日日省用，當發大水e5 時，你e5 老父趁ti7地岸e5錢koh較濟，koh因為你e5 老父做人是勤勞，暗倒來，另外也做別項工，得著e5錢也無少，所以每星期咱另外chhun錢，我起頭將錢he7 ti7一khia舊襪內，有金錢koh有銀錢，十分thang愛，襪囥滿無te3 he7，我koh將伊he7 ti7 一個細khia箱內，有時我暝時boe7睏得，我就開箱蓋，手摸hit e5錢，真是歡喜，心內感謝上帝賞賜我積聚chiah-e5錢，m7 但夠額做子查某子入學堂e5費用，koh你e5 老父留有chiah-e5錢thang hou7 伊m7 免做hit e5粗重e5生活，ti7 家內休息。HaiN7-ah，你e5 老父早前真是艱苦，tui3早到暗，無有一項事hou7咱費氣，每星期你e5 老父開箱蓋將伊所趁e5錢下一兩箍ti7 箱內，笑嘻嘻kap lin2 chim嘴講，「這e5是你e5 學費，將來你大漢thang做先生，抑是做醫生，攏靠這個錢，Tui3伊著病以後弄到這樣。」伊e5 老母講到chia koh逼Heng5-su7講，"}
{"text": "「你緊去買冰鞋，m7-thang koh延chhian5。」 \nHeng5-su7走到門口，koh越來對伊e5 老母講，「阿母，我koh問你一句，你bat問老父這個錢到底he7 ti7 甚物所在nih8？」 \n老母講，「子ah，我也常常問伊，但是伊攏是看我帶笑，講淡薄無相干e5話，親像細漢囡仔一樣。舊年冬天，你kap Kat-la-ti2發重熱e5 時，咱e5 食物beh了，我koh boe7會出去做工，驚了我無ti7 家內，你kap Kat-la-ti2 beh死，hit 時我bat替你e5 老父剪頭毛，輕輕對伊e5 耳仔問伊hit e5錢he7 ti7 甚物所在，ai-ah，伊不過是搓搓我e5 衫，i-i a-a講淡薄e5話，以後我看Kat-la-ti2親像beh死，你e5 熱度koh較升懸，我心內發急，就大聲叫，問hit箱仔內e5錢下 ti7 甚物所在，獨獨親像對石頭喝一樣，一點e5知覺亦無有。」伊e5老母講到這位，不止憂悶，就哭起來，Heng5-su7亦流目屎勸伊e5 老母講，「阿母ah，這個代誌已經過去，現在咱thang來將這個代誌boe7記得，你也m7-thang因為我舊年e5破病koh再來哭，我現在身體長大，koh勇健，Kat-la-ti2伶俐，koh順命令，無久阮兩個長成，家內就beh興旺，阿母ah，阮兩人攏情願看咱e5 家庭做快樂，比世間所有e5錢iau2較好。」隨時向Kat-la-ti2問講，「是m7 是？」 \nKat-la-ti2哭講，「阿母也知你所講e5話無錯，你趕緊去買冰鞋m7 免ti7 chia koh再提起以前e5事，來hou7 阿母傷心。」 \nPek嬸看見伊e5 囡仔真親愛伊，心內十分e5歡喜，koh責備家己因為有那親像嫌丈夫e5所在，tui3 an2-ni將目屎拭拭，對伊e5 囡仔講，「好，我m7哮lah，今暗是聖誕節，咱chiah-e5應"}
{"text": "該著快樂。」Heng5-su7 beh起身去買冰鞋，伊e5 老母叫伊講「Koh聽候幾分鐘iau2有兩三針，這雙襪就thang明白，你thang提到街nih8去賣四角銀。」提這個錢去買淡薄麵倒來，這內iau2有一個銅lui thang來替你e5 小妹買一個餅。Kat-la-ti2聽見，搭手真歡喜講，這個真正好lah，阿哥有冰鞋逐家都有麵thang食，我另外有一個麵餅，阿母，你家己有聖誕e5禮物mah？」 \nPek嬸笑講，「我有真好e5禮物，就是我第一寶貝，第一愛聽命令e5囡仔。」 \nKat-la-ti2講，「這個禮物就真夠額mah？」 \n伊e5 老母講，「這兩個囡仔是荷蘭國第一好e5囡仔，做我e5 子查某子，kiam2無夠額mah？」 \nHeng5-su7講，「阿母ah，你就是荷蘭國第一好e5老母。」伊e5 老母講，「今襪已經明白，緊提去，若無，聽候你倒來日就beh暗lah。」 \n獨獨Heng5-su7猶原teh講，「我雖然是歡喜買冰鞋，但是我e5 意思m7值得將這個錢去請hit e5有名e5博醫生來，這e5博醫生是雲騰大學堂畢業e5，現時做這間e5醫學部長，本事第一懸，若伊來看老父e5病，kiam2-chhai2會醫好，也be7 thang 知。」 \n伊e5 老母講，「請博醫生來，無hou7 伊50箍銀，伊一定m7肯來，我替你e5 老父請醫生，已經用無少e5錢，但是醫生路尾boe7會將伊e5病醫好，hou7 伊醒悟驚了是上帝e5意思，人boe7會猜測，你去買你e5 冰鞋，m7 免講濟濟話。」Heng5-su7憂憂愁愁出來，一路想起伊e5 老母講in兩個囡仔是荷蘭國第一thang疼，第一聽命令e5囡仔，boe7免tit面帶笑容，心內真快樂，穿著一雙柴鞋走冰溪頂過去。亦走teh真好。 \n第四章 <BR>老母受危險 \nHeng5-su7 tu2-tu2 teh過冰溪e5 時，遠遠"}
{"text": "看見博醫生tu2-tu2 beh tui3冰溪經過，伊e5 心想這位e5博醫生，就是荷蘭第一出名e5大醫生，但是伊e5 面盡固執，真驕傲，逐人看了真驚伊，這時Heng5-su7一心想愛醫好老父，就m7 驚伊e5 威嚴，暗想講上帝差遣這位天下出名e5大醫生來chia，tu2好hou7 我看見，我這tiap8暫時無買冰鞋，就提這個錢請伊去醫治父親。這個老醫生e5樣真雄惡，Heng5-su7心內有淡薄驚伊，獨獨若無趕緊決定主意請伊，伊liam5-piN beh過去，tui3 an2-ni大聲叫講，「博醫生，博醫生ah。」這個醫生聽人叫伊，就企teh，Heng5-su7走進前去，博醫生雙目thi2開，lek 目眉，choai7嘴，看Heng5-su7兇猛e5聲，講，「你beh甚物代？」Heng5-su7驚到心跳無煞，就講，「大醫生ah，我是來請你做好事。」 \n醫生聽見伊講，koh較發受氣，大聲講，「做你去ah，我攏m7-bat用錢hou7 乞食。」伊tu2 kiah8 枴仔beh扑Heng5-su7，Heng5-su7講，「好e5醫生ah，我m7 是乞食，你看我手nih8 iau2有提錢，我求你是因為我老父e5緣故，伊tu2著一個奇怪e5病，一日到暗，che7 ti7 家內，全然無振動，親像無病，但是無有思想，也boe7會講話，伊這個病就是因為伊hit暝ti7 地岸頂，tui3一個懸e5架頂跋落來e5 時得著e5。」 \n醫生聽見chiah-e5話連聲問講，「甚物？甚物？你koh詳細講一擺。」Heng5-su7就將伊e5 老父e5事情koh再tui3頭到尾，誠實恭敬，驚惶講一擺，講了就講，「請醫生去看伊，我知chiah-e5錢無夠額，若是你若肯救我e5 老父，我甘願本身替你做工，無提半圓。」這時醫生e5面忽然改變，真和氣，伊e5面e5光，親像日tui3烏雲出現，伊e5 目珠內充滿e5"}
{"text": "疼心，koh憐憫e5心，本然kiah8枴beh扑Heng5-su7，今kiah8手he7 ti7 Heng5-su7 e5肩頭頂，溫柔e5聲講，「我無beh tih8 你e5 錢，你thang提去，我的確beh去看你e5 老父。」Koh問伊tu2著病有幾年lah。 \nHeng5-su7講，「十年lah。」 \n醫生就真可憐伊講，「今仔日我boe7會去，因為我beh 到赫根去看細公主，聽候我倒來e5 時我就到你e5 家，你tiam3甚物所在？」 \nHeng5-su7 hou7 醫生看講，「Tui3這條路落去無偌遠三間舊e5細草厝就是，外面e5細漢囡仔，攏稱我e5 家，做am-kham3人e5草厝，真快chhe7著。」醫生講，「真好，我的確會來。」Heng5-su7就走。醫生家己吐氣講，「伊e5老父e5病照這樣e5情形是無向望，我卻真疼hit e5囡仔，伊有差不多親像我e5 子La-jin5-su e5款，但是我e5 子e5做人，大無親像伊，我總無boe7記得我e5 子e5歹無禮，以及逐項e5驕傲。」隨時無歡喜e5面色，lek目眉，一面想，一面行。 \n這時Heng5-su7心內iau2-be7定著，想beh代先倒來報這個好消息，抑是去買冰鞋kap小妹e5餅，後來想我代先去買物，才倒來報未晏，tui3 an2-ni將物買好，倒來家nih8，就ka7伊e5 老母講路nih8一切所tu2著，老母聽見實在快樂心，想王后所請e5醫生，也beh來到我e5 家，伊若boe7會醫好我e5 丈夫，iau2-ku2伊肯來，我也真歡喜，何況伊不止有本事，既然來，我丈夫總有thang向望。In這擺聖誕節真有興趣，Kat-la-ti2 kap Heng5-su7因為in兩人有新e5冰鞋，koh較快樂。Hit暝月光懸懸照親像日時e5款，就ka7老母講beh到冰溪頂，伊e5 老母只有准in thit-tho5"}
{"text": "一點鐘，就著倒來睏，對an2-ni兩個囡仔去，看見有真濟男女囡仔已經ti7 hia溜冰，Cha-lip8也ti7 hia。Cha-lip8原來做人無好，伊看見Heng5-su7 kap Kat-la-ti2比別人溜teh較好，就對別e5囡仔講，「我m7 願hit e5呆e5囡仔kap咱chiah-e5人溜冰，若an2-ni，到正式比賽hit 日，驚了伊也beh來kap咱相kap比賽溜冰，咱來ka7 Hek-tek小姐講的確m7-thang hou7 in同比賽溜冰。」 \n彼得講，「我決斷m7 an2-ni ka7 Hek-tek小姐講，因為若伊有好e5良心，的確m7肯因為in散hiong就無hou7 in去比賽溜冰。」 \n這個彼得就是提錢hou7 Heng5-su7買冰鞋e5，所以伊真歡喜Heng5-su7。Cha-lip8看彼得所應e5話，chin7嚴正e5，就m7 敢koh講。另外有一個囡仔名叫The5-o-hui-lo5-su，對別e5囡仔講，「你看，Cha-lip8真驚彼得。」Cha-lip8聽見越頭罵hit e5囡仔講，「你這個細老鼠，你這個細尾虫，細猴你e5 名字到chiah長e5，親像猴尾一樣。」這群e5囡仔聽見Cha-lip8這樣e5罵，攏大笑。Cha-lip8罵了，就溜冰去，tui3這時Cha-lip8知彼得保護Heng5-su7 in，若是彼得ti7 hia Cha-lip8就m7 敢講Heng5-su7，Kat-la-ti2甚物話。Heng5-su7 kap Kat-la-ti2平素m7 愛kap富貴人e5囡仔往來，因為驚了hou7 in看輕，所以Cha-lip8 kap彼得所講e5話in m7 知。Kat-la-ti2對伊e5 阿哥講，「你看這擺e5聖誕是怎樣e5快樂，咱兩人攏有冰鞋。」講到這句忽然聽見有一個細細e5聲傳到耳仔內，ti7 冰溪thit"}
{"text": "-tho5 e5人無有一人聽見，只有Heng5-su7 kap Kat-la-ti2，認得是in老父kap老母 ti7 hit內相扑，面攏變白白。Heng5-su7 kap Kat-la-ti2走倒來家nih8，看見in e5老母跪ti7 一堆燒e5柴e5面前，看見這個光景boe7免得大驚。原來Heng5-su7 e5老父平素是歡喜看見火煙，所以伊e5 老母逐擺無代誌e5 時，就燒柴火，用嘴pun5，hou7 火e5光發，hou7 伊e5 丈夫歡喜。這時tu2-tu2 teh pun5火，無扑算丈夫忽然起來進前，雄雄將伊e5 某掠去hiat落火，一面hiat，一面笑，雙手攏無放鬆，伊e5 老母e5力boe7贏伊，竟然hou7 伊hiat到火e5面前已經將衫燒著lah。Heng5-su7一下看，一面趕緊扑火，一面用手車伊e5 老父，厝內koh無水thang潑火，伊e5 老父koh憨笑無煞。Heng5-su7想無法度，只有盡力將伊e5 老父掠開，伊e5 老父也用力車Heng5-su7。Hit時伊e5 老母e5衫燒著，通身親像ti7 煙火e5中間，但是伊猶原跪ti7 煙中祈禱。Heng5-su7這時真趕急，m7 知著怎樣，Kat-la-ti2緊緊走到廚房將一塊碗toe2伊e5 老父所歡喜e5餅，捧到伊e5 老父e5面前，下ti7塗腳，chhoa7伊e5 老父來食，伊e5 老父才放伊e5 老母，親像細漢囡仔一樣，爬ti7 塗腳teh食，伊e5老母佳哉只有燒著衫，人無有受傷，Heng5-su7緊緊替伊扑hoa 火。這一暝因為伊e5 老父雙手扶頭，熱度真懸，伊e5 老母歸暝看守，直到天光，m7敢略仔貧憚，過日早起，伊e5 老母問Heng5-su7講，「醫生今仔日話到mah？」Heng5-su7聽見講，就去chhe7醫生。Kat-la-ti2幫贊伊e5 老母ti7 家內服侍伊破病e5老父"}
{"text": "，這時家中非常冷靜，真淒慘，伊e5 老父倒ti7 眠床，直直chhan無煞，伊e5 老母ti7邊仔小心服侍，前伊e5 丈夫怎樣凌辱伊一概無囥受氣，用手拭伊e5 頭kap嘴唇，因為伊e5 熱oh退，一面哮，一面祈禱，求上帝免hou7 伊死。這時Kat-la-ti2將塗腳掃好，koh 剖柴起火，koh將霜創融，備辦伊e5 老母beh用，代誌做完，就坐，倚近床邊看伊e5 老父，koh求伊e5 老母去睏，輕輕講，「阿母，你真厭sian7，tui3昨暗到這 tiap8無有睏一刻久，我已經ti7 樓頂備辦眠床，頂面chhu逐號軟e5物，真爽快，這個是你e5 睏衫，thang將好e5衫換起來，我替你摺好勢，下 ti7 大箱內，你放心去睏。」伊e5 老母搖頭，目珠看伊e5 老父，頭也無kiah8起來，Kat-la-ti2 koh講，「阿母，我thang替你看守，若是老父振動起來，我thang叫你，緊緊睏淡薄久，你e5 面青白，目珠血紅。」Kat-la-ti2雖然殷勤勸伊e5 老母，但是伊e5 老母m7肯離開伊e5 老父，Kat-la-ti2看著伊e5 老母這樣，心內雖然著急，iau2-ku2會安靜，家己想這時我專心憐憫老母，無憐憫老父，未免無公平，也koh損壞天良，koh想Heng5-su7第一疼老父怎樣我boe7會，koh倒轉想我m7 是無疼，不過Heng5-su7比我較有疼老父，是因為Heng5-su7年歲較大，無驚老父，我較細漢較驚老父，我可憐e5老母真有吞忍e5心，be7 bat發受氣，攏無親像我。設使我e5 父會曉得thang ka7咱講hit e5錢下ti7 甚物所在，其餘e5代誌，我攏無要緊。想到chia忽然koh較艱苦心，就講，「上帝ah，求你hou7 我e5老父切切m7-thang死。」替伊e5老父祈禱，已經半日lah，koh想Heng5-su7若ti7 chia，伊真會"}
{"text": "曉得，的確會hou7 老父安靜，無ai-ai chhan boe7致到攪擾，koh吐氣講，「我e5 父若果然boe7救得，我也無thang koh去冰溪溜冰lah，我著將hit雙新e5 冰鞋送還Hek-tek小姐，Heng5-su7 kap 我兩人，也無thang去看hit e5賽會lah。」Kat-la-ti2 hit 時目屎koh再流落來。 \n伊e5 老母講，「心肝子ah，你m7-thang哮，你e5老父e5病boe7到咱所想e5地步。較早e5時伊一擺有親像這號款，的確無要緊。」 \nKat-la-ti2大哭講，「阿母ah，你m7 知我偏私e5心，親像無疼老父一樣。」 \n伊e5 老母講，「你是聰明koh gau5吞忍e5囡仔，真會曉想。」Kat-la-ti2著伊e5 老母e5衫，親像beh講話，躊躇無定著e5款，伊e5 老母就細聲講，「你m7-thang做聲，hou7 你e5 老父安靜睏tiap8 仔久，若無an2-ni，驚了伊會醒。」 \nKat-la-ti2 choai7嘴講，「昨暝老父拖你入火e5 時我giau5疑伊m7 是老父，今知我giau5疑錯lah。」 \n伊e5 老母koh緊講，「M7-thang做聲，m7-thang做聲。」因為看見伊e5 丈夫teh-beh死e5款式，就輕輕將眠床搖動，試看是有死抑m7 是。這時Kat-la-ti2也無做聲，liam5-piN將伊e5老母燒chhun e5衫，khiu2臭礁e5線，koh講，「這領佳哉是棉e5，若是布e5已經燒了lah。」"}
{"text": "第5章 <BR>博醫生割症 \nKoh四日博醫生kap一個少年懸大e5副手到Heng5-su7 e5家內看伊e5 老父。醫生用細聲kap副手談論，Heng5-su7企ti7 窗仔邊，恭敬聽候醫生設法救伊e5 老父。後來醫生講，「我深信這個病是忽然一下跋倒去tong7著腦，致到這個液囊kap一個細瘤生ti7 腦內，腦髓受teh，所以失了知覺，應該著liam5-piN 割。」 \n副手講，「你今仔日已經hou7 人請beh做三項事，(1) ti7 京城，有三個腳beh割，(2)ti7 Phok-lok8-khek e5所在，有一蕊目珠beh挖起來，(3) ti7 河邊，有一個瘤beh割，怎樣會koh醫這個病nih8？」\n醫生講，「Hit e5腳kap目珠都boe7害著身軀，這個是奇怪e5病，應該著代先醫治，來試看我e5 手段，你看這個Pek嬸，兩月日無kiah8頭lah，真可憐ah，這項症卻是真大e5。」這時醫生真大聲講親像boe7記得是ti7甚物所在，因為得著這個奇怪e5病thang醫治，十分e5高興。副手講，「你想這時會liam5-piN救這個可憐e5病人mah？」 \n醫生講，「我想定著會救伊。」 \n副手就老實講，「我想荷蘭無人會醫這等號e5病，獨獨kiam2-chhai2你會。」 \n醫生聽了就無歡喜講，「你m7免加講話。」就叫Heng5-su7來ti7 面前kap伊講話。\n博醫生做人是奇怪，本m7 愛kap查某人講話，koh m7 愛副手講到割症e5事，驚了查某人聽見beh割，就驚beh暈去，抑是大哭，所以伊kap Heng5-su7講伊e5 老父e5情形，koh ka7伊講，伊家己深信會救這個病。Heng5-su7恭敬聽一擺，面一擺白，一擺紅，目珠注意看伊e5老父，越頭大聲問醫生「你kiam2 m7 是講，kiam2-chhai2 thai5割了我e5 老父會死mah ？」"}
{"text": "醫生講，「Kiam2-chhai2，總是我深信會醫治伊，boe7致到死。」 \nHeng5-su7講，「若無割，這個病會致到死mah？」 \n醫生講，「一日過一日那傷重，到路尾液囊teh 著腦，liam5-piN 就死。」 \nHeng5-su7講，「若割kiam2-chhai2會救伊，但是著偌久才會知會好boe7？」 \n這時博醫生就發受氣講，「Kiam2-chhai2一日抑是一點鐘，緊緊kap你e5 老母商量，我e5 時間真短，無閒thang談論。」Heng5-su7就kap伊e5 老母商量，後來伊e5 老母講，「醫生ah，會hou7 伊疼mah？」應講，「我m7 知，kiam2-chhai2會疼，kiam2-chhai2 boe7疼。」 \n老母koh問講，「割會救伊好mah，你會包mah？你ka7我e5 子講，Kiam2-chhai2，kiam2-chhai2。」百嬸話講未了，醫生講，「是我ka7伊講割kiam2-chhai2會死，獨獨向望會救伊。」Tui3 an2-ni就將錶仔看一下講，「Thang割抑m7-thang割，緊緊主意。」 \nPek嬸越面ka7 Heng5-su7講，「嬰仔，beh怎樣講nih8？」 \nHeng5-su7講，「上帝會hou7 你知。」伊e5 老母aN3頭祈禱講，「求上帝指示我著怎樣講。」Liam5-piN 親像伊e5 祈禱ti7 伊e5心內hou7 伊決定，就kiah8頭向醫生講，「我甘願，thang來割。」醫生就boe7 免得講，「怎樣chiah久定著？」Tui3 an2-ni博醫生kap伊e5 副手e5相kap議論，就tui3皮包內提出一枝光滑e5刀。這時Kat-la-ti2企ti7窗仔前，一下看醫生kiah8刀，進前去看，就叫伊e5 老母講，「老父無犯罪，昨日koh m7 是有意思beh燒你，怎樣in beh thai5死伊nih8？」"}
{"text": "伊e5 老母艱苦e5聲講，「我m7 知，我boe7曉得。」醫生講，「An2-ni boe7做得，你kap你e5 查某子著出去，只有你e5 子ti7 這內就好。」Pek嬸不得已就轉面色，忍氣吞聲，但是目珠雖然紅，聲音雖然低，講話卻親像有主見e5人，就講，「醫生請你hou7我kap我e5 丈夫tiam3-teh。」 \n醫生講，「Thang，獨獨你m7-thang做聲。」 \n應講，「好。」 \n這時Kat-la-ti2驚，就走去樓頂，hit 內倚壁有一張細眠床，伊就倒ti7一所在，竟然無人知。醫生就將外衫褪起來，用一個盆toe2水he7 ti7 病人e5邊仔，越面對Heng5-su7講，「囡仔我會倚靠你mah？」 \n應講，「會。」 \n醫生講，「你thang企ti7 你e5 老父e5頭邊，你e5老母會ti7 伊e5正爿。」Koh對Pek嬸講，「你著記得，m7-thang哭一聲，亦m7-thang暈去。」 \n百嬸應講，「知。」就坐ti7床邊。這時是第一thang驚e5 時，副手也ti7 hit內面幫贊。Kat-la-ti2 ti7 樓頂用伊e5 金金e5目珠偷看，看見這個光景，忍不住，就tui3樓頂走落來，坐ti7 門外霜雪e5地，聽窗仔內e5聲，不止大，想hit兩個古怪e5醫生定著將我e5 老父害死了，就哭到無聲，後來koh轉想我e5 老母也ti7 hit內，Heng5-su7也ti7 hit內，in的確會照顧我e5 老父，koh想我e5 老母e5面m7 知變做怎樣lah。Tu2-tu2 teh想e5 時忽然間知家己e5身軀非常e5寒冷，koh知身體十分e5厭sian7，就家己講我較好著睏；tu2-tu2 teh睏e5時，知有一人將手hoaN7 ti7 伊e5 肩頭頂，溫柔e5聲講，「囡仔緊起來，緊起來，你ti7-chia boe7會睏，驚了會凍死。」 \nKat-la-ti2慢慢ki"}
{"text": "ah8頭beh thi2目珠看，艱苦thi2 boe7開，到thi2 開細膩一下看，原來是Hek-tek小姐，心想這個事亦無奇怪，因為常常是夢見Hek-tek，這時想也ti7 夢中。Hek-tek小姐猶原連連叫Kat-la-ti2無煞，講，「你的確著趕緊起來。」Kat-la-ti2 koh thi2開目，一下看是真e5，並m7 是夢見，只有看少年可愛e5小姐，用手搖伊醒，勉強伊起來。Kat-la-ti2漸漸精神，用雙手je5 目珠，家己盡見笑講，「我怎樣睏去nih8？」 \nHek-tek笑講，「你真厭sian7，你e5 嘴唇已經親像雪e5白，這tiap8你歸身軀倚ti7我，淡薄運動，hou7身體較燒，然後我才chhoa7你到家內。」 \nKat-la-ti2講，「M7，m7，m7，醫生m7允我入去。」Hek-tek心內不止奇怪講，「An2-ni咱m7-thang入去，就ti7 chia 行行lah。」 Koh問講，「是怎樣m7-thang入去？」 \n應講，「醫生講m7-thang，我e5 老父是割症，這時ti7 hit內teh動手，你想我e5 老父已經死mah？」 \nHek-tek聽見講，就aN3耳空細膩聽，攏無人teh做聲，就走到窗仔前偷看。Kat-la-ti2講，「Hek-tek小姐，hit內看無見，我e5 老母已經用幼紙糊密lah，thang去南勢破窗仔hit 位看。」Hek-tek緊緊走去，koh對Kat-la-ti2講，「你也thang來相kap看。」兩人就到破窗仔口，Hek-tek叫Kat-la-ti2代先看，Kat-la-ti2看一tiap仔久，Hek-tek問講，「你看甚物mah？」 \nKat-la-ti2講，「小姐，我e5 老父睏去攏無振動，頭已經用布包teh，其餘e5人目珠攏teh看伊，我beh入去看看，你beh入mah？」 \nHek-tek講，「這時我m"}
{"text": "7-thang入去，我beh倒去lah，再會。」講煞就去。 \n第6章<BR>老父醒 \nKat-la-ti2走入房內，看見房中攏無聲說連hit e5老醫生呼吸，也聽會見，Kat-la-ti2就摸伊e5 老母e5手親像霜e5冷，看見伊e5 面卻是發紅，過無偌久看見病人略略仔振動。博醫生就注目看伊，其餘e5人也不止奇怪，koh停一tiap8-a2-ku2，伊e5 老父koh kiah8伊e5 手起來摸家己e5頭額，漸漸thi2 開目珠親像驚e5款式，講，「Hit e5草蓆著較懸lah，今著添赤土，水流真緊攏無時thang…」伊e5 老母向前牽伊e5 手看伊問講，「是ka7我講抑m7 是。」 \n病人細仔聲講，「是你mah？我睏去，這時頭有淡薄疼，細Heng5-su7 ti7 tah落？」 \nHeng5-su7歡喜就大聲叫講，「阿爹，我ti7這內。」 \n醫生看見in這樣趕緊撥in退開，百嬸講，「感謝上帝，伊這時會認得我lah，Kat-la-ti2緊來看你e5 老父。」博醫生這時盡力叫in m7-thang做聲，無路用，勉強in 離較遠也boe7會行。 \nHeng5-su7 kap伊e5 老母連哭帶笑，摸昏迷tu2仔醒e5病人，Kat-la-ti2雖然無做聲，看伊真快樂，伊e5 目珠也是發金，伊e5 老父koh細仔聲講，「小寶貝teh睏mah？」小寶貝是in十年前叫Kat-la-ti2 e5話；代先叫細Heng5-su7也是in十年前叫Heng5-su7 e5話。伊睏了十年m7 知細漢囡仔已經大漢lah，tui3 an2-ni伊e5 某指Kat-la-ti2講，「這個就是。」Koh對醫生講「先生ah，你救阮chiah-e5，伊十年e5中間一項事to m7知，感謝你e5 恩醫好伊現在知世間e5事，實在感謝你無煞。」Koh對Heng5-su7、Kat-la-ti2講，「你做甚物，無較緊感謝"}
{"text": "醫生nih8？」博醫生無做聲，向天一下指，in攏明白伊e5 意思，一個一個跪落，博醫生頭殼aN3 落。百嬸祈禱e5時iau2-ku2牽伊e5 丈夫e5手，副醫生也企ti7火爐邊，Heng5-su7 e5老父問講，「今仔日是禮拜日mah？Lin2 chiah-e5 teh祈禱。」Pek嬸aN3頭boe7會應伊是為著甚物緣故，因為hit 日並m7 是主日。伊e5 丈夫koh慢慢講，「咱thang來讀一章e5聖經，」koh講，「我boe7曉得，我怎樣會chiah軟弱，若無，請hit e5牧師讀hou7 我聽。」伊錯誤認醫生做牧師，所以講這號話。Kat-la-ti2聽見講，tui3架仔頂將大本e5聖冊提來。博醫生稱做牧師不止無歡喜，就將聖冊提hou7 副手e5叫伊讀。讀明白博醫生ka7 in講，「Lin2著十分e5安靜，m7-thang攪擾伊，無an2-ni伊猶原會死。」 \nPek嬸搖手ka7伊講，「病人已經teh睏，m7-thang做聲。」 \n醫生koh細仔聲ka7 Pek嬸講，「凡事專務著安靜，你會曉得mah？這個真是一項e5大事，今仔日m7-thang hou7 伊食一點仔e5食物，明仔日我beh koh來看伊。」講煞就緊緊kap副手倒去；in真體面e5馬車ti7 外面冰溪頂，行來行去，已經聽候真久，Heng5-su7就送醫生出去恭敬講，「醫生ah，願上帝祝福你，我攏boe7報答你這號e5大恩。」 \n醫生講，「病人醒e5 時只有你著照你所會曉得e5幫贊伊，就是報答我lah，設使in 無安靜，攪擾e5聲音，抑是哭e5聲hou7伊聽見，雖然醫好了lah，也會死，何況伊這時tu2-tu2十分e5軟弱e5 時，若是你ai3老父好，專務的確hou7 伊安靜是要緊。」講煞就坐馬車，Heng5-su7企teh看，伊e5 車去了才入去。 \n第七章 <BR>散hiong e5掛慮 \n過日博醫生"}
{"text": "到Pek嬸e5家，這下入厝，就看見全家e5人攏快樂e5款式，家己心內也真安慰。Pek嬸坐ti7病人e5身邊teh刺襪，伊e5 丈夫安穩睏ti7 眠床nih8，Kat-la-ti2 ti7 厝角e5桌頂teh做麵包。醫生入去大略問幾句病人e5情形，in應e5時顯出快樂e5樣。醫生去摸病人e5脈，就對Pek嬸講，「Iau2-ku2十分e5軟弱，現時thang hou7 伊食淡薄，獨獨m7-thang傷濟，要緊伊著食補e5物。」 \n百嬸歡歡喜喜講，「阮有烏e5麵包，iau2有am2糜，是伊平常食e5。」 \n醫生憂面講，「無有比這個較好mah？Hit e5物boe7用得，病人著食牛肉汁、白麵包、烘e5餅雞卵、牛奶、雞湯、葡萄汁，chiah-e5物。」Teh講e5 時看見病人親像冷e5款式，隨時指講「伊kah e5被，要緊著輕也燒e5才好。」講煞koh問Heng5-su7 ti7 tah落，Pek嬸應講，「伊出去chhe7工thang做，先生請你坐。」 \n醫生緊緊講，「M7 免坐，m7 免坐。」病人看了Pek嬸這句iau2-be7講出，伊就去。Pek嬸就趕緊到伊e5 丈夫e5眠床前看伊e5 丈夫，暗暗流目屎。這時Heng5-su7倒來看伊e5 老母e5款式，就驚講，「阿母怎樣ah？老父e5病有較傷重mah？」 \n伊e5 老母就越頭來對伊e5 子講，「是ah，你e5老父teh-beh餓死lah。」 \nHeng5-su7聽見講，面隨時變色講，「是甚物意思nih8？伊若枵這時趕緊thang hou7 伊食。」就叫Kat-la-ti2講，「你thang提淡薄糜來hou7 老父食。」 \n伊e5 老母緊喝講，「M7-thang，m7-thang，若hou7伊食糜，就會死lah，咱這號e5苦lim食，伊是boe7會食e5。Heng5-su7 ah，你e5 老父beh餓死lah，醫生講伊一定著食肉，"}
{"text": "雞卵、雞湯、牛奶、白麵包、葡萄汁，這等號e5補物才好，Ai-ah，這時家內無半圓，欲怎樣nih8？」 \nHeng5-su7講，「阿母，醫生講伊的確著食這號e5物mah？」 \n伊e5 老母講，「著。」 \nHeng5-su7講，「阿母，現在你m7-thang著急，也m7-thang哭，伊beh食chiah-e5物，我今仔日到暗thang盡我e5力量趁倒來買hou7伊食，代先將我hit 張眠床e5被hou7 伊蓋，我e7昏thang睏ti7 草內。」 \n伊e5 老母講，「Heng5-su7 ah，hit領被太重，醫生講一定著用輕也燒e5 hou7 伊kah才好。」 Koh吐氣講，「Ai-ah，Heng5-su7 ah，你e5 老父teh-beh凍死lah，因為現在咱e5柴也無lah。」 \nHeng5-su7講，「無要緊，我將榆樹e5礁枝剉落來燒，thang hou7 chit e5房也燒，我這時beh出去，iau2-be7暗我beh將chiah-e5物買倒來，若是本所在無代誌thang做，我就beh到京城去chhe7工，阿母，你m7免驚，危險已經過去lah，你看老父已經較精神lah，咱thang放心做將來e5事。 \nPek嬸 koh吐氣講，「無錯，無錯，」就將目屎緊緊拭礁。 \nHeng5-su7講，「阿母，你m7-thang急，你看老父睏teh，較好lah，試想上帝已經將伊送回來，kiam2肯這時hou7伊餓死mah？伊所著食e5物我今暝會買來，我e5衫袋仔內雖然空空，但是親像滿滿錢一樣，你千萬m7-thang憂悶。」講煞就出去。 \nPek嬸家內親像這樣e5散hiong，tui3早以來iau2-be7有tu2著，這時家中e5景況，ti7厝邊e5人看了，也是真boe7忍得，柴也無lah，米糧只有chhun Kat-la-ti2所teh做e5麵包na7-tiaN7，這幾日，in 家內"}
{"text": "就儉省teh 食。Pek嬸本身想，麵包未食了e5以前伊kap伊e5 囡仔會趁幾個錢thang過日，koh看伊e5 丈夫較好，心內真快樂，所以也無有hou7 Heng5-su7知家內無錢，無扑算醫生叫伊e5 丈夫著食好e5物，家內也攏無一圓，所以心內十分著急。 \nHeng5-su7早早出去，行一半日無有chhe7著一項事，心內已經失望，倒來家nih8，koh看見，家中這樣e5光景，心內koh較加添慘慼，雖然an2-ni，伊iau2是真勇敢，ai3盡家己e5力量，補助伊e5 老父所欠用e5。這時趕緊tui3京城，去chhe7事，一路行一路想，醫生若知阮家內e5艱苦伊無的確叫我將這個好食物hou7老父食，後來koh想我m7 應該想an2-ni，現時老父這號e5軟弱，是應該著食e5，我應該盡我e5 力量做工來趁錢thang買，koh想我到城nih8 chhe7事，前擺彼得ka7我講若是我欠用甚物 thang 來ka7伊講，伊會幫贊，m7 值著來去chhe7伊。Ai-ah，若彼得e5老父ti7-teh就好，伊的確有工thang hou7我做，若是這時夏天就好lah，也有事thang做。Heng5-su7想著，過河趕緊行去彼得e5家，koh憂悶心想講，老父這時teh 聽候物thang食，我beh怎樣今仔日會趁錢thang liam5-piN 買hou7 伊食物，但是我已經允老母lah，現時無法lah，只好代先去彼得e5家討淡薄食物，彼得也掠做無奇怪；今仔日thang暫時hou7 老父食，我koh再到城內趁錢，料理明仔日e5 lim食。Koh想這個是討飯e5事情，chin7 oh做。這時心內艱苦，面顯出見笑e5樣家己想姓Sou e5家，tui3早以來無有一人做乞食，thang講我做頭一個mah？Thang講我e5老父是tui3死復活起來，iau2 beh求人做好事mah？Heng5-su"}
{"text": "7想到chia boe7禁得開聲大哭講，「Ai-ah，我e5 老父是真聰明koh真能幹e5人，伊決斷m7 肯對人求討，也決斷m7 肯hou7 我做乞食。」 \nHeng5-su7忽然想來講，「我現在怎樣m7 將hit e5錶仔提去當ah，若提到城內，就thang換錢來，也免得做這個下賤e5工，對人討食，後來我koh再做工趁錢，將錶仔贖回來，kiam2-m7 是好mah？Ai-ah，老父現在已經會曉得，我thang kap老父商量。」Tui3 an2-ni 快樂跳起來，koh講若是老父ka7我講這個錶仔無甚物關係，就將伊賣也thang，想到這個念頭就轉身對冰溪倒來，那親像飛一樣，到in e5 家。幾分鐘e5工夫，就到家內，看見伊e5 老母企ti7 門檻，滿面笑容，叫Heng5-su7講，「Hek-tek小姐來lah，帶一籃肉kap雞、麵包、牛奶、雞卵chiah-e5來，醫生也tui3城內差人送一張好e5眠床來，koh真輕燒e5被褥仔來，Ai-ah，你e5 老父thang向望好lah，願上帝祝福in chiah-e5。」Heng5-su7也講，「願上帝祝福in。」"}
{"text": "V拯救e5頭盔 \n論這副戰甲，ti7 chiah-e5 兵e5批e5內中，咱已經講究4項，就是腰帶，護心鏡，鞋kap藤牌。今kan-ta chhun兩項，就是頭盔kap劍。頭盔是甚物？聖冊講，「著領受拯救 e5 頭盔。」今拯救是甚物？咱常常用這句話，m7知lin2 bat小可注意ka7伊想，是甚物意思mah？ Lin2若無明明知hit e5意思，lin2就攏boe7得thang 戴這個頭盔。 \n我beh說明拯救e5意思，第一合e5 話就是較贏抑是得勝。著戴得勝 e5 頭盔。拯救脫罪是甚物？Kiam2 m7是較贏罪過mah？拯救脫離對敵是甚物？Kiam2 m7是較贏對敵mah？人常常講拯救，也所用 e5意思，親像 kan-ta 指明拯救靈魂免落地獄，thang入天國。An2-ni是kan-ta一部分e5 第一細e5。咱 e5 主耶穌來世間 m7 但做an2-ni na7-tiaN7 伊來 beh救助凡若對伊來親近上帝--e5，到極頭e5好。救助到極頭e5好，an2-ni 就是拯救，就是得勝。 \n我ai3報lin2知，一個加拿大e5 囡仔戴這個頭盔，對che會hou7 lin2 e5 觀念較明，著怎樣戴這個頭盔。 \n威廉是高等學校e5學生，對伊e5兄e5感化，引chhoa7伊就近基督。In 兩人隨時ti7 in e5朋友e5中間做工，無久hit所在e5少年人就研究聖冊，因為in不止欣慕ai3講究；也開祈禱會因為in ai3得著允准。老人有e5搖頭講，「Chiah-e5 少年人boe7久長企在。」 \n威廉聽見人an2-ni 講，續真驚惶。對伊e5熱心kap疼痛，liam5-piN 為著主做工，今chiah-e5 無久kiam2 beh消無 mah ？ 伊kiam2 beh koh照舊變做冷淡無活氣mah？抑是beh 跋倒 mah？伊那想腳頭u那chhoah。 \nTeh想e5時，伊"}
{"text": "做一項有智慧e5事；就是親近上帝 e5話。伊掀開以賽亞e5冊，讀著一節，續躊躇。「m7免驚，我kap你ti7-teh； m7 免giau5疑，我是你e5上帝；我的確庇佑你；扶持你；也用義e5手牽你」( 以賽亞41：10 )。 \n對chiah-e5話，伊e5精神得著安靜。Hit 5項 e5 應允，伊隨個 ka7 伊看，到 hiah-e5氣力入伊e5心神。後來ti7 hit 節e5中間，除去「我」這字以外，別字親像無去，kan-ta 這字「我」顯出真明，ti7 hit e5中間 na7-tiaN7。 \n伊看這字「我」也知逐字攏是指起上帝本身。對這字「我」chhe7 著上帝，所以hou7伊e5腳頭 u chhoah。今ti7伊e5面前著死無？所以威廉就吟詩，「對伊我得著較贏，我beh倚靠伊無驚：因為耶和華是我e5氣力，我e5詩；伊也是拯救我e5。」Che kiam2 m7 是指明得勝mah？ \n親愛少年e5 兵，今你kiam2無明白，威廉tu2-tu2 ti7交戰e5起頭，怎樣戴得勝e5頭盔mah？ \n大衛iau2-be7 去kap哥利亞交戰，伊代先戴得勝e5頭盔。伊看hit e5 大漢人，也一下看伊e5上帝，ti7伊目前e5 大漢人，續變做細仔漢。因為對上帝e5榮光，伊iau2-be7 hiat 石頭e5代先，伊知伊的確得勝 ( I 撒母耳17 )。 \n以利亞代先戴得勝e5頭盔，就ka7亞哈王講，「著起來lim食，因為我有聽見落大雨e5聲」。後來伊peh上山頂求雨沃地，hit 時天nih8 攏無雲。無人聽見落雨e5聲，獨獨以利亞na7-tiaN7。先知所聽見e5 聲，是上帝應允beh落雨e5聲，伊深知上帝e5氣力kap真實，所以伊聽這個應允 e5 聲，tu2-tu2親像雨已經teh落e5款。伊用得勝e5腳步peh上山頂 e5 房間。伊iau2-be7祈求e5代先有戴得勝e5頭盔"}
{"text": "。 \n總是hit日以利亞m7但有應允thang hou7 伊好膽求得勝。伊ti7迦密獻燒祭有得著鑑納。Hit e5燒祭是為著以色列百姓獻--e5，an2-ni 就是以色列百姓攏受接納，所以以利亞會得好膽ti7上帝e5面前來替全以色列百姓求落雨。 \n親愛少年e5兵，設使lin2 ai3學，來求有應效e5祈禱，thang做大e5利益，請研究以利亞ti7山頂所經過 e5故事，也求聖神指示你，著怎樣求，親像伊一樣。伊beh將上帝應允e5榮光kap咱 e5 獻祭e5功效ka7 lin2 講；這擺m7是ti7迦蜜獻--e5，是ti7頭殼碗e5地 ( 耶穌釘十字架 e5所在 )。後來tu2-tu2 ti7 祈禱e5起頭，伊beh ka7你戴得勝e5頭盔。用這個戴ti7頭殼，lin2就會堅固進前，到得著所求--e5。看 1 列王18：41-46。\nVI 劍 \n「聖神e5劍，就是上帝e5 話」(以弗所 6：17 ) 。 \n咱已經講究腰帶、護心鏡、鞋、藤牌kap頭盔。M7 知lin2有注意，知這5項是持防e5 戰甲，m7是用chiah-e5 做相thai5 e5 ke-si。只有一項是相thai5 e5 ke-si，就是聖神e5劍，就是上帝e5話。請看詩篇149：6-9，就知上帝e5百姓e5手，若真正有gia5這枝劍，實在會做真奇異e5事。 \n疼痛e5細子ah，我寫chiah-e5 hou7 lin2，因為lin2 ai3征戰好 e5 征戰，koh ai3得著較贏。頭一項，lin2著記得這枝雙面e5戰器是「聖神 e5劍」。獨獨企起ti7心內上帝e5神才會用這枝劍，雖是聖經也會做路用。設使聖神若無用聖經e5章節，也是kan-ta變做平常e5話，若是這款親像普通 e5 話，的確boe7做lin2 e5 利益。Lin2若kan-ta用lin2 e5聲說，將這節聖經ka7 人講，an2-ni boe7"}
{"text": "做in e5利益。總是你teh ka7人講hit節e5時，但是親像聖神借你e5嘴來講，聽e5人就會得著氣力，後來就實在會得勝。聖神kap新娘ka7人講「來」，人就 beh 聽。總是若kan-ta 新娘 ( 就是lin2 kap我 ) 走進前 ka7 人講「來」，也無聖神相kap ti7-teh，an2-ni 就無人beh注意 ( 啟示錄22：17 ) 。Lin2若ai3學習 thang用這枝劍e5權力，請詳細講究上帝所講，論伊e5聖神 e5 事：箴言1：23；路加 11：13；約翰16：13，14。有一項真寶貝 e5 祈禱，就是詩篇45：3。設使lin2 若ai3用上帝e5話做有氣力--e5，請將這項來祈禱。 \nKoh一項，就是lin2著明白這枝是「雙面」e5 劍。一面是指起意向上帝e5氣力，koh 一面是指起抵擋對敵e5氣力。Lin2 ai3得著得勝e5 祈禱 ti7 天nih8抑無？這枝劍ti7 lin2 e5手，有氣力thang做。 \n我beh ka7 lin2講，約沙法倚靠上帝，來用這個氣力。眾百姓驚惶，也伊企ti7 in e5面前，kiah8目看上帝 e5殿，求伊保護 in，因為有大 e5 軍兵teh-beh來攻擊耶路撒冷 ( 2歷代志錄20：9-12 ) 。 \n頭一項，咱著注意，因為約沙法bat聖冊。設使伊若 m7-bat，伊就boe7用伊。設使I列王8章kap 9章，伊若無完全深知，伊就無劍thang用。伊知第8章所羅門所求--e5，內中講，百姓若tu2著甚物對敵，in著企ti7殿前，ti7患難e5時，著喉叫in e5上帝，伊beh聽in，也幫贊in。伊知第9章是上帝顯現ka7所羅門講，伊有聽伊 e5 祈禱，伊有hou7 殿成聖，也伊e5目珠kap心肝 beh 久長ti7 hia 無煞。 \nAn2-ni thang知，約沙法ti7上帝e5面前有thang倚靠"}
{"text": "，若m7是上帝e5氣力，就無甚物 thang 幫贊伊。上帝ti7異象e5中間，用伊e5應允ka7 所羅門講，續記ti7真實e5聖冊。伊記得上帝e5應允，來企ti7殿前，求上帝用伊 e5 氣力抵擋chiah-e5 對敵，到beh煞e5時講，「因為阮無氣力 thang抵擋這個大軍兵，阮也m7知著怎樣做，阮e5目珠獨獨向你。」 Chiah-e5 話對hit時成做hiah-e5 無人thang 幫贊--e5 e5寶貝。請lin2讀II歷代志錄20章e5故事，也看上帝e5氣力怎樣降落，聽in e5祈求；代先祝福chiah-e5 祈求e5百姓，後來beh滅無in e5對敵。對這個故事，lin2就thang明白這枝劍kap上帝 e5 氣力。 \nKoh 看創世記32：9-12，ti7 hia雅各驚伊e5兄以掃 e5 軍兵，所以伊用上帝所應允e5來求。施恩e5權能隨時降落允准伊，hou7 伊e5兄e5受氣消無，成做和好。 \n做老母e5 也是teh傷悲，因為歹鬼引誘伊疼痛e5子兒，也用世間e5 疼情kap m7 信e5大氣力，來迷惑伊e5心志。做老母無氣力thang抵擋這款非常e5氣力，總是伊有聖神e5劍，就是上帝e5話。伊確實記得上帝e5應允講，「耶和華講，雖罔這款大氣力e5 pe2-pak8，也是teh-beh 脫離，受對敵掠e5 beh得著拯救：因為kap lin2征戰--e5，我beh kap lin2征戰，我beh救lin2 e5子兒」。我iau2-be7會用甚物結果thang ka7 lin2講，總是我知無論甚物人，若照這個法度記得上帝e5應允，的確有這號e5結果，照伊所ka7咱講，「著來相kap辯論」。 \n總是這枝劍有兩面koh一面是抵擋對敵 e5 氣力。 \n五旬節 hit日，彼得ti7耶路撒冷眾人e5中間，伊用上帝e5話講起hou7 人釘死e5耶穌。這枝劍ti7伊e5手teh旺"}
{"text": "，真緊koh有氣力，hit日刺鑿 hiah-e5 m7 信--e5 有三千人。 \n腓力開拆以賽亞53章hou7 Ai-the5-o-pek e5 太監聽。Hiah-e5 話真有氣力，會趕出 hit e5 烏面人心內 e5 烏暗。 \n幾若年前，一個車掌ti7車內teh行。伊受氣teh 咒誓，真自誇。伊ti7門--nih8 tu2著一個人，hit人知著怎樣用這枝劍，就講，「上帝e5名 m7-thang lam7-sam2稱呼。」Hit 個車掌隨時用真侮慢無禮e5話來應答。Hit個人koh 講，「Lam7-sam2稱呼 e5 人，有罪無赦。」伊受這款e5刺chhak8 koh較受氣，續koh直直咒誓，也出力sak車門，ham2著hit個人e5手，所以血對指頭仔濺出，bak著車門。指頭仔e5傷無久就好，總是受hit 枝劍所chhak8 e5傷 boe7 好。那久這枝劍e5 刺chhak8那深，到chhak8著伊所褻瀆 e5 話，以及其餘真濟e5罪惡；因為家己心boe7平安，所以伊著去祈禱上帝，親像保羅講，「主ah！你ai3我怎樣做？」後來伊成做鐵道內面以及外位 e5 人e5 好模範。摩該塞一擺坐馬車出外 e5 時，伊幾若擺唸一節聖經。Tu2仔伊 beh 落車e5 時，一人行進前問伊講，「請問leh，你所講 e5聖冊kiam2是上帝 e5 話？我m7信」。伊明明有備辦beh kap摩該塞辯論。 \n該塞注目看hit 個人tiap仔久。後來就講，「請問leh，我想你是軍人houN3？」 \n伊隨時應講，「An2-ni著lah」。 \n「若是an2-ni，請問你，設使若有一個兵，gia5這枝雙面e5 劍，chhak8入你e5骨髓，hit時你kiam2著欠用人ka7你講hit 枝是劍，koh是雙面e5？」 \nHit個官聽見這個，目珠看低，續行離開去。 \n幾若年後，伊koh 抵著摩該塞，也ka7伊"}
{"text": "說謝。伊講，「我知實在是上帝e5話，因為有刺chhak8我；總是hit時我無ai3信是上帝e5話。」 \n這枝劍猶原有氣力thang thai5 你心內 e5 對敵，親像thai5 別人心內e5一樣。我ai3 ka7 lin2講，一暗這枝劍替我thai5 我e5煩惱。我翻來翻去boe7睏得，因為我e5細查某子破病，也真煩惱，驚了伊tu2著較艱苦。Ti7這款驚惶烏暗e5中間，一個無形e5朋友，將上帝e5話來入ti7我e5心內：「M7免掛慮明仔日e5事。」這款劍e5刺chhak8真寶貝，伊無傷害我；伊kan-ta thai5 我心內e5煩惱na7-tiaN7。我想tiap仔久，知是今仔日e5掛慮 teh hou7我艱苦，因為我e5細子hit 時安然teh睏。這個無形e5朋友所hou7我上帝e5話，是報我m7免掛慮明仔日e5苦痛，獨獨著託仗上帝。這款e5 艱苦成做歡喜感恩，hou7 hit暝得著安然，che實在真thang歡喜。 \nLin2 知這枝劍有上帝e5氣力：也有氣力thang thai5上帝e5對敵，就是咱外面kap心內e5 對敵。凡若做基督e5百姓，會曉學thang gau5 用「聖神e5劍，就是上帝e5話」，若an2-ni 通世間基督e5對敵攏著降服，也成做伊e5腳踏椅。 ( 詩篇110：1 ) Lin2 kap我若gau5用這枝劍，就咱會知ti7交戰e5時，怎樣才會得勝。設使 lin2 ai3做基督得勝 e5 兵，lin2著bat 聖經，那親像m7-bat別款e5冊。著ti7 基督 e5 腳下來講究。 \nVII 咱怎樣著欠用上帝e5戰甲？ \n親愛少年e5兵，這項是真要緊e5問題，因為有真要緊e5應答。 \n這副戰甲，咱逐項攏著欠用，因為咱著抵擋大e5對敵，抑是攻對敵e5大軍兵，in不時teh把守，也計謀beh hou7咱著tak，抑是失膽，抑是用法度beh hou7咱失"}
{"text": "敗，boe7做好e5兵。保羅ti7這節論起chiah-e5 對敵講，「因為咱 e5交戰 m7是抵敵hiat去，就是抵敵chiah-e5辦政事e5，chiah-e5掌權e5，kap這個暗世chiah-e5君王，以及天中歹e5神類；」後來伊koh講，「所以lin2用上帝全副 e5 戰甲，hou7 lin2 ti7風險e5日抵擋會tiau5。」設使咱若穿這副戰甲，lan2就會抵擋這個大對敵，意思就是得勝。若無穿這副戰甲，咱就boe7企在，咱會成做軟弱，也跋倒 ti7 對敵e5面前，an2-ni就是戰敗。Che kiam2 m7 是真要緊 e5 應答mah？ \n有兩項事咱 e5 對敵常常ai3咱去做。頭一項：伊ai3咱boe7記得上帝 e5 話。An2-ni伊就thang引誘咱違 keh8上帝 e5戒命，也做咱家己心內所ai3-e5。所以不論tu2著對敵甚物試煉，咱若ai3堅固守伊e5戒命，咱就著穿這副戰甲，遵趁上帝e5旨意來做，「親像ti7天nih8一樣」。 \n第2項：對敵不時ai3 hou7 咱giau5疑上帝e5應允。但an2-ni咱ti7祈禱 e5 時就會厭sian7失膽。咱e5 主耶穌講這個譬喻，「到這路尾e5世代，人著常常祈禱，m7-thang厭sian7。」總是魔鬼所做tu2-tu2是倒反；伊e5 氣力是不時ai3 hou7人ti7祈禱e5代先就厭sian7，m7若an2-ni，伊ai3人ti7未祈禱 e5 代先就無氣力。總是咱若不時有穿這副戰甲，不論對敵beh怎樣 hou7 咱失膽，咱也是堅固祈禱到得著允准。 \n「著常常祈禱，誠心懇求，炯醒ti7這個」，凡若穿這副戰甲e5，就是有這款祈禱e5方法。 \n總是咱著替甚物人祈禱？保羅猶原ka7咱講。 \n伊講，「為著攏總e5聖徒懇求」為著 hiah-e5 ti7異邦抑是咱教會內 e5 軟弱e5新聽道理e5人求，也著為著lin"}
{"text": "2家內e5信徒求。 \n伊koh講，「也替我求，hou7我會得開嘴好膽來講」，就是替傳教e5 kap做先生e5求，因為in是傳上帝e5話hou7別人聽。所以著常常替lin2 e5宣教師祈禱，hou7伊堅固信，好膽宣傳上帝e5道理；koh ti7厝nih8著特別替lin2 e5先生祈禱hou7伊堅固信，好膽播揚上帝e5道理。M7-thang扑算囡仔e5 祈禱是無功效，致到來陷落魔鬼e5計。 \n耶穌基督bat講，「因為你e5對敵，對囡仔kap食奶--e5 e5嘴，你hou7 in e5話有氣力。」伊這時也會用囡仔e5嘴親像hit時一樣。 \n親愛少年e5兵，第一路尾來講，就是著勇壯tiam3 ti7主e5氣力權能 e5 內面；因為咱所著抵擋e5大隊兵，有一個真大e5頭人。所以著穿上帝全副e5戰甲，才會得thang企在。 \n著企在，用上帝永遠e5 真實做帶ha5 ti7你e5身軀，也用耶穌基督 e5 護心鏡圍ti7你e5心nih8。著企在，穿這雙鞋ti7你e5腳，「我e5上帝替我設法我e5腳步，」che是一腳；koh一腳就是「伊逐項替我設法好勢。」Koh著gia5信e5藤牌，親像基督ti7曠野所做，扑滅所有e5 試煉，m7-thang 陷落罪。著ti7交戰e5起頭戴得勝e5頭盔，因為咱e5主講，「M7免驚，我kap lin2 ti7-teh。」著用聖冊充滿lin2 e5心內，若上帝e5神beh做奧妙e5事 ai3 用e5時，就有便便e5劍thang hou7伊用。設使lin2若用伊 e5 道理充滿 lin2 e5心，伊的確m7-bat延chhian5來用伊。 \n「設使lin2 tiam3 ti7我，也我e5道理 tiam3 ti7 lin2 e5心，lin2所ai3-e5 thang求，我beh替lin2設法。」伊e5道理幫贊咱ti7祈禱e5時得著堅固，因為 chiah-e5是劍，會"}
{"text": "不時thang hou7伊用。 \n所以咱這時是ti7氣力e5門，an2-ni意思就是企在。「著時常為著攏總 e5 聖徒祈禱，也常常替上帝e5奴僕祈禱，hou7 in會得開嘴好膽來講。」主ah！著幫贊阮企在，教示阮祈禱，「才hou7 阮ti7曠野kap孤單 e5 所在會得歡喜，也ti7沙漠e5所在會得快樂，也會開花親像玫瑰。」阿們。"}
{"text": "第一章 <BR>Heng5-su7 kap Kat-la-ti2 \n這個是荷蘭國e5故事，看這e5故事，m7-thang m7 知荷蘭國，所以代先將荷蘭國e5情形，約略講伊。 \n荷蘭是世界第一奇怪e5國。全國e5地勢比海面較低，所以m7 但國e5邊界濟濟起地岸，就是國內逐所在e5鄉社，也濟濟起地岸，持防危險，因為an2-ni逐年料理地岸，著費萬萬錢銀，就是驚了地岸倒壞，海水流入致到百姓淹死。設使地岸若崩，就全國攏會變做水池，國內e5百姓就著做水內e5魚lah！Ti7北勢有一個大海灣，叫做賽德；就是ti7 16世紀e5 時，海水淹入來成e5，鄉社受淹bat8-e5有72所在，百姓tu2著水災e5十萬人。Tui3 an2-ni國內e5百姓，真注意ti7 chiah-e5水路，逐所在開河，開溝四面通透，引水入海。In teh hou7 水漏出，攏是倚靠風車，車水ti7 河nih8，來透到海nih8。國內濟濟所在有設風車，teh車水e5 時，車頂e5翼直直lin3，遠遠看親像鳥teh飛一樣。國內因為水路真濟，就船隻也濟，載貨往來真利便，若是到冬天時，天氣真寒逐所在e5水攏堅冰；企起e5百姓行ti7冰頂，有e5 坐冰車，有e5 穿冰鞋行緊到親像飛。 \n荷蘭國e5百姓第一困難e5代誌，就是chiah-e5地岸，因為an2-ni困難，就生出疼國e5心，生出吞忍e5心，生出殷勤e5心，生出節儉e5心，所以國雖然真細，無一個會比得in e5勇敢，m7 但an2-ni，就是查考新e5物，發明新e5 理，研究生理，以及慈善chiah-e5代誌，罕tit看見會親像in這樣e5認真。 \n荷蘭某所在有一個Pek嬸e5家，有男女兩個囡仔，阿兄名Heng5-su7，年十五歲，小妹名Kat-la-ti2，只有十二歲，身世真好枝骨，目珠光明，真是sui2。 \n某冬天早起，兩人khu5 ti7 一個冰溪e5岸頂"}
{"text": "，ti7 hia將冰鞋縛ti7 in e5腳，in e5冰鞋m7 是tui3店內買e5，是家己用柴削成刀e5款式，頂面chhak8孔，用索縛，因為in e5家真散hiong，無錢thang 替囡仔買冰鞋。In 兩人將鞋縛好，Heng5-su7大聲叫伊e5 小妹講，「Kat-la-ti2，今thang來溜冰過溪去。」 \n伊e5小妹笑講，「一腳iau2-be7有縛好，昨日去上街hou7 帶仔sng3 我e5腳真疼，這tiap8 boe7會koh再縛an5。」 \nHeng5-su7講，「縛較懸淡薄就會做tit。」 \nKat-la-ti2講，「帶仔chiah 短，我beh怎樣縛nih？」Heng5-su7講，「你真是笨，你kiam2 無有別雙皮鞋mah ？」 \nKat-la-ti2講，「Ai-ah，你boe7 記得老父將一雙好好e5新鞋，hiat ti7 火內mah？到我知去看e5 時，已經成火灰了，你替我做這雙柴鞋，也會穿得，我著較細膩走na7-tiaN7。」Heng5-su7就tui3 伊e5 袋仔內提出一條帶仔，跪落替Kat-la-ti2用力來縛紮，伊e5 小妹大聲喝講，「阿兄ah，疼ah，疼到極！Tui3 an2-ni Heng5-su7略仔較輕。替伊縛好，兩個牽手ti7 冰頂溜來溜去，你sak我，我sak你，逐家hah-hah笑，真是趣味。Tu2-tu2 teh高興，忽然聽見輕幼e5聲叫講，「Heng5-su7、Kat-la-ti2，緊倒來。」 \nHeng5-su7講，「這個的確是阿母teh叫咱，緊來去。」 \n這時日光tu2-tu2照ti7冰頂，五彩金金十分sui2，兄妹兩人，雖然m7 甘願liam5-piN離開hit所在，iau2-ku2 in是好e5囡仔，m7敢違keh8老母e5命令，將冰鞋褪去，走倒去家內。 \nIn e5家e5厝雖然隘細，卻修整真清氣，in e5老母"}
{"text": "百嬸腳穿柴鞋，頭戴白帽，身穿衣服清氣無la5-sam5，做人好看也敏捷做代誌，hou7人看了，無m7 生起欣慕。In e5老父，Sou Pek-hok tiam3 ti7 地岸做工，薪勞也無少。一日因為發大水，ti7 地岸盡力做工，無扑算tui3地岸頂跋落來，變做一個憨人，boe7會koh再做工趁食。Hit時，Kat-la-ti2 iau2細漢，Heng5-su7會記得伊e5 老父未有著病e5 時，做代誌殷勤真有疼心，常常快樂，若有閒e5 時就將Heng5-su7 ki5 ti7肩頭頂唱歌thit-tho5，真有趣味。今老父已經不知人事，老母真艱苦，逐日靠賣菜kap紡cheh e5淡薄錢，才來度飽。M7 但家事連累到真重，koh伊e5 丈夫雖然無知覺，氣力真大，有時憨病發起，hiN3 碗、刀往來tio5跳，力boe7會遏止伊，設使Heng5-su7 ti7家內，就有thang幫贊，若只有伊一人ti7 家nih8就無法得伊。 \n一日Heng5-su7 e5老母對伊講，「Ai-ah，你會記--得mah？早前你e5 老父是一個真會吞忍著磨，koh真gau5 e5人，有智識親像律師，連縣官有時bat kap伊saN-kap議論代誌，現時可惜伊boe7認得我是伊e5 某，也boe7認得lin2 是伊e5 子查某子。」 \nHeng5-su7講，「阿母，你e5 話無錯，我會記得老父真是勇敢凡事會做，koh真愛唱歌。」 \n老母講，「Lin2 chiah-e5會記得伊好e5 時e5光景，我真是快樂，」tu2-tu2講到chia忽然緊緊叫講，「Kat-la-ti2緊將lin2老父手nih8 e5襪針提起來，若無就伊會chhak8 著伊e5目珠，緊ka7伊穿鞋，你看伊e5腳已經凍親像霜一樣。」Kat-la-ti2就緊緊將針搶來，提鞋ka7 伊e5 老父穿，才無代誌。In家內小可e5事，都是in兄"}
{"text": "妹兩人幫贊做，Kat-la-ti2真gau5做手工kap唱歌，gau5做家內e5工，若是無甚物讀冊e5材；Heng5-su7有時出外剉柴，有時ti7家內作園，koh gau5讀冊，伊ti7學堂，因為是散hiong e5囡仔，衣服koh歹，有時受同窗e5看輕，但是伊e5 學問做全學e5頭，koh be7 bat受先生e5責備，總是in 無閒thang歸年去讀冊，是著到冬天，hit 時水攏堅冰，外面無工thang做，才thang去讀淡薄久。這時因為in老母破病較傷重，Kat-la-ti2 kap Heng5-su7月外日無thang去讀冊因為著幫贊老母做家內e5事kap照顧老父，也著織襪刺手束hit號，去街路賣。 \n有一日in tu2-tu2 teh幫贊老母做代誌，忽然有二十外囡仔，tui3學堂出來，來溜冰thit-tho5，其中有幾若個，氣象 伶俐，身體活動，真gau5溜冰。囡仔e5中間有一個縣官e5查某子，名叫Hek-tek，身穿極貴氣e5皮衫，外面穿一領絨e5外衫，也ti7 hia thit-tho5。Tu2-tu2 thit-tho5 e5 時有koh一個查某囡仔來，名叫Khai2-te7，hiah-e5囡仔看見伊來，講，「Khai2-te7，你bat聽見beh設比賽溜冰e5 thit-tho5 mah ？ 你也著來比賽thit-tho5。」 \nKhai2-te7笑講，「甚物溜冰thit-tho5，我聽無明。」 \n一個應講，「本月30號，是縣官e5生日，伊愛看是誰是第一gau5 溜冰e5人，就beh hou7 伊一項極好e5賞。」 \n歸群e5囡仔應講，「是，是，是一雙好看e5銀冰鞋，十分e5 sui2，鞋頂也有銀e5 liang仔，銀釦chiah-e5物。這e5代誌就是Hek-tek辦理e5。」In tu2-tu2 teh講e5 時，聽見溪邊e5學堂kong3鐘，大家就"}
{"text": "緊走入學，講著聽候pang3-he7 才koh再講。 \n第二章<BR>Hek-tek做朋友 \n日晝pang3-he7 e5 時，學堂e5囡仔攏出來，相kap練溜冰，ai3備辦比賽會，tu2-tu2 hit 時Heng5-su7 kap Kat-la-ti2也來teh溜冰。有一個查甫囡仔名叫Cha-lip8，對Hek-tek講，「你看，有一對拾破布e5體面囡仔tui3冰頂走來，in e5冰鞋kap眾人無像，定著是外國來e5。」 \nHek-tek講，「In真有忍耐e5心穿這號奇怪e5冰鞋，不過是家中散hiong，這個冰鞋大略是in家己做e5。」 \nCha-lip8就越面choai7 嘴向別位講，「In雖然有忍耐e5心獨獨驚了in boe7會溜冰。」 \nHek-tek也無理睬伊，走到Kat-la-ti2 e5面前，問講，「你叫甚物名？」應講，「我名Kat-la-ti2，我e5 阿兄名Heng5-su7。」 \nHek-tek講，「Heng5-su7真勇壯，伊e5身軀親像有火爐一樣，獨獨你身體軟弱親像有驚寒，應該穿較濟衫。」 \nKat-la-ti2勉強笑講，「我無寒。」講hit 號話是因為伊無別領衫，驚了Hek-tek笑伊。 \nHek-tek講，「我只有14歲，因為我穿較濟衫就看了比別人較大漢，若是你若穿較濟衫的確比我較大漢。」 \nHeng5-su7看見Kat-la-ti2目珠teh-beh流目屎真見笑就講，「近日天氣雖然大寒，人人都知冷，我e5 小妹卻無驚冷。」 \nKat-la-ti2講，「我實在無寒，koh溜冰e5 時iau2-ku2驚嫌熱，小姐你真是好人，你若無講，我想boe7到。」 \nHek-tek講，「我ai3你做一項事。」Heng5-su7連連講，「甚物事？小姐--ah，無論甚物事我tou會做。」 \nHek-tek講，「我不過ai3 lin2比賽溜冰，因為lin2 兩人攏"}
{"text": "是gau5溜e5，無論甚物人，若得著贏，攏thang得著賞。」 \nHeng5-su7忽然講，「我e5 冰鞋是硬柴做e5，快快跋倒，所以boe7會同溜冰，若是到hit日，阮thang來看mah？」 \nHek-tek講，「自然會看。」講了溫馴看in兩人，這時伊心內想，ai3幫贊chi2兩個囡仔，可惜已經將所得著一月日e5錢買花邊kap裝飾品，只有chhun八角銀，這八角銀只有thang買一雙冰鞋，想了koh看in，吐氣一下問講，「Lin2兩人tah落一個較會溜冰？」 \nHeng5-su7講，「小妹第一gau5。」 \nKat-la-ti2講，「阿哥第一會。」 \nHek-tek笑講，「可惜我boe7會買兩雙冰鞋，就是一雙好冰鞋e5錢也無夠額，lin2 thang將chi2八角銀提去，家己配用，tah落一個較會溜冰就替伊買冰鞋。」講了就將錢提hou7 Heng5-su7，講，「再會，」就轉身走去。Heng5-su7 tu2-tu2 teh結冰鞋帶，iau2-be7紮好，看小姐hou7 伊錢，就緊叫講，「小姐，小姐，我boe7會收這個錢，我雖然知你是好意hou7 我，獨獨這個m7是我趁e5錢，我斷斷boe7會收。」Hek-tek聽見講這個話，就企teh，看見Kat-la-ti2頷頸一koaN7 柴刻e5珠仔，就借話講，「請你替我做一koaN7珠仔，親像你e5 小妹頷頸掛這號。」 \nHeng5-su7講，「好，小姐，我的確盡力替你做一koaN7，我e5 家內iau2有白柴，親像象牙一樣。明仔日做好就送hou7 你。」講了猶原將錢提hou7 Hek-tek。 \nHek-tek講，「我決斷m7 准你還我e5錢，這八角銀買你e5 珠仔iau2-be7夠額。」Tui3 an2-ni趕緊走。 \nHeng5-su7講，「我thang將這個錢且收趕緊盡力替伊做，若是老母允我點蠟燭，我今暗做到半暝就th"}
{"text": "ang做明白。」 \nKat-la-ti2講，「這個小姐真好，若阿母明仔日差咱入城，你就thang順便買一雙冰鞋。」 \nHeng5-su7搖頭講，「Hit e5小姐雖然hou7 我趁chi2八角銀來做買冰鞋e5路用，但是我想第一好著替你買淡薄膨紗做一領膨紗衫。」Heng5-su7 koh看hit e5錢koh想伊e5 小妹真gau5溜冰，kiam2-chhai2伊會得著hit e5賞，就對Kat-la-ti2講，「你m7 sai2領巾，我就替你買一雙冰鞋好mah ？」 \n伊e5 小妹講，「我m7 tih8 領巾，我也m7 tih8冰鞋，你著家己買一雙冰鞋，就是lah。」Koh講，「這個錢是小姐hou7 你e5，我m7-thang 提。」 \nHeng5-su7講，「我的確著替你買。」 \n伊e5 小妹講，「我有一個法，買一雙鞋，若是你穿略仔較細，我穿略仔較大，an2-ni咱兩人thang穿，這個法好mah ？」 \nHeng5-su7講，「HaiN7-ah，你怎樣會穿hiah大e5鞋nih8？」 \nHeng5-su7雖然心中家己想愛一雙鞋，猶原肯讓hou7 伊e5 小妹，thang看是一個真好e5囡仔，koh講，「我愛你日日試鍊聽候到30號hit一日，你知thang得著一雙銀做e5冰鞋。」伊e5 小妹聽見這個話歡喜笑無煞。這時聽見in老母叫in兩人，就應講，「來lah。」Tui3 an2-ni兩人趕緊倒去家nih8。 \nBeh近30號hit幾日，Heng5-su7心內是非常e5快樂，看見伊e5 小妹腳穿新e5冰鞋，ti7 冰頂溜來溜去，親像飛一樣，hit e5仁愛e5 Hek-tek小姐koh另外送伊一條領巾，in兄妹兩人十分e5感激。有一個囡仔名叫彼得，看見Kat-la-ti2 ti7冰頂真gau5行，親像有兩個翼一樣，就講，「若hou7 這號細漢囡仔得著賞，hit e5真有趣味"}
{"text": "lah。」 \nCha-lip8講，「M7-thang做聲，hit e5穿破衫細姑娘，是Hek-tek小姐第一疼e5人，伊e5 腳穿e5冰鞋也是Hek-tek小姐送伊e5 。」 \n彼得笑講，「有影無？」 \n應講，「有影，伊故意做這個事，beh顯出伊e5名聲。」 \nCha-lip8講這號話因為Hek-tek kap Kat-la-ti2結做好e5朋友，心內真怨恨，無扑算彼得kap Hek-tek也是好朋友，聽見這個話真是贊成，也beh買一雙冰鞋hou7 Heng5-su7。Kap Hek-tek議論了就走去對Heng5-su7講，「請你替我e5 小妹刻一chhng3珠仔親像你e5 小妹所掛e5這樣。」Heng5-su7應允，就ti7 聖誕前兩暝，點燈替彼得盡力趕緊做，甚至手chng2頭仔割著，後來珠刻明白，伊也有錢thang到城內koh再買一雙冰鞋。"}
{"text": "二\n心姨a7自從金土--e5過身了後，飯chiah8 be7落，khun3 ma7 khun3 be7好勢，3 e5後生看i an2-ne，chiah決定講long2請1個月e5假，留ti7 chhu3--nih8陪老母，順soa3參詳beh an2-choann2安tah a母日後e5生活。\nNah e7知iann2 2禮拜過--ah，心姨long2無起khui3，tak8工面憂面結，kui e5人san2 1 lin3，choe3後生--e5看tioh8 an2-ne，long2煩lo2 kah beh死。\n「Mah，mai3 koh艱苦--ah好--無！」心姨siong7疼e5 ban5-a2-kiann2 A風ka7苦勸。\n「風--e5，ma-ma自lin2老pe7過身了後，tak8暗long2夢tioh8 i li2知--無。」\n「Mah，li2 kap pa5 tau3陣生活chiah久--a7，hit種感情m7是1，2工to7 e7-tang3放hou7去--e5，che gun2 long2了解，m7-koh li2 ai3 ka-ti7保重--ah，a爸i一定ma7希望li2 ka7 ka-ti7照顧hou7好se3，雖bong2 a爸無ti7 teh--ah，gun2 long2 e7 ka7 li2友孝--lah，mah！」\n「風--e5，是lin2老pe7 teh hou7 goa2煩lo2--lah，i tak8暗long2 tng2來ka7 goa2講i iau2 teh ti7鐵枝路e7-kha，be7-tang3超生--neh，goa2真正足煩lo2--i e5。」\n「Mah！Li2 siunn過siau3念--i，所以chiah e7去夢tioh8 an2-ne--lah，goa2相信a-pah i chit-ma2 tiann7-tioh"}
{"text": "8是足好--e5，li2 m7免koh煩lo2--ah lah。」\n總--是hit-e5夢long2無放心姨a7 soah，i tak8暗an2-ne hou7 chak-cho7，烏目kinn5 long2走走--出來，歸e5人ma7變kah神神，無ai3講話。\n3 e5後生看a母an2-ne m7是辦法，決定beh chhoa7 i去醫生館hou7先生看mai7--leh，tui3 phoh實e5莊kha人來講，來病院看精神科，是想long2想be7 tioh8 e5 tai7-chi3，na7 m7是A德ti7米國toa3 1段時間--ah，有khah開化，用各種e5理由ka7心姨a7直直苦勸，無i根底to7行be7開kha。\nA德陪心姨a7去到病院掛精神科，to7是金土出tai7-chi3了後hou7人--送來到位e5 kang7 hit間病院，先生是1 e5半lo2老，頭hiah8 liu3-liu3 e5 cha-pou-lang5，i 看心姨a7 long2無神采，koh聽i講金土tak8暗來chhoe7 e5 tai7-chi3，kan-tann chai-iann2 ka7安慰，叫i心肝放hou7輕鬆，過身e5人有過身e5人e5世界，lan2活--leh e5人去替in操煩ma7無khah-choah8，koh A德講，chit-e5年歲e5人來死ang，對心理e5打擊原底to7 chin大，ai3好好a2 ka7勸，tiann7-tiann7關心--i，陪i四koe3 kiann5-kiann5--leh，尾手ma7有開1 koa2藥a2 hou7心姨a2 thang chiah8。\nHiah-e5藥a2 chiah8了hou7人chin好睏，心姨a7雖罔tak8工猶原ti7差不多e5時間起--來，總--是不時頭long2 hin5車車，連睏tau3 l"}
{"text": "ong2睏beh kah 13殿去。i ka7後生埋怨講che藥a2 kan-tann hou7金土來kap i kou-kou-tinn5 e5時間ke khah長nia7-tiann7，i無siann2 ai3 chiah8。\n「Lin2老pe7 chang5暗koh來chhoe7 goa2哭，講看ti7 翁a2某cho3夥五十年e5情份，叫goa2一定ai3 ka7救，m7-thang放i ti7 hia拖磨。」\nKoh過1禮拜，心姨a7實在be7堪得tak8暗hou7 chak-cho3。tu2-a2好隔壁莊e5 A好來sio chhoe7坐，有講tioh8台中慈聖宮e5陳大仙外gau5 tu2外gau5，hou7心姨koh khah sahnn心beh ka7 tai7-chi3 cho3 chit8-e5解決，i hit暗chiah8飯e5時to7講tioh8想beh去台中問1 e5 a2清楚，na7是陳大仙有iann2 hiah siann3-chhui3，i應該e7-tang3確定講金土--a7 chit-ma2到底好--無，心姨a7想講che算是siong7尾1步--ah，na7陳大仙ka7 oan5夢講hiah-e5 tai7-chi3確實是無iann2，i ma7 thang好sia2心。\nCho3後生--e5看mah-mah an2-ne teh艱苦，ma7只好順i e5意，chit-kai2是A明sai2車，1家夥a2 cho3陣piann2起lih台中chhoe7 hit-e5陳大仙，hit-tah所在chin oh chhoe7，in seh8 chin久，問幾a7十e5人，chiah chhoe7 tioh8 hit條tui3省道oat入去e5石頭a2路，路草chin bai2，4 e5人ti7車內chhek8 kah kiong7-beh"}
{"text": "peng2胃，直直sai2 beh oa2十分鐘chiah看tioh8 1 e5破廟a2，邊a2有kui排e5 ke7 chhu3，廟e5頭前有chhai7 1 e5舊lak-lak e5塑膠khan-pang2，頂頭寫「慈聖宮」。\nIn chit8-e5入去廟--nih8，to7有1 e5 cha-pou-gin2-a2出來an3-nai7，in表示講有tai7-chi3 beh問陳大仙，gin2-a2講內底iau2有人--leh，請in sio2等--chit8-e5，廳a2內底2 peng5 long2有he7椅條a2，差不多四五e5人坐ti7 hia，「hoan7-se3 ma7 teh等beh問tai7-chi3」A風用手cha7--leh ka7 A明講細聲話，「看e7--出來chhoe7陳大仙e5人koh be7少」。\nIn等beh 10分鐘了後，chiah hou7 hit-e5 gin2-a2 chhoa7入去內底1間oa2邊a2 e5房間，1 e5頭mng5 thi3 kah短短chhang3-chhang3 e5中年cha-pou-lang5坐ti7桌a2頭前teh看冊，身軀穿1領白色e5布li2u-a2衫，e7身穿1 su半長e5黑褲，房間e5壁頂有掛2 pak毛筆字，寫kah chin草，看無siann2有，另外1 peng5 e5壁頂吊1 su chang簑，無論是家具iah8是kui間房間e5 chhiann5-kek，long2烏hoann2烏hoann2，看--起來舊舊舊，m7-koh m7是hit款有古早味，iah8-chiah是古早mih8 hit款氣氛，kan-tann是單純hou7人1種破sam3寒酸(han5-soan)e5感覺，無講kai3好。\n心姨chit8-e5坐定，hit-e5中年人，號cho3陳大仙e5 giah8頭看-"}
{"text": "-i，開chhui3問講：「Beh問sim2-mih8？」心姨有sio2-khoa2 ngai7-gioh8 ngai7-gioh8，chit8時a2 beh ka7 chiah-e5 tai7-chi3 ng3 1 e5 chhenn-hun7人講--出來，有iann2 m7知beh tui3 toh講起。\n「Goa2想beh問gun2翁。」心姨頭chhih-chhih講。\n「Beh問i chit-ma2 an2-choann2是m7？」\n「Henn3。」心姨頭無khian3繼續講，「自i走hit工kah tann，goa2 tak8暗long2夢tioh8--i，講sim2-mih8 i teh ti7鐵枝路e7-kha be7-thang得超生，goa2足煩lo2--e5，有iann2 chin煩lo2。」心姨講tioh8是輕聲細說，m7知是人thiam2--ah ia7-chiah是心內鬱卒，講be7開聲。\n陳大仙注神看心姨a7，停beh半分鐘，be7輸teh想siann2，chiah應講：「Li2夢--e5無m7-tioh8，i e5神魂確實是iau2 teh ti7 hia，be7-tang3抽退。」\nA德in 3兄弟a2聽i an2-ne講，有sio2-khoa2 gong7-giah8，m7知iann2 chit-khou仙--e5是頂真teh講--e5，iah8是pan7-phoe心姨--a7聽人講hiah-e5反對e5話聽chiann5-che7--ah，所以1 chhui3掛雙舌，thiau-ti5 ka7講hou7合聽，liah8準khah停人客teh緣錢e5時手phang7 e7 khah se。\nBeh hong5 hiam3-cho3仙--e5當然be7-eng7得kan-tann e7-hiau2應chhui3，陳大仙tun3-tenn--c"}
{"text": "hit8-e5，koh繼續講--落去。\n「大嫂，li2 na7有想beh ka7 lin2翁tau3-sann-kang7，an2-ne kha手ai3緊--oh，na7過四七二十八工了後，chiah beh開手to7 be7赴--ah，chin3時間無che7--ah kam2 m7是？」\n心姨a7聽tioh8 i an2-ne講心肝頭soah tio5--chit8-e5，二十八工，an2-ne m7-to7是後禮拜四，tann kin-a2日已經拜六--ah，i心內tioh8急hoan5頭ng3 3 e5後生講：「害--ah，kah後禮拜四chhun無幾工--neh。」\n「Che是i siong7尾1 kai2 e5機會，lin2一定tioh8 ai2 ti7後禮拜四子時，ia7 tioh8是12點tu2-tu2 e5時，ka7 i出tai7-chi3 e5時，i身軀倒loeh hit所在e5鐵枝gia5 hou7離塗，an2-ne i e5神魂chiah有thang走閃，無恐驚koh來to7無機會--ah。」陳大仙teh講e5時，目chiu展kah大大蕊，聲sau3 ke7-tim5，hou7人聽tioh8 chhang3-mng5 chhang3-mng5。\n(台文罔報第97期，2004年10月)"}
{"text": "譯* \n第1章 \n我6歲e5時，有一擺去看著一本描寫原始樹林e5冊，冊名是《大自然e5真故事》，內底有一幅誠氣派e5圖。這幅圖畫--e5是一隻大隻蟒蛇tng-teh吞動物。 \n頂面就是這幅圖e5 Copy。 \n冊內底寫講：「大蟒蛇連哺都無哺，就ka7歸隻e5動物吞--落去，了後恬恬睏6個月e5眠來消化動物。」 \nHit陣，密chiuh-chiuh e5樹林內底這款恐怖e5代誌hou7我直直想，尾手手賤就giah8一支彩色e5鉛筆，畫我個人e5頭一幅圖。我e5第一幅圖就像下面an2-ni。 \n我ka7我e5圖展hou7大人看，koh問in講：「這幅圖kam2有ka7 in驚--著？」 \nIn攏應我講：「一頂帽仔有啥好驚--e5?」 \n我畫--e5 m7是一頂帽仔。是一隻蟒蛇tng-teh消化一隻象。為著beh hou7大人了解我e5意思，我就ka7蟒蛇e5腹內ma7畫--出來。大人定定攏ai3人解說歸大堆。我e5第二幅圖就像an2-ni。 \nHiah-e5大人攏勸我講，ka7頭前hit兩張畫囥--leh，ka7興趣轉向地理、歷史、算術kap文法hia去。就是an2-ne，ti7我六歲e5時，就放棄畫家這種chiah高尚e5事業。這兩幅圖e5失敗，hou7我真失志。大人對代誌m7-bat講一下仔就了解，定定攏ai3對in直直解說，che對囡仔來講真thiam2。 \nM7-chiah我選別款頭路，去學駛飛leng5機。世界各所在我差不多攏飛--過--a。無m7著，地理對我真有路用。Kan-taN 目珠影--一下，我就有法度分講China抑是Arizona。人若ti7暗時chhoe7無路，che百面好用。 \nTi7人生e5過程中，我kap一大堆嚴肅e5人恬恬teh鬥陣。我ti7大人e5中央生活chiah久，斟酌ka7 in觀察，對in e5見解無改變。 \nTng當我tu2著一個看-"}
{"text": "-起來有略仔較靈性e5大人，就將我不時保存e5第一幅圖ka7伊試，想beh知影講伊kam2真正有智慧。M7-kuh 定定攏ka7我應講：「Che是一頂帽仔。」 \n續--落，我就無kap伊講蟒蛇、原始樹林、抑是天星e5話題。順伊e5話，kap伊講bridge、講golf、講政治、講necktie。了後，hit個大人就真歡喜講會當熟悉一個chiah有話講e5人。 \n第2章 \n自an2-ne我開始過著孤單e5生活，無半個會當做伙pho3-tau7 e5人，到kah 6冬前，我e5飛leng5機ti7 Sahara沙漠出意外，Engine內底e5零件有歹--去。我身軀邊koh無機械師ma7無旅客，扑算beh家己落去修理。Che對我來講是生死問題。Lim e5水今 chhun七工額nia5。 \n頭工暗暝我睏ti7沙埔，chia到有人toa3 e5所在有一千里遠。Kap一個ti7茫茫大海--nih漂流e5竹pai5仔頂面e5落難者比--起來，我加足孤單--e5。天phah-phu2光e5時陣，去hou7一種細細e5怪奇聲叫精神，an2-ne用想--e5你就知影講，hit當時我是偌nih8仔驚惶。 \nHit個聲講：「請你……ka7我畫一隻羊仔！」 \n「你講啥！」 \n「Ka7我畫一隻羊仔！」 \n我聽--一下choaN5-a2跳--起-來，若像去hou7雷公kha3--著hit 一般。我直直joe5我e5目珠，詳細看我邊仔，我看著世界怪e5囡仔，伊企ti7 hia對我直直相。Chia就是我畫伊e5相內底上sui2 e5一幅。當然--lah，我e5畫比我e5 Model 歹看濟--a。 \nM7-kuh che m7是我e5 m7著。我6歲e5時，我做畫圖家e5志願就hou7大人看衰siau5--a，m7-chiah講除去上頭前hit兩幅蟒蛇e5圖，就看破m7-bat koh去學--a。 \nHi"}
{"text": "t陣雄雄看著chiah怪奇e5囡仔，煞憨憨目珠大大蕊。請你m7-thang boe7記得hit當時我是siak ti7離人家一千里遠e5所在。這個囡仔看--起來若m7是chhoe7無路，ma7 boe7 thiam2、boe7枵、boe7嘴礁、boe7驚。看--起來伊ka2-na2是ti7沙漠--nih失蹤--去e5囡仔，hia離人跡有1000里遠。等到我講會出話e5時，我問伊講： \n「Ah無……你ti7 chia創啥？」 \nM7-kuh伊煞勻勻仔講koh直直重複，若像是一件真嚴重e5代誌。 \n伊koh講：「請你……ka7我畫一隻羊仔……」 \n一件神祕e5代誌，若siuN神化e5時，咱就m7-kaN2無接受。共款hiah ham3--e5,就是ti7離人跡1000里e5所在，有性命e5危險，我煞tui3 lak袋仔gim5一張紙kap 一支筆出--來。Hit當陣我就想著講我kan-taN學過地理、歷史、算術kap 文法nia5。我有一屑仔排斥，ka7 hit個囡仔講我boe7曉畫圖。 \n伊應我講：「無要緊，ka7我畫一隻羊仔。」 \n我m7-bat畫過羊仔，我替伊畫以早我bat畫--過hit兩張圖其中e5一張，hit張無畫蟒蛇e5腹內。我聽著伊e5應話我煞戇--去。 \n這個猴囡仔講：「無ai3!無ai3!我無ai3有吞象e5蟒蛇。蟒蛇真危險，象ma7 siuN tin3位。我toa3 e5所在，逐項物件攏足細--e5。我beh一隻羊仔，ka7我畫一隻羊仔！」 \n自an2-ne，我就畫一幅。斟酌看這幅圖了後，伊講： \n「我無ai3這隻！這隻病kah真嚴重--a，畫別隻！」 \n我koh畫另外一幅。我這個囡仔朋友看了就微微仔笑，koh大聲笑講： \n「你家己看……che m7是綿羊仔，是一隻有兩支角e5羊公。」 \n我koh重畫一幅。M7-kuh ma7 kap tu2-a2相像，ko"}
{"text": "h畫一幅。 \n「這隻siuN老--a。我beh一隻會當活較久長e5羊仔。」 \nAn2-ne我就擋boe7-tiau5--a，我真著急beh去拆我e5 Engine，m7-chiah chhin3-chhai2 ka7畫畫--leh。我就tan3 hou7--伊，講： \n「Che是箱仔，你beh tih8 e5羊仔ti7內底。」 \nHou7我驚一tio5,這個囡仔朋友顛倒展出滿意e5笑容。 \n伊講：「Che正港是我beh tih8--e5。你想，kam2著hou7這隻羊仔真濟草仔？」 \n「啥道理？」 \n「我toa3 e5所在真隘。」 \n「一屑仔就有夠--a。我hou7--你e5是一隻真細隻e5羊仔。」 \n伊aN3落去看這幅圖。 \n「M7是像你講--e5 hiah細隻……你看！伊睏--去--a。」 \n我就是an2-ne熟悉小王子--e5。 \n第3章 \n為著beh了解伊tui3 toeh來，hou7我了真濟時間。這個小王子問我真濟問題，總--是自頭到尾m7-bat應我e5問題。Beh了解--伊，taN-a2會當對伊無意無意講--出來e5話去探。 \n親像講，伊頭kai2看我e5飛leng5機(我無愛畫飛leng5機，畫飛leng5機對我來講siuN複雜)，就問我講： \n「Che到底是啥物件？」 \n「Che m7是物件。伊會飛，是飛leng5機，是我e5飛leng5機。」 \nBeh hou7伊知影講我會飛真hiau5-pai。 \n了後伊hiu講：「是an2-choaN2？你tui3天頂落--落來？」 \n我歹勢歹勢ka7應講：「HeN3……」 \n「Hah！真好笑--neh！」 \n小王子笑kah ki-ki叫，笑kah真古錐，m7-koh伊e5笑聲hou7我足刺chhak8--e5。我足無ai3人ka7我e5不幸當做teh chhit-tho5。 \n續--落伊koh講：「若an2-ne，"}
{"text": "你ma7是tui3天頂跋--落來！你toa3 ti7 toh 一粒星？」 \n伊e5出現哪會hiah神祕？Hou7我想攏無，我青pong7白pong7問--伊： \n「An2-ne看--起來，你m7就tui3別粒天星走--來--e5?」 \n伊煞無應話。伊頭勻勻仔taN--起來，直直看我e5飛leng5機，koh講： \n「Che是真--e5,你無可能tui3遠遠遠e5所在來，koh tui3天頂……」 \nM7-chiah伊恬恬想真久。Koh來，伊tui3 lak袋仔gim5我畫hou7--伊e5羊仔出--來，mi5-noa7 ti7這項寶物e5夢想--nih。 \n你會當臆著講是an2-choaN2我會對這個m7知ti7 toeh e5別粒星teh houN3-hian5。M7-chiah想辦法beh知影較詳細--leh。 \n「囡仔朋友，你tui3 toeh來--e5?Toeh是lin2兜？你beh ka7我e5羊仔chhoa7 去toeh？」 \n伊恬chiuh-chiuh，想一khun3 chiah應我講： \n「你hou7我e5 hit kha箱仔有一項利便，就是ti7暗時，會當hou7羊仔做睏e5所在。」 \n「你若乖乖，自然的，我會提一條索仔hou7--你，日--時就會當ka7羊仔縛--起來。我koh會hou7你柱仔thang好縛羊仔。」 \n我e5建議若像去ka7這個小王子驚--著。 \n「縛--起來？你e5 Idea thai3 hiah奇怪？」 \n我講：「你若無ka7縛--起來，伊會四界亂走，會走無--去……！」 \n我e5囡仔朋友聽了koh笑kah ki-ki叫。 \n「抑無，你beh叫伊走去toeh？」 \n「Chhin3-chhai2,伊面頭前hia……」 Koh來，這個小王子真誠懇講： \n「Che無要緊，我toa3 e5所在逐項物件攏真細。」 \n續--落伊用略仔悶悶e5聲講"}
{"text": "過1禮拜，A-lan5 kap Cheng7-gi5陪A-mui5去見上帝，到約定e5地點，上帝已經坐ti7窗a2門邊e5桌a2 teh theng3候--a，A-mui5緊張緊張，ka7 A-lan5 ham7 Cheng7-gi5 e5手tenn7--1-e7，to7行--入-去。A-lan5 ham7 Cheng7-gi5 tng2去宿舍beh等看有A-mui5 e5信號--無？ In約定講，若情形無kai3順si7，A-mui5 to7 Call--in，A-lan5 in to7 e7隨去「解救」A-mui5。1點鐘過--去，koh等無A-mui5 e5信號。\n「看--起-來應該是chiann5順利。」Bun5-eng ka7便當食了teh講。\n「Mh！ 無信號來應該是無siann2狀況--a，goa2有夠ai3 khun3--e5，cha-hng暝陪A-mui5緊張kah long2無khun3，goa2 beh去補眠--a。」A-lan5 na2 ha3-hi3 na2講，講soah i to7走去khun3--a。\n一直到kah尾暗a2，A-mui5 chiah tng2--來。\n「An2-choann2？」Bun5-eng先開嘴問。\n「Lin2是去toeh，nah e7去hiah久？」換Chhiu-kiok問。\n「I請goa2去食飯看電影，電影看soah to7 tng2--來-a。」A-mui5講。\n「I載li2 tng2--來-e5？」Cheng7-gi5 koh補問1句。\n「Goa2 ka-ti7坐車tng2--來-e5。」\nA-lan5看A-mui5 e5反應怪怪，問講：「I人an2-choann2？ Lin2 kam2有講tioh8 sann2？」\n「I無講sann2，食飯kap看電影e5時ma7無講joa7 che7話，goa2看i be7 k"}
{"text": "oh kap goa2聯絡--a…」\n聽A-mui5 an2-ne講，in大約a2知iann2發生siann2-mih tai7-chi3--a，無koh講--落-去，A-lan5提議買mih8件去基隆河邊食。\n到溪邊，A-mui5 e5情緒chiah爆發--出-來，ka-ti7 theh8 1罐bi3-luh na2 lim na2 hau2，A-lan5 in tiam7-tiam7陪ti7 A-mui5邊--a2。\n過tng2工，A-lan5隨kha3電話ka7嘉凱罵，ma7 ka7 A-mui5 e5情形講hou7 i知。Bun5-eng看be7做--tit，想beh替A-mui5出1口氣，to7招A-lan5 in ti7 BBS頂koan5 tng上帝，in申請新e5 ID，號做『聖母瑪莉亞』，按算beh ka7上帝教示--1-e7。\nTng chiann5久chiah hou7 in chhoe7-tioh8機會。自A-mui5 kap上帝見面了後，上帝已經chiok久無koh上站，kiam2-chhai2是驚tng7-tioh8 A-mui5 e5款，Bun5-eng in tng beh 2禮拜外chiah tng-tioh8上帝koh上站。\n『Hello~My son…』Bun5-eng in ti7 BBS頂koan5 tan3水球hou7上帝，期待e7-tang3得tioh8回應。\n過chiok久chiah收tioh8：『Who are you？』\nBun5-eng in koh tan3--過-去：『I’m your Mother。』\n過chit8-khun3-a2 chiah koh收tioh8：『我認識妳嗎？』\nBun5-eng繼續發動攻擊：『應該不認識吧！ 不過我們真有緣啊！ 你是上帝，我是聖母瑪莉亞，快叫聲媽吧~』送--出-去了後，A-la"}
{"text": "n5 in long2笑kah beh peng2--過-a。\n結果對方e5回應是：『無聊！』\nBun5-eng看i an2-ne應，kui腹肚火koh gia5--起-來：『你懂不懂禮貌吧？ 王八蛋！』\nKoh來to7無koh收tioh8上帝e5水球--a，i已經斷線--a。An2-ne ka7上帝chhong3-ti7，A-lan5 in to7爽kah liah8 be7-tiau5--a。A-mui5 tng2--來了後，Cheng7-gi5緊ka7 A-mui5講頭tu2-a2發生e5 tai7-chi3，A-mui5聽--tioh8 ma7 toe3 leh笑--出-來：『他應該知道是我們吧？ 他只要查詢一下，知道這是新ID，又上站沒幾次，應該想的到是我們，不過，謝謝妳們，我的好姊妹…』\nKoh來A-mui5 to7 m7-bat koh kap上帝ti7 BBS頂koan5開講--過-a，m7-koh A-mui5 iau2是e7注意上帝ti7 BBS e5狀態，A-lan5 in看--tioh8，kan-tann e7-tang3苦勸i緊死心，ma7無i法。\n顛倒是A-lan5接tioh8上帝in朋友QA kha3來宿舍e5電話，ti7電話中QA探講：『Moonlight現在怎樣？ 還好嗎？』Chit支電話是前chit8-cham7-a2 A-lan5 hou7 QA--e5，A-lan5想講橫直是宿舍e5電話，hou7--i應該無要緊。Moonlight是A-mui5 ti7 BBS e5 ID。\n『託你朋友的福，認清人渣的真面目後，過的好極了！』A-lan5應kah chiok死酸--e5，i對上帝e5情緒，換徙去對QA出氣。\n『講話幹嘛那麼毒？ 反正網友見面不就是這樣嗎？ 合的來就當朋友，合不來就bye-bye，而且上帝又沒對Moonlight怎麼樣…"}
{"text": "』\n『沒怎麼樣？ 見面前說的那麼肉麻，見面後卻180度大轉變，他以為他是誰啊？』\n『好了啦！ 火氣幹嘛那麼大？ 妳們是不是有用聖母瑪莉亞的ID上去整上帝？』\n『我幹嘛要告訴你？ 是又怎麼樣？ 不是又怎麼樣？』\n『妳們很幼稚耶！ 這樣也爽喔！』\n『對啦！ 怎樣？ 就是要給他一點教訓啦！』\n『好了啦！ 上帝有跟我說妳的長相喔！ 妳是那兩個陪Moonlight去的其中一個吧！』\n『不──是！ 請你跟你的朋友說，很抱歉，他認錯人了。』\n『妳跟Moonlight那麼好，怎麼可能沒去？』\n『跟你說沒去就沒去啦！ 我要掛電話了，再──見！』尾--a2 chit 2字，A-lan5出力teh嚷。\nA-mui5問A-lan5：「I an2-choann2講？」\n「當然是替hit-khou講話，m7-koh in知iann2『聖母瑪莉亞』是lan2 neh。」\n「I kam2有講tioh8上帝？」A-mui5 m7死心koh繼續問--落-去。\n「I beh講goa2 ma7 boai3 ka7聽--lah！ I是有講上帝ka7 i講陪li2去--e5其中1 e5是goa2。」\n「上帝thai3 e7知？ I是有問，m7-koh goa2無ka7講a7。」\n「應該是ioh--e5-lah。」\n「Lan5… li2 m7免為tioh8 goa2 kap QA pinn3面--lah。」\n「橫直in hit種人long2 m7是siann2-mih kha-siau3--lah，i若beh pinn3面to7來a7，goa2驚--i kong…？」A-lan5對QA e5定位chiann5簡單，to7是通phoe，講電話，互相做gi7-niu7，正經講--起-來連朋友ma7無算，i be7像A-mui5有hit種期待，特別是發生chit kai2 e5 tai7-chi3了後。\n時間久--來，chi"}
{"text": "t pai2 kap上帝見面對A-mui5造chiann5 e5 khang嘴ma7 tauh8-tauh8-a2好li7--a。In猶原不sam2時si3-ke3 chhit-tho5，sng2 BBS，siau2-siau2 tian-tian，2冬e5大學生活to7 an2-ne過--去-a。\n#衝擊\nHioh熱e5時，Siu3-bi2 in社團招全台灣e5相關社團cho3-hoe2辦「部落營」，1月日前，Siu3-bi2 to7 kha3電話hou7 A-lan5 ham7 Ka-bun5，按算招in cho3-hoe2參加。\n「A-lan5，lin2 tang時hioh-khun3？ Goan2社團7月初beh去goan2部落hia辦營隊，li2 ai3 cho3-hoe2來--ou！」\n「A-bi2公主，看--來li2 ti7社團chhit-tho5 kah be7-bai2--ou！ Goa2 ti7 goan2學校ma7有參加『山服社』neh！ Ka-bun5--leh？ I tang時beh tng2--去kam2知--a？」\n「Goa2有kap i講--過-a，li2 kam2 beh kha3 hou7--i？ 到時lin2 e7-sai2 cho3-hoe2坐車tng2--來，an2-ne ma7 khah有伴。」\n「好--a，goa2 chiah koh kap i約時間。Tioh8--lah，A-sau2 chit-ma2 an2-choann2？ Lin2 chit-ma2…」\n「想beh知iann2 to7 tng2來參加營隊chiah ka7 li2講。Li2實在chiok無意思--e5 neh，人Ka-bun5 siong7無1學期e7 tng2來2~3 pai2，li2 kui學期若有tng2來1 pai2 goa2 to7偷笑--a。"}
{"text": "」\n「好--lah，hioh熱to7 beh tng2--去-a meh！」\n7月初，A-lan5 kap社團e5 Komod，koh有kui2 e5社員cho3-hoe2參加Siu3-bi2 in辦e5營隊，Ka-bun5 kha7 tioh8 ai3上班e5關係，無法tou7參加。來--e5有5間無kang7學校e5原住民社團，koh有聽Siu3-bi2 teh講e5「運動界e5 sianpai」。1禮拜e5營隊，日--時做部落資源調查kap訪問部落老人，暗時內部針對現此時原住民運動e5發展做討論，ma7互相分享各社團e5經驗。\n第1暗活動long2結束了後，A-lan5 kap Siu3-bi2相招去海邊a2開講。自A-lan5去台北讀冊了後，in chiann5久無講心內話--a。\n「Goa2感覺lin2 chit pai2 e5營隊ka2-na2 thiau-kang設計hou7『山服社』參加--e5…」A-lan5 kui工落--來e5觀察，hou7 i感覺Siu3-bi2 in ka2-na2對『山服社』ngai7-gioh8 ngai7-gioh8。\nSiu3-bi2無隨ka7應，i iau2 teh考慮kam2 beh kap A-lan5講，i tiam7-tiam7無講話。\n「An2-choann2--a？ 雖bong2無聽li2講過lin2社團e5情形，m7-koh goa2看e7出來lan2 chit 2 e5社團e5性質無sann2 kang7款。」A-lan5繼續講--落-去。離開2冬，i感受tioh8 Siu3-bi2變kah chiok無kang5--e5。\n「Li2 kam2 koh e7記goa2 bat ka7 li2講過goan2學校ma7有『山服社』？ M7-koh是an2-choann2 in chit kai2無參加？ M7是"}
{"text": "goan2無招--in，是in boai3來。」『我們之前有論戰過，針對他們出隊，還有對原住民的看法。山服只是打著山地服務的招牌，把漢人的價值觀強加給原住民部落以及小孩，原住民部落已經在整個漢人社會和大中國意識的壓迫下，快要滅族了，山服社用救國團的方式，表面上說要幫助部落的小孩學習，可是實際上卻讓我們接受漢人觀點的教育方式，電視節目，玩的遊戲，還有價值觀，在他們設計給小孩子參加的活動裡面，不是要讓小孩子知道身為原住民的驕傲，而是要讓我們變成漢人。所以啦，經過那一次的論戰，他們當然不會參加我們辦的營隊。我們只是想嘗試看看，其實是可以用原住民的觀點來辦營隊，或是做點什麼來回饋部落。現在很多學校都有原住民社團，可是也有很多社團是像山服社這種性質的，大家會很相信這種社團，這樣一來，原住民在大家的眼中看來，就只是唱唱歌跳跳舞的族群，很多人也以為學幾首原住民的歌，會跳原住民的舞，就自以為關心原住民，和原住民站在一起，這些，說真的，對我們一點幫助都沒有，反而是一種傷害』Siu3-bi2 1口氣ka7 chiah-e5講講--出-來。\nChit8-khun2頭聽Siu3-bi2講chiah che7，A-lan5 soah m7知beh an2-choann2反應，kan-tann pok 1句講：『這樣我也是妳眼中山服社的一員…』\n『我不是針對妳，不然，我也不會找妳來參加，我是用朋友的身份邀請妳，不是因為妳是山服社社員。我們只是想找1條出路，1條原住民可以有尊嚴繼續生存的路。』\n「Mh，goa2知iann2 li2 e5意思。Goa2本底kioh是參加『山服』，e7-hiau2唱原住民e5歌，跳原住民e5舞，kap li2 e5關係to7 e7-tang3 giu2 khah近，想be7到goan2『一廂情願』e5想法kap做法，反倒無幫助。有tang時a2 goa2 e7想tioh8"}
{"text": "lan2開講long2是講台語，goan2 m7-bat想beh學lin2 e5話，想tioh8 che，goa2 to7感覺對li2 chiok phainn2-se3--e5，參加社團了後，tak8 pai2想tioh8 li2，goa2 ma7 e7想講是an2-choann2 goa2 m7是原住民？ 是an2-choann2 goa2是漢人？」A-lan5講soah，thou2 1口氣。Widi e5暗暝原來chiah-ni7 tiam7靜，天頂e5星sih--leh sih--leh，kan-tann海湧phah ti7沙埔e5聲。\n過tng2工，A-lan5 iau2-boe7 khun3飽to7 hong5 ou2--起-來，cha-hng暝kap Siu3-bi2講soah，A-lan5 koh想chiok久chiah khun3--去。Koh來hit kui2工，in聽部落e5老人講Pangcah e5傳說，搬徙e5經過，in e5傳統文化，kap hit-chun7-a2 in反火力發電廠e5 tai7-chi3，chiah-e5 long2 e7收ti7部落社e5刊物--nih，Siu3-bi2 in按算koh來beh用chit份刊物加強kap各社團e5聯繫。\n營隊期間，A-lan5 ma7發現Siu3-bi2 kap A-sau2 e5關係變kah chiok曖昧--e5，有1日i chhoe7 Siu3-bi2問：「Siu3-bi2，li2 kap A-sau2 cho3-hoe2--a？」\n「Mh。」\n「Houh~ long2無ka7 goa講，koh ai3 goa2 ka-ti7發現，講，lin2 cho3-hoe2 joa7久--a？」\n「應該算是…『大一結束的那一年暑假吧』！ 原本goa2無想beh答應，goan2 2家伙a2 chia"}
{"text": "h親--tioh8，goan2若cho3-hoe2，hit種感覺chiok怪--e5，m7-koh i一直對goa2 chiok好--e5，有1 kai2 goa2有tai7-chi3 ai3去玉里1 choa7，i知iann2了後to7講beh陪goa2去，尾--a2 goan2 2 e5騎ou-tou2-bai2沿路sng2--落-去，結果li2 kam2知iann2發生siann2-mih tai7-chi3？ Beh tng2--來e5時，騎到半路ou-tou2-bai2 soah tiann7--去，發be7 tin2動，害goa2 kap i牽chiok久chiah chhoe7-tioh8店修理，hit kai2 i hou7 goa2罵kah beh臭頭，koh來自然to7 cho3-hoe2--a。」Siu3-bi2想tioh8 hit chan5 tai7-chi3，na2講na2笑。\nA-lan5看tioh8 Siu3-bi2 e5表情，chiann5替i歡喜，想tng2來ka-ti7，iau2是孤單老人1 e5，to7 ju2欣羨Siu3-bi2--a。\n營隊soah到開學chit段時間，A-lan5 ti7花蓮koh kap Siu3-bi2 ham7 A-sau2講chiann5 che7，聽in講原住民e5問題，講社團評鑑，講校園自主，講政治，講社會運動，chiah-e5 i eng2過long2 m7-bat聽--過，ma7 m7-bat想--過，i連報紙iah是電視新聞to無teh看。Chit chun7 i chiah知iann2人teh講e5「大學生long2 m7-bat teh修社會學分」chit句話e5意思。大學2冬落--來，i kan-tann知iann2台北toh位khah好sng2，學校附近toh 1間店e5 mih8件kh"}
{"text": "ah好食，kap其他大細項tai7-chi3完全斷線，be7-su i ka-ti7生活ti7獨立e5空間，用牆a2 kap外界隔離，連學校內底有人teh爭取學生宿舍分配ham7設備使用e5問題，i ma7 m7-bat想beh去了解iah關心。\nSiu3-bi2 ham7 A-sau2講e5話，一直ti7 A-lan5 e5頭殼內teh ka2。「2冬e5時間，原來Siu3-bi2成長hiah che7--a，參加部落社，思考ka-ti7族群e5問題，kap A-sau2 koh有其他原住民e5朋友，beh用ka-ti7 e5 khui3力，phah出原住民beh行e5路。Ah goa2--leh？ Goa2 chit 2冬long2 teh chhong3 sann2？ Goa2對ka-ti7到底有siann2-mih按算？」A-lan5對ka-ti7 an2-ne講。\n(TGB通訊第65期，2005年2月)"}
{"text": "第4章 \nA2-ne我chiah知影第二件真重要e5代誌，he就是，小王子出世e5天星boe7比一間厝較大！ \n這個代誌iau2未ka7我驚--著。我真清楚知影，就是講除了有hou7人號名e5大粒星(像講地球、Jupiter、Mars、Venus)，iau2有千千萬萬粒星，有e5細粒kah連tiau3鏡都看boe7著。Tng當一個天文學者發現著in中間某一粒e5時，就用號碼做伊e5名，親像講，ka7號做「Asteroid 325」。 \n我有充分e5理由確定hit個小王子企起e5天星是「Asterioid B612」。 \n這粒「Asterioid」taN-a2 bat ti7 1909年，hou7一個Turkey e5天文學者看過一擺。 \nHit陣伊ti7國際天文學會頂面發表一篇真長e5報告來說明伊e5發現。M7-koh伊穿Turkey e5衫，m7-chiah無人beh信tau2。 \n大人就是an2-ne。 \n佳哉是「Asteroid B612」太出名--leh，Turkey e5 獨裁者強迫伊e5人民ai3改穿歐洲e5衫，無--者就判死刑。1920年，hit個天文學者koh重發表伊e5報告，hit當陣，伊穿kah真hiaN2目、真phiau-phiat，m7-chiah hit陣逐個攏認同伊e5報告。 \n是an2-choaN2我ka7 Asteroid e5代誌講kah chiah詳細，koh ka7你講伊e5號碼？He是大人e5關係，因為in合意數字。你若ka7 in講你交一個新朋友，in從來boe7去問你本質e5代誌，像講：「伊e5聲an2-choaN2？」「伊上合意sng2啥？」「伊有收集iah8仔無？」In 煞會問你講：「伊幾歲？伊有幾個兄弟？伊有偌重？In父母趁偌濟錢？」In想講taN-a2 tui3 chiah-e5數字，才有法度去熟悉伊。 \n準你ka7大人講"}
{"text": "：「我看著一間用玫瑰色e5磚仔起e5厝，窗仔門頂面有Geranium(天竺葵)，厝頂有粉鳥……」In 想boe7出是啥款e5厝。你應該ka7 in講：「我看著一間價值兩萬箍e5厝。」了後，in chiah會喝講：「Oh！厝哪hiah sui2!」 \nKap tu2-a2共款，你若ka7大人講：「這個小王子存在e5證明是，伊真古錐、伊會笑、伊teh chhoe7一隻羊仔。一個人若beh tih8一隻羊仔，che就是伊存在e5證明。」In taN-a2會肩胛頭giah8--一下，ka7你當做囡仔！換準你ka7 in講：「伊企起e5天星是『Asteroid B612』，an2-ne in就會相信，in就boe7 koh問你有--e5、無--e5。」 \n大人就是an2-ne，be7使對in要求siuN懸。囡仔對大人ai3有量。 \nChe是當然。對了解人生e5阮，數字對阮來講真無趣味！我本成就真向望故事e5起頭會當像神仙故事an2-ne。向望an2-ne講：「古早古早，有一個小王子toa3 ti7 kap伊差不多大e5天星頂頭，伊需要一隻羊仔……」 \n對了解人生hiah-e5人，故事an2-ne講較有真實e5氣氛。 \n我無ai3人ka7我e5冊chhin3-chhai2看看--leh，我忍受真濟e5苦痛來記錄chiah-e5代誌。我e5囡仔朋友chhoe7伊e5羊仔，離開我有6冬--a。我ti7 chia teh 描寫--伊，是為著無beh ka7放boe7記--得；boe7記得一個朋友真悲哀。M7是逐個人攏有朋友。我若ka7放boe7記--得，我ma7會像大人共款，除去數字，對別項攏無趣味。 \nM7是為著an2-ni我才買一盒水漆kap幾枝仔鉛筆。以我e5年歲，去畫圖真無簡單，特別對taN-a2 bat ti7六歲e5時，試畫過兩幅圖e5人來講，koh khah免講！我一定扑拚畫h"}
{"text": "ou7像真--e5共款。總--是我m7-kaN2保證會成功。這幅seng5,另外一張無一定就seng5。我ti7寸尺大細頂面ma7會hut m7著去。Chia e5小王子siuN大--a，ti7 hia就siuN細。我對伊衫e5色彩ma7躊躇誠久。M7-chiah我盡量試；chia試、hia試，有時仔好、有時仔bai2。 \n我真有可能ka7一寡較重要e5細節hut m7著去，m7-koh che m7是我e5 m7著。我e5囡仔朋友一直m7-bat ka7我解說；伊可能想講我kap伊共款。M7-koh真扑損，我m7知影an2-choaN2 tui3箱仔外口去探看內底e5羊仔。Hoan7-se3我有寡seng5大人。我老--a。 \n第5章 \n每一工若過，ti7阮講話中間，我對小王子企起e5天星、an2-choaN2離開kap旅行e5過程koh加知影--一寡。Chia--e5攏是伊回想e5時，無張無持講--出來--e5,資料得著e5速度真慢。就親像an2-ni，到第三工，知影 Baobabs(非洲e5植物，足大欉)怪奇e5代誌。 \n這擺 ma7 ai3感謝羊仔，因為小王子無代無誌問我講(心內若像有真大e5 ngiau5疑)：「羊仔kam2真正食Bush？」 \n「無m7-tioh8。」 \n「Ah！我真歡喜。」 \n我無法度了解講，是an2-choaN2羊仔食Bush是chiah-nih8-a2重要。小王子koh講： \n「若an2-ni，羊仔ma7食Baobab？」 \n我提醒小王子講，Baobab m7是Bush，顛倒是像教堂hiah大e5樹仔，hoan7-se3若chhoa7一tin7象來，一欉Baobab ma7食boe7了。 \n小王子hou7一tin7象e5觀念弄kah笑kah。 \n伊koh講：「象應該ka7一隻一隻疊--起來。」M7-koh伊koh真巧，解說講： \n「Baob"}
{"text": "ab大欉進前，ma7是真細欉。」 \n我講：「無m7-tioh8!是an2-choaN2你會叫羊仔食Bush？」 \n伊隨ka7我應：「Ouh！後擺你就知！」Kah-na2 he是真自然e5代誌。為著beh知影這個道理，我家己想真久。 \n代誌是an2-ni。小王子toa3 e5天星kap別個天星共款，有發好e5草，ma7有bai2 e5草。終其尾，好種發好草，bai2種發bai2草。M7-koh種是看boe7著--e5。In bih ti7塗腳底teh睏，睏到in中央有一粒hou7夢驚精神。了後伊頭taN--起來，頭起先歹勢歹勢向日頭方向puh 一枝幼mi-mi e5 iN2出--來。準伊kan-taN是菜頭抑是玫瑰e5 iN2，咱就放hou7伊大欉。假使伊是bai2植物e5 iN2，tng當咱會當分--出來e5時，tioh8 ai3隨ka7毀掉。 \n話koh講倒轉--來，小王子toa3 e5天星有一寡恐怖e5種──就是Baobab e5種。天星頂面e5塗定定hou7 in thun2踏。因為若是較慢ka7 Baobab挽掉，就無人對in有法度。若an2-ni，in就湠滿歸粒天星，伊e5根ma7 soan thang3歸粒星。假使hit粒天星siuN細，ah Baobab siuN濟，歸粒天星就會爆炸。 \n尾仔小王子ka7我講：「Che是規矩e5問題。早起時若身軀洗了，就應該順續ka7天星洗洗hou7清氣。你若ti7玫瑰花欉中央分會出Baobab e5時(in細欉e5時足seng5--e5)，著ai3會記--得隨ka7挽掉。這種工課真煩，m7-koh真簡單。」 \n有一工，伊ka7我講：「你應該ka7圖畫hou7 seng5,an2-ne會當hou7你e5囡仔看著歸個相像e5情景；in若去旅行，這幅圖對in真有幫贊。」伊koh講：「有tang時ka7工課拖過別工，是無啥要緊，m7"}
{"text": "-koh若是Baobab e5代誌，延chhian5會造成災厄，我知影有一粒天星頂頭toa3一個貧憚人，bat無注意三欉Bush……」 \n小王子teh說明e5時，我ka7 hit粒星畫好--a。我無合意kek hit種道德家e5聲嗽。M7-koh Baobab e5危險性煞無人重視，對hiah-e5 ti7 Asteroid失落e5人，會tu2--著e5危險hiah-nih8-a2濟，m7-chiah，破例一擺，警告講：「囡仔！對Babobab ai3細膩！」我e5朋友chham我，真早就不知不覺陷入危險e5界線，致使我集中精神beh完成這幅圖。我tu2--著e5經驗值得我an2-ni做。 \n你可能會問講：「是an2-choaN2 畫冊內底無別幅圖像Baobab hiah大？」 \n我e5答案真簡單，我試--過--a，m7-koh攏無成功。我若畫Baobab e5時，就hou7某一種緊張e5情緒刺激，m7-chiah畫kah hiah大。 \n第6章 \nOuh！小王子，我tauh8-tauh8-a2會當體會你鬱卒e5性命。自khah早，你唯一e5 gi7-niu7就是享受日頭落山e5溫sun5。我是ti7第4工早起才知影chiah-e5詳細情形，hit陣你ka7我講： \n「我真kah意日頭落山。咱來去看日頭落山……」 \n「M7-koh咱ai3等--一下……」 \n「等啥？」 \n「等日頭落山。」 \n起頭你感覺真著驚，尾仔煞家己笑--出來。你ka7我講： \n「我定定想講我iau2 ti7厝！」 \n逐個攏知影，事實是，美國中晝e5時，法國是日頭tng-teh落山。 \n若是ti7一分鐘內趕到法國就會當看著日頭落山。真可惜，法國siuN遠--a。M7-koh ti7細細粒e5天星頂面，椅仔taN-a2 ka7徙--幾步--仔就會使--得。若beh，啥時陣攏會當看著暗頭仔e5光景。 \n「有一"}
{"text": "工，我看43 擺 e5 日頭落山！」 \nKoh來，伊koh講： \n「你ma7知……一個人真鬱卒e5時，就會kah意暗頭仔。」 \n「An2-ne講，看43 擺暗頭仔e5光景hit工，你m7真鬱卒？」M7-koh小王子無ka7我應。"}
{"text": "等待放榜e5日子，A-lan5 ka7厝--nih tau3 choh田； Ka-bun5 ti7 1間咖啡店做part-time； Siu3-bi2 tng2去Widi部落，kap chit8-koa2出外讀冊放假tng2--來e5少年人，chhoa7部落內底e5 gin2-a2讀冊。人講e5「後山」chiah-e5部落，資源kap資訊iau2是kap都市be7比--得，部落內底意識tioh8 chit e5問題ju2來ju2嚴重，to7招部落內底e5少年--e5，利用熱--人kap koann5--人學校放假e5時間，設計chit8-koa2活動，教gin2-a2讀冊，學電腦。In 3 e5 ma7不時招--leh去看電影，seh8街。A-sau2 kang7款tak8工toe3 Hok伯--a2出海liah8魚。\nTeh填志願e5時，A-lan5無beh照in老pe7 e5意思，2 e5人soah起衝突，lou7尾A-lan5 ka7 ka-ti7關ti7房間內底，ui3 siong7 hng7 e5學校開始填，填好to7隨ka7單a2交--出-去，in老pe7知iann2了後，ka7 A-lan5罵kah kiong7 beh臭頭。尾--a2，A-lan5考tiau5台北大學，Siu3-bi2有iann2 tiau5花蓮師院，A-sau2 ti7東華大學，Ka-bun5 tioh8元智大學。\n禮拜中tau3，A-lan5 Siu3-bi2 Ka-bun5 3 e5人約ti7 Ka-bun5做part-time hit間咖啡店。\n「Lin2 2 e5 long2走kah hiah hng7--tioh8，chhun goa2 1 e5人留ti7花蓮，有夠無意思--e5。」Siu3-bi2 chiann5 m7甘i e5姊妹a2伴beh離開花蓮去外縣市讀大學。\n「To7"}
{"text": "m7是無beh koh tng2--來-a，na7放假to7 e7-sai2 koh見面--a，li2 ma7 e7-sai2來chhoe7--goan2-a，是講goa2 tioh8-ai3去chhoe7看有part-time e5 sit頭--無，私立e5學費有夠貴--e5，be7-su是用搶--e5，驚--死-人。」Ka-bun5一向khah樂觀，chit-ma2 i考tioh8私立e5學校，厝--nih e5經濟壓力koh ju2大--a，總--是i認為有學校thang讀to7 e7-tang3偷笑--a，koh來to7是發揮i『打工女王』e5功力，than3 koa2生活費。『打工女王』是同學ka7 i號--e5，Ka-bun5 ui3高一to7開始chhoe7 part-time做--a，是高三hit段時間in老pe7 m7准chiah無做--e5。\n「Tioh8 a7，goan2 ah8 m7是be7 tng2--來-a，koh再講，goa2 e7-tang3離厝hng7-hng7 siong7好，khah免kui工teh kap goan2厝--nih e5人oan-ke。」A-lan5 ka7 i填志願hit段故事講hou7 Siu3-bi2 ham7 Ka-bun5聽。A-lan5 oan-na期待koh來e5大學生活，oan-na m7甘tioh8離開chiah-ni7 sui2 e5故鄉kap i e5朋友。\n#大學生活\n人講大學是hou7 li2 sng2 4冬，A-lan5確實有chit-lo7感受，koh徹底執行。開學到tann無1月日，A-lan5 to7 kap toa3 kang7宿舍房間e5朋友tau3-tin7 kah chiok bah8 a7，ti7 in hit班ma7交tioh8 chiann5 che7 ma3-chih"}
{"text": "e5同學。1學期落--來，m7-tann7 kap朋友ka7大台北地區sng2 kah beh peng2--過，koh hong5封做『翹課女王』。\nChit工，A-lan5 kap kang7房e5 A-phiah，Bi2-leng5 ham7 Nga2-hui7 teh食學長送--來e5『期中考貢品』，na2開講na2看冊。In tak8-pai2 to屎chinn kha-chhng--a chiah beh pang3，普通時a2課無teh上，冊無teh讀，等到beh考試--a，chiah thau3暝無khun3做筆記，ma7不時chit8 kang2--落-去to7講beh kui暝，結果是冊無讀了，ma7無khun3--tioh8，過tng2工to7 e7聽tioh8 in 4 e5 ti7 hia哀--a。\n『隔壁房的阿芳上禮拜又回家了，真誇張，幾乎每個禮拜都回家。』Bi2-leng5 ui3外口thin5茶入--來teh講，看--來一定koh oat去隔壁房la7-le--a。\n『拜託，我住那麼近都沒像她這樣了，再說她是住台中耶。』A-phiah是台北人，1月日chiah tng2厝1 pai2，i想無A芳nah e7 hiah chiap8 tng2厝。\n『難怪林貞她們都跟我說阿芳怪怪的，是不是適應不良啊？』林貞是隔壁房--e5，有1 pai2 A-lan5 kap i開講e5時聽i講--tioh8-e5。\n『好了啦！ 剛才妳們不是還在叫說書讀不完了，快K書吧！』Nga2-hui7 bin5-a2-chai3 beh考必修課，範圍koh是siong7 che7 e5 1科。\n『反正到時候我必修能all pass就很滿足了。』A-lan5對考試成績一直chiann5看e7開。\n『對啊！ 像我們班有1個人，每節課必上，筆記做的多仔細啊！ 卻在那邊喊說擔心被"}
{"text": "當，如果她被當，那我們不就直接被退學了，真的很受不了她！』A-phiah已經知iann2 ka-ti7有1科無合格--a，對hit種人koh ju2擋be7 tiau5。\nA-lan5，A-phiah，Bi2-leng5 kap Nga2-hui7 4 e5人long2讀無kang7系。Chit 4 e5人kan-tann A-phiah是在地e5台北人，Bi2-leng5是桃園人，Nga2-hui7是台南人，雖bong2 in long2是Ho7-lo2人，m7-koh環境kap氣氛e5關係，in iau2是khah chiap8講華語。\n「Nga2-hui7，ai3 goa2替li2做『小抄』--無？」A-lan5看Nga2-hui7讀kah艱苦che7-koah，an2-ne ka7問。\n「免--lah，goa2看beh soah--a。」Nga2-hui7真phinn3-siunn3作弊，雖bong2 i ma7認為考試chiann5無意思，m7-koh既然beh考，tioh8-ai3靠ka-ti7 e5實力。\n『我們班的男生都已經把小抄做好分給大家了耶！ 不用白不用，幹嘛那麼“keng”，尤其是我們班那個豬頭老師的課，上課只會照書念，以為我們是白痴喔！ 要看書我們自己看就好了，還要他來上課幹嘛？』Bi2-leng5講kah氣phut-phut，若講tioh8大學kap高中有siann2-mih無kang5，除去無eng2過e5讀冊壓力，siong7大e5差別to7是大學e5教授無高中e5老師hiah認真teh上課，Bi2-leng5 pian7若講tioh8 che，to7 kui腹tou2火，tiann7 theh8 i高中tu2--tioh8 e5老師kap chit-ma2 in系--nih e5教授sio比pheng7。\nA-phiah續Bi2-leng5"}
{"text": "e5話繼續講--落-去：『像我們班的國文老師，根本就老的可以退休了，還在那邊叫我們背那些唐詩宋詞，背那些又不能當飯吃，更何況考試能考個屁東西喔！ 又不能考出我們的實力跟理解力，只要死背就能拿高分，叫我們交報告還比較實際。』\n「像goan2，koh ai3聽hiah-e5豬頭chhau3-toann7講i為tioh8台灣社會e5民主kap自由，joa7衝tu2 joa7衝，騙鬼teh be7食水，衝--e5早to7 hong5 liah8去關--a，koh有才tiau7 ti7 chia teh做教授？」Nga2-hui7 ma7 toe3 leh chhoh。\n『你們還好啦！ 像我可是要讀這些東西讀4年耶！』A-phiah講--e5 hiah-e5，A-lan5 siong7知iann2苦：「Siang2知iann2原來中文系to7是ai3讀chiah-e5死人骨頭。」『秦始皇那時候幹嘛不把書都燒掉？』\nHit-chun7對大學beh讀siann2-mih，未來有siann2-mih按算，A-lan5 long2 m7-bat認真想--過，商--e5 i無趣味，法律政治i koh無才tiau7，尾手老師看i語文成績be7-bai2，建議i去讀中文系，i對中文系是讀siann2，未來有siann2-mih出路ma7 sa無chang2，to7 an2-ne行1步算1步，相對清楚ka-ti7未來beh chhong3 siann2 e5 Siu3-bi2順利考tiau5師院，i感覺chiok欣羨koh佩服。\nSiu3-bi2 kap A-sau2猶原toa3 ti7厝--nih，tak8工騎ou-tou2-bai2上課。人講無toa3校，kap同學e5感情to7 khah be7 hiah ma3-chih，m7-koh Siu3-bi2無chit e5問題，i m7-tan"}
{"text": "n7 tak8工ti7學校hong-so到chiok oann3 chiah tng2厝，koh參加不止a2 che7社團，其中「部落社」算是i e5重心。花蓮師院e5學生e7-sai2講80~90% long2南部人，特別是台南人siong7 che7，顛倒花蓮在地--e5 1班chhoe7無kui2 e5，雖bong2 Siu3-bi2 kap chiah-e5同學好tau3-tin7，m7-koh ti7「部落社」有che7-che7原住民各族群e5朋友，當然ma7 kui工khut ti7社團。\nKa-bun5有iann2 si3-ke3 bauh8 part-time，m7-tann7 ti7學校e5圖書館做工讀生，koh ti7外口1間紅茶店teh tau3-sann-kang7，i無參加社團，i認為hit-koa2 e7參加社團e5人是kap i無kang7世界--e5，免chhoe7 khang-khoe3做，免ka-ti7 than3所費，當然有hit e5 eng5工thang參加社團。\nA-lan5 ti7學校ma7有參加『山服社』，是聽講內底有1 e5原住民學長生kah chiok ian-tau5--e5，A-lan5 chiah走去入社--e5。『山服社』e5社員無全是原住民，有1半khah ke是cha-bou2--e5，long2是聽tioh8風聲來--e5，頭1 pai2社團活動，tak8-e5 kan-tann聽hit e5 Komod學長唱歌，to7飽koh醉--a。\n有1 pai2 A-lan5 kap A-mui5 ham7 Bun5-eng beh上課e5時，ti7教室外口tng7-tioh8 Komod，A-mui5 ham7 Bun5-eng ka7 A-lan5 sak去kap i講話。\n『學長，你也要上課啊？』A-lan5"}
{"text": "行oa2 Komod邊--a2。\n『嗯！ 對了，上一次的社團活動妳怎麼沒來？ 好多人都沒來耶！』\n『還不都是碰到期中考，總要臨時抱抱佛腳吧！』A-lan5 kek 1 e5屎面。\n『那這個禮拜記得要來喔！ 要說出隊的事，妳會參加吧？』\n『我？ 當然會啦！ 怎麼可以不參加呢？ 學長，你在隔壁上課啊？』\n『對啊，我先進教室了，bye。』\n「Eh，lin2 kam2有聽--tioh8？ I ti7隔壁上課neh，koh知iann2 goa2頂禮拜無去社團… Komod真正有夠ian-tau5--e5。」A-lan5 koh teh想頭tu2-a2 kap Komod e5對話。\n「看li2爽kah an2-ne。」Bun5-eng看教授已經行入去教室--a，giu2 in 2 e5 na2行na2講：『以後上蘇老頭的課時，妳就可以遇到他了。』\n『那也要妳有來上課才行。』A-mui5提醒A-lan5，chit節課A-lan5已經chiok久無來上--a。\n『會啦！ 會啦！ 以後我每節課必上，大好機會我怎麼會放過哩！』\n拜6 kap禮拜2工，『山服社』ti7附近e5國校a2辦營隊，設計chit8-koa2『大地遊戲』hou7 gin2-a2 sng2，chit款形式e5活動『山服社』tak8學期siong7無e7辦1 pai2，學校若chhoe7有好勢，其他e5 tai7-chi3 long2 chiann5簡單辦，koh現看e7 tioh8效果。A-lan5 ti7 chit 2工e5活動--nih，kap社團e5老人koh ju2熟--a，ma7有人招i後學期cho3-hoe2來經營社團，論真講，社團ma7是teh than3 chit kai2 e5機會，chhoe7看有人thang接--無？ 若是e7 cho3-hoe2參加出隊--e5，表現koh be7-bai2，一般lo"}
{"text": "ng2 e7 hong5 giu2入去hoann7 1 e5位。\n當然A-lan5 ma7利用chit e5機會，kap Komod講chiann5 che7。Ti7 siong7尾a2暗e5暗會--nih，tak8-e5輪流表演，換Komod唱歌e5時，台a2-kha e5目神long2釘ti7 i身軀頂，社團內底1 e5老人ka7 A-lan5講：『很好聽吧！ 這些都是他寫給他女朋友的歌喔！』老人繼續講Komod kap in cha-bou2朋友e5故事，分散ti7 2 e5所在，cha-bou2朋友ti7故鄉teh等--i，Komod tak8月日long2 e7寫1條歌唱hou7 in cha-bou2朋友聽…，chiah-e5 A-lan5無siann2聽--入-去，kan-tann心內一直teh想講：「Oah，chiah-ni7 phah損，i有cha-bou2朋友--a，無chhai2，有夠無chhai2--e5…」Tak8-e5知iann2 Komod死會e5消息了後，普通時a2圍ti7 Komod身軀邊e5 hou5-sin5 bang2-a2 to7 khah罕得看--tioh8-a。\n第2冬，學校新宿舍起好e5關係，toa3校e5人ai3重抽宿舍，A-lan5 kap cho3-hoe2 toa3 1冬e5 A-phiah，Bi2-leng5，Nga2-hui7，na2按算koh來tau3-tin7 toa3 e5生活，na2煩惱無法tou7抽tioh8 kang7 1棟，4 e5人無課e5時，to7招--leh si3-ke3拜拜，看有法tou7保庇in koh toa3 cho3-hoe2--無？ Lou7尾獨獨A-lan5抽tioh8別棟，A-phiah in 3 e5人long2抽tioh8本底toa3 hit棟，知iann2結果e5時，A-"}
{"text": "lan5 kiong7 beh哭--出-來。\n搬過另外1棟宿舍了後，A-lan5 kap kang7班e5同學toa3 cho3-hoe2，m7-koh行khah oa2 e5 A-mui5 ham7 Bun5-eng in long2 toa3 ti7另外hit頭。大學2年，kang7 1班內底已經無像頭1冬tak8-e5 long2 sng2 cho3-hoe2，kang7性格，sio-kang7趣味e5人chiann5做1 koah。A-lan5 kap A-mui5 in 5 e5 cha-bou2 gin2-a2，koh有kui2 e5 cha-pou--e5算kang7 1 koah--e5，上課坐sio-oa2，下課to7 cho3-hoe2食飯，chhit-tho5，koh chhiang5-chai7 sio招去『夜遊』，唱KTV。無joa7久，A-lan5 to7無koh tng2去ka-ti7 e5宿舍khun3，直接khun3 ti7 A-mui5，Bun5-eng，Chhiu-kiok ham7 Cheng7-gi5 in e5房間內底。\n『又在跟“上帝”聊天啊？』A-lan5 ui3社團tng2--來，to7看A-mui5 khut ti7電腦頭前。「上帝」是A-mui5 ti7 BBS熟sai7--e5，透過BBS已經開講半冬--a，iau2 m7-bat見過面，gau5動感情e5 A-mui5對上帝不止a2 siau2。\n『嗯！ 上帝說嘉凱要安排我跟他見面，妳們覺得怎麼樣？』A-mui5問A-lan5 in e5意見。嘉凱是A-mui5 e5『學伴』，kap上帝有熟sai7。Ti7大學內底，無kang7學校e5學生e7 sio招做『學伴』，算是聯誼e5 1種，嘉凱in班kap A-lan5 in班to7是『學伴關係』。\n『算了吧！ 幹嘛那麼認"}
{"text": "真，不是聽說很多網友一見面就不再聯絡的嗎？』A-lan5頭1 e5反對，i認為A-mui5 siunn天真，小說看siunn che7--去-a。\nA-mui5反駁講：『不過嘉凱認識他啊！ 嘉凱也跟我說他人不錯啊！』\n『嘉凱跟他比較熟還是跟妳比較熟？ 他當然會幫他朋友說話啊！』A-lan5 iau2是強烈表示反對。\n『那妳呢？ 妳自己想跟他見面嗎？』Bun5-eng跳出來講，無，hou7 A-lan5 koh講--落-去，in hoan7-se3 e7 oan-ke。\n『我也不知道，是蠻想見面的啦！ 不過又怕到時候見面會…，就是不知道要不要答應才會問妳們啊！』\n『我覺得見個面也好啊！ 如果他是那種見了面就不再聯絡的人，那就別再聯絡了，如果不是，剛好可以交個朋友。』Chhiu-kiok提供建議，i知iann2 A-mui5心內chiann5想beh kap上帝見面。\nCheng7-gi5補充講：『如果真的要見面，還是我們陪妳去比較好，以防萬一。』有人陪伴iau2是khah妥當。\n(TGB通訊第64期，2005年1月)"}
{"text": "拜5課上soah，A-lan5坐火車beh tng2花蓮，ti7台北到八堵chit段，坐ti7 i邊--a2-e5，看--起-來是iau2 teh讀高中e5 cha-bou2 gin2-a2，原住民e5面模a2不止a2深。\n『妳是原住民對吧？』A-lan5看i看chiok久，chiah開嘴問。\nHit e5 cha-bou2 gin2-a2 hiong5-hiong5 hong5 an2-ne問，ka2-na2 lioh8-a2 chhenn驚講：『我不是耶！』\n聽i an2-ne講，A-lan5 soah ju2 giau疑，nah有可能m7是？ A-lan5繼續問--落-去：『不是嗎？ 可是妳的輪廓真的很明顯耶！』\nCha-bou2 gin2-a2聽--tioh8 choann-a2笑--出-來：『真的很明顯嗎？ 我媽媽是排灣族啦！ 我爸爸是外省人。』\n『那就是啦！ 我還想說奇怪！ 怎麼可能不是？』\n『可是人家都跟我說我這樣算是外省人，不是原住民，不是跟爸爸的嗎？』\n『哪有？ 不管是爸爸還是媽媽哪一個是原住民，生出來的孩子一樣也是原住民啊！ 妳說的是政府的規定，很沒道理對吧！ 可是只要妳認同妳是原住民，那妳就是原住民啊！』A-lan5對cha-bou2 gin2-a2笑--1-e7，想beh增加i e5信心。\n『原來是這樣喔！ 都沒有人跟我說過…』\nChit chun7，車頂傳來放送聲：「八堵站到--a，beh落車e5旅客請順序落車，後1站是瑞芳站。」\n『我要下車了，很高興跟妳聊天，bye-bye！』Cha-bou2 gin2-a2講soah to7落車--a。\n火車khok8到花蓮，已經翻點--a。\n過tng2工khun3醒，A-lan5 ou-tou2-bai2騎--leh to7 long3去Widi chhoe7 Siu3-bi2。自海岸線hun3闊了後，大路邊"}
{"text": "e5部落無iann2像chin3前來評詁e5 hit-koa2教授學者講--e5，對in e5經濟有幫chan7，顛倒ju2害，hit-koa2台北人車駛--leh，siuh8--1-e7 to7過--去-a，m7是直接到台東，to7是ti7 kui2-e5-a2觀光點hip chit8-e5相，chiann5 che7當日to7 koh tng2--去-a，thai3 e7留ti7 chia chhit-tho5？ 部落ti3覺tioh8 chit e5問題，m7-koh kam2有才tiau7 an2-choann2？ Siu3-bi2 in chiah-e5大學生，拜6禮拜long2 e7 tng2部落tau3-sann-kang7，chit-ma2部落內底e5老人決定beh用ka-ti7 e5傳統做肥底，記錄整理in e5文化資源，整修in e5硬體設備，加強原住民意識e5教育，boai3 koh ng3--人-a。\n「Panay，看li2無eng5 chhih-chhah，liam-mi chong5 chia，liam-mi chong5 hia，kam2 ai3 tau3-sann-kang7？」\n「A-lan5，li2頭1 pai2叫goa2 e5名neh，goa2 Pangcah e5名。」\nPanay是Siu3-bi2 e5名，A-lan5 ti7火車頂kap hit e5 cha-bou2 gin2-a2講了，to7決定koh來beh叫Siu3-bi2 i原住民e5名。\n「Chit-ma2 khang-khoe3進行kah an2-choann2？」A-lan5看邊--a2 teh無eng5 e5人，tak8-e5看起來long2 chiok有活力，chiok滿足e5表情，部落ma7變kah khah無kang7款--a。\n「Iau2算kai3順利。」"}
{"text": "『回到部落，回到自己生長的地方，我才真正找到自我，也找到重建的力量，看著族人為了自己的生存，大家分工合作，老人敘說著部落的傳說與故事，年輕人學習母語並且留下記錄，小孩子幫忙負責部落清潔，每個人都做的好開心。妳畢業後也回來吧！』\n「Panay，goa2感覺goa2 chit-ma2 ka2-na2失去方向e5 hong-chhoe，m7知e7-tang3飛去toeh？ 是an2-choann2 goa2知iann2 chit-koa2 tai7-chi3了後，顛倒m7知e7-tang3 chhong3 sann2？」\n「Chiah-e5 li2 eng2-chun7 m7-bat接觸--過，chit-ma2 hiong5-hiong5知iann2 chiah che7，當然需要時間消化，to7 ka2-na2本底人起hou7 lan2 toa3 e5厝，chit-ma2崩--去-a，lan2 beh重起，當然需要1段時間，重要--e5是li2想beh toa3 siann2-mih款厝，ai3先設計好勢，地基phah hou7 chai7，chiah be7起到1半厝soah hou7倒--去。」\n「M7-koh goa2 to7是m7知iann2 ka-ti7想beh toa3 siann2-mih款厝a7？」\n「Li2 ai3 ka-ti7去chhoe7 a7，che，別人無法tou7 ka7 li2講。」『多出去看看這個世界和社會，妳就會找到妳想要的。』Panay kan-tann hou7 A-lan5 chit e5建議。\n#走chhoe7\n大學出業了後，A-lan5吊車尾考tioh8中文所，i搬去北投kap A-kheng toa3 cho3-hoe2，ma7正式kap大學同窗--e5斷線。Ti7學校i參加1 e5所謂e5學運社團，ti7內底負責原住民議題，ti7"}
{"text": "外口，i ma7開始熟sai7 che7-che7 ti7都市e5原住民，chhiang5-chai7 kap in ti7 1間號做「Sannasai」e5咖啡店聚會，cho3-hoe2唱歌lim燒酒，khah sa-bi2-sih e5時，to7聽in講少年時chun7 e5夢。\n另外，A-lan5 ti7所--nih ma7引tioh8助理e5 khang-khoe3，替教授做研究計畫兼處理行政khang-khoe3。有1回，A-lan5 teh處理〈台灣婦女文學研究專題〉，kap chit8-koa2女性主義者牽tioh8線，大部份是大學內底e5教授，有e5成立基金會，有e5開冊店，若有活動，A-lan5有tang時a2 ma7 e7 hong5叫去tau3-sann-kang7。\n有1 pai2 ti7『全國婦女國是會議』e5活動，A-lan5去做工作人員，che是kui2-na7 e5婦女團體tau3-tin7辦e5會議，ng3望借chit e5機會發聲，保障台灣cha-bou2人e5權利，邀請出席--e5是各婦女團體e5負責人，大學教授，研究女性論述e5學者kap立法委員等等。\n會議進行tang中，1 e5 kang7款是工作人員e5 Bunun cha-bou2 gin2-a2 Abus，對A-lan5講：『為什麼這場號稱全國婦女的會議，都沒看到半個原住民參加？』Abus是神學院e5學生，2 e5人今a2日chiah熟sai7--e5。\n『可能這場會議的主題是女性參政保障名額這些比較政策面的訴求，而不是針對原住民婦女處境做討論有關係吧！』\n『但是難道說原住民婦女不是全國婦女其中一部份嗎？ 原住民女性的處境難道不是更需要改善嗎？ 我參加過很多像這樣的活動，總是期望能找到結合女性及原住民觀點的實際做法，卻也一再的失望，她們關心的畢竟只是中產階級女性的權益。或許我"}
{"text": "們還是得靠自己的力量站起來吧！ 只是我不知道原住民女性有多少實力可以成立團體，捍衛自己的權力。』Abus講kah chiann5無奈。\n活動soah，A-lan5走去冊店買Abus紹介i看e5冊，是1 e5原住民cha-bou2寫--e5，內底有1篇用樓頂樓kha來比喻都市e5中產階級女性運動kap原住民女性運動，冊內底講原住民cha-bou2 to7 na2像是toa3 ti7 1樓e5人，vision khah eh8 ma7 khah韌性； 中產階級e5 cha-bou2 toa3 ti7 2樓，vision khah闊，雖bong2 oan-na e7 hou7樓頂e5人壓迫，siong7無m7是siong7 ke7層--e5。Toa3無kang7樓有無kang7款e5需要kap訴求，chit-ma2 soah變做樓頂--e5大主大意beh替樓kha--e5講話。\nTng2到厝，A-lan5行去A-kheng e5房間，看A-kheng theh8 1本冊teh看，ka7問：「Li2 teh看sann2？」\n「Goa2今a2日ti7冊店看--tioh8-e5，《百年心魂》，be7-bai2看--ou！ 等goa2看soah chiah借li2看。」\n「我今a2日ma7有買1本冊。」A-lan5 ka7今a2日辦活動e5情形，koh有Abus講e5 hit-koa2話講hou7 A-kheng知。\n「Goa2看hit-koa2 teh講cha-bou2人問題e5冊kap in辦e5活動，long2感覺tioh8！ To7是an2-ne！ Ui3身體，家庭，社會，到食頭路，cha-bou2人一直是khah輸面--e5，受壓迫--e5，所以對工作權kap法律權e5保障，toe3老母姓e5自主權… chiah-e5主張long2真認同，一直到今a2日，goa2 chiah發"}
{"text": "現原來lan2認定e5全台灣cha-bou2人e5問題，無的確是原住民cha-bou2 siong7要緊--e5，ma7 m7-bat ka7 in tng7--tioh8 e5問題sa來做訴求。」\n「Tu2開始goa2 ma7有chit lo7問題，m7-koh參與久--來，我發現其實chiok che7團體long2 an2-ne，m7-tann7是婦女團體，做環保--e5，sak母語文--e5 kang7款有chit e5現象，到尾--a2，kan-tann care ka-ti7 teh做--e5，互相無聯繫，koh khah免講有合作e5空間。1 e5人，其實有chiann5 che7身分： 台灣人，cha-bou2人，choh-sit人iah勞工，有e5 koh有原住民chit e5身分，tak8-e5身分有無kang7款e5問題，ma7互相牽連，long2需要去解決，若欠其中1部份，to7無法tou7 chiann5做1 e5完整e5人--a。」A-kheng theh8 i e5經驗ka7 A-lan5講。\nA-kheng經驗che7，A-lan5若tng7-tioh8問題，long2 e7 chhoe7 A-kheng問，ui3大學到chit-ma2，A-lan5 ui3 A-kheng hia學tioh8 chiann che7 mih8件。\nTng2去ka-ti7 e5房間了後，A-lan5 ti7 BBS寫phoe hou7 QA。Ui3 hit kai2 ham7 Bun5-eng in oan-ke了後，2 e5人to7一直有teh聯絡。\n『QA：<BR>或許是高中死黨的關係，大學時我開始關心原住民議題，還記得因為那時的轉變我還和Moonlight還有Lemon她們吵架嗎？ 一直到現在，我還是認為投入原住民工作是正確的選擇，在這裡，我找到了志同道"}
{"text": "合的朋友，我們一起爭取原住民姓名權，一起參與還我土地運動，一起做部落資源調查，一起發行刊物，一起辦“都市原住民之夜” … 雖然一路走來也碰到很多挫折，但我總是自豪著自己找到了目標。但是今天，潛意識裡的不安卻全部跑出來了…\n『今天去參加一個全國婦女國是會議，在會議中認識了一個布農族的女孩子，她批判了現今檯面上看到的這些婦女團體跟原住民女性的關係，聽完她的話後，我才發現原來我也是一直站在非原住民的角度在看待原住民，雖然我也參與原住民運動，但我只是抱著補償的心態投入原住民工作，原來我只是一直批判別人，卻不曾用同樣的標準來檢驗自己。\n『不管是婦女運動還是原住民運動，雖然我積極投入並爭取認同，但似乎少了一點什麼東西…<BR>現在研究所讀的有點煩的Banana』\n半點鐘後，A-lan5接tioh8 QA kha3--來e5電話。\n「Li2今a2日有去『全國婦女國事會議』--ou！ Goa2 ma7有去neh！」電話chhim2 gia5--起-來，to7聽tioh8 QA hoah kah大細聲。電話講久--來，in自然to7 long2用台語講--a。\n「Li2 ma7有去？ Li2去hia chhong3 sann2？」A-lan5聽--tioh8有tam7-poh8-a2 chhoah--tioh8。\n「Goa2去liap影--a，有1 e5穿烏牛a2褲ham7紅T-shit--e5 to7是goa2！」QA出業了後to7 ti7 liap影公司teh食頭路，無koh讀--起-lih。\n「Hann5-a2！ Hit e5 to7是li2--ou！ Goan2工作人員內底有人teh唸講nah e7有人穿kah chiah-ni7 chhin3-chhai2，原來hit e5人to7是li2！」\n「穿an2-ne是koh an2-choann2？ To m7是穿kah thai2-k"}
{"text": "o-noa7-lo5，hng7-hng7 to7 hou7 lin2 phinn7-tioh8臭味kong…，goa2是去做khang-khoe3--e5，ah8 m7是beh去kap人對看--e5，koh再講，chiah-ni7熱e5天，穿an2-ne kam2 m7是ke真爽快？ Kan-tann lin2 chiah-e5讀冊人e7計較che… Li2是toh 1 e5 a7」\n「Li2 ioh a7。」A-lan5 thiau故意boai3 ka7 i講。\n「工作人員tioh8--無？ Mh… Goa2 ioh是…是m7是khia7 ti7主持人邊--a2 teh用電腦hit e5？」\n「Li2 nah e7 ioh hit e5？ 是an2-choann2 goa2聽tioh8有人teh奸臣a2笑e5聲？」\n「是chit e5 tioh8--無！ Tu2開始e5時，lin2 tak8-e5 m7是long2有『自我介紹』，hit chun7 goa2聽tioh8 hit e5人講i是東吳大學中文所--e5，to7 teh想講kam2 e7是li2？ Nah e7有hiah tu2好e5 tai7-chi3？ Tng2--來了後看tioh8 li2 e5 phoe，to7知iann2應該是li2無m7-tioh8！」\n「好--lah，真gau5--lah，e7-tang3出國比賽--a。」\n「Hah！ Hah！ Li2 hit chun7 koh講無beh kap『網友』見面，chit-ma2 m7是看--tioh8-a。」\n「Goa2 nah知iann2 hit e5是li2？ An2-ne無chun2算--lah！」\n「Siann2-mih無chun2算，li2知iann2 goa2，goa2 ma7知iann2 li2。Koh再講，lan2熟sai7 beh"}
{"text": "5冬--a neh，li2有法tou7 koh an2-ne繼續--落-去-ou？」\n(TGB通訊第67期，2005年4月)"}
{"text": "#A-lan5 kap i e5姊妹a2伴\n大學聯考chhim2考soah，A-lan5隨kap Siu3-bi2 ham7 Ka-bun5 chit 2 e5姊妹a2伴sio招去海邊a2 sng2水，想beh好好a2放鬆--1-e7，3冬來，特別是高3 chit段時間，為tioh8 beh拚聯考，e7-sai2講除去厝--nih kap學校，無其他所在thang去，tak8工縛ti7冊堆內底，無起siau2 ma7 e7 phoa3病，tann，總算考soah--a，e7-tang3 thau2 1口氣--a。\n今a2日e5日頭不止a2 me2，太平洋hou7日頭光chhio7 kah烏金烏金，青翠e5海岸山脈khia7 ti7邊--a2。E-pou時a2，be7-chio2人來ti7海kinn5 sng2水khioh石頭，邊--a2兼做chhah車用e5廣場，有賣枝a2冰，烏輪kap烘ian-chhian5 e5擔a2； 頭前海面看e7 tioh8 10外隻漁船a2 tng teh收網a2，有e5 kha手khah me2--e5，已經tng2來ti7海kinn5 ka7 liah8--tioh8 e5魚a2裝箱，toa3附近e5人e7直接ti7 chia買魚a2。\n「Aih~ au 3冬to7為tioh8今a2日，總算結束--a。」A-lan5 thou2 1口氣，be7-su beh ka7 chit 3冬e5鬱卒借chit口氣cho3-hoe2 thau2放--出-來。\n「想be7到有iann2結束--a neh，感覺ka2-na2有siann2-mih mih8件ui3身軀內底無--去。」Siu3-bi2接續A-lan5 e5話尾講--落-去。\n「Aih--ioh~ lin2想想hiah che7 beh chhong3-a2？ 重要--e5是koh來e7-sa"}
{"text": "i2好好a2 siau2--1-e7-a，ka7 chit 3冬無sng2--tioh8-e5 long2補補--tng2-來。」Ka-bun5等chit工等chiok久--a，對i chit種be7愛讀冊e5人來講，nge7 hong5押leh考大學是siong7艱苦e5 tai7-chi3。\n「人e5腹tou2 teh叫--a-lah，lan2來去食魚a2好--無？」A-lan5 e5 cheng2頭a2 ki2 tui3漁船a2靠岸e5所在，i e5腹tou2 ui3頭tu2-a2 to7一直teh叫--a。\n「Iau鬼gin2-a2看人liah8魚tng2--來to7 teh流嘴noa7--a hounnh。」Tu2-chiah sng2水sng2 beh 2點鐘久，Siu3-bi2 tng teh giau疑今a2日A-lan5 nah e7 chiah堪得iau，A-lan5隨to7開嘴討食--a。\n「聽li2 an2-ne講，goa2 e5腹tou2 ma7 teh叫--a，Siu3-bi2，lan2來看Hok伯--a2今a2日有liah8-tioh8 siann2-mih魚a2。」Ka-bun5 khia7--起-來，kap A-lan5 Siu3-bi2走去chhoe7 Hok伯--a2。\nHok伯--a2 kap Siu3-bi2 in老pe7是換帖--e5，2家伙a2比kang7家族a2 koh khah親，Siu3-bi2 in老pe7 chhiang5-chai7 kap Hok伯--a2 cho3-hoe2出海liah8魚。前kui2工Siu3-bi2 in老pe7受傷，到tann koh be7-tang3出海，Hok伯--a2 tak8工long2 e7叫in hau7生liah8 kui2尾魚a2去Siu3-bi2 in tau。\n「Enn"}
{"text": "5~ hit e5 kam2 m7-si7 A-sau2？ Siu3-bi2，li2 e5 a-na2-tah teh等--li2 neh。」A-lan5看A-sau2 ui3頭前行--過-來，liah8-tioh8機會ka7 Siu3-bi2 khoe。\nSiu3-bi2 ka7 A-lan5 gin5：「Siann2-mih a-na2-tah，li2無想beh食魚a2--a hounnh？」\n「Lan2 beh食人a-na2-tah e5魚a2 tioh8-ai3 khah pa-kiat--e5-lah。」Ka-bun5大聲笑--出-來，na2笑na2離Siu3-bi2 hng7-hng7，若無，等--leh hou7 i bok--tioh8 to7知疼。\nA-sau2是Hok伯--a2 e5大han3 hau7生，pian7若學校放假to7 toe3 Hok伯--a2出海liah8魚，i kap A-lan5 in kang7屆，今a2日kang7款tu2考soah，e-pou to7來chia ka7 in老pe7 tau3-sann-kang7。本底i對Siu3-bi2 kan-tann是像兄妹a2 e5感情，到in升3年a2，tak8工放學了後sio招去圖書館讀冊，cho3-hoe2 e5時間che7--a，講e5話題ma7 toe3 leh增加，特別是tng teh準備考試，心肝頭e5壓力若是邊--a2有人thang講，總--是khah輕鬆，時間久--來，A-sau2對Siu3-bi2 e5感情ma7放ju2重，同學看in tak8日做伴tng2厝，2家伙a2 koh hiah親--tioh8，當然ma7 ka7 in 2 e5 sak做堆。A-lan5 kap Ka-bun5知iann2 A-sau2對Siu3-bi2有意思，想beh jiok--i，"}
{"text": "long2 e7替A-sau2製造機會。\n「Siu3-bi2，A-lan5，Ka-bun5，lin2來海kinn5-a2 chhit-tho5--ou？」A-sau2看tioh8 Siu3-bi2，目chiu long2金--起-來-a。\n「A-sau2，goan2 A-bi2公主想beh食魚--lah，lin2今a2日kam2有liah8-tioh8 siann2-mih魚a2？」A-lan5搶ti7 Siu3-bi2開嘴chin3前先講。\nSiu3-bi2是在地e5 Pangcah，母語聽是iau2聽有，m7-koh無siann2 e7-hiau2講，A-lan5 kap Ka-bun5有tang時a2 long2叫i A-bi2公主。Siu3-bi2 in老pe7 kap Hok伯--a2是換帖e5關係，2家往來long2是講Ho7-lo2話，m7-chiah Siu3-bi2 Ho7-lo2話ma7講kah不止a2 lian3-tng2，kap A-lan5 Ka-bun5 in ma7 khah chiap8講Ho7-lo2話。\n「Oeh~ m7知是siang2看人漁船a2 liah8魚tng2--來，腹tou2 to7開始teh叫--e5 hounnh？ A-sau2，是chit 2隻teh流嘴noa7--lah。」Siu3-bi2 chhun手liam3 A-lan5 e5嘴phoe2，暗示i m7-thang koh ou-peh8講話。\n「Hah… hah… A-lan5 kap Ka-bun5已經hou7 li2教kah變食魚專家--a。Goan2 a-pa有留chit8-koa2 ian-a2魚，e7-sai2 theh8來烘。」A-sau2招in 3 e5留ti7海邊a2烘魚a2，趁tu2考soah，A-sau2 ma7想beh hioh喘--1-e"}
{"text": "7。In 4 e5人行oa2 Hok伯--a2 hia。\n「Pa5-a2，goan2想beh來烘ian-a2魚，暗時goa2 to7無beh tng2厝食飯--a-ou。」A-sau2 na2 kap in老pe7講話，na2 ui3桶a2底ka7 ian-a2魚liah8出來thai5。\n「A伯，看--起-來今a2日e5收成be7-bai2--ou。」Siu3-bi2 ka7 Hok伯--a2 ai-sat-chuh。\n「A-bi2--ou，ah考kah an2-choann2？」Hok伯--a2笑笑看Siu3-bi2 in，i對Siu3-bi2 to7 na2像對ka-ti7 e5 cha-bou2-kiann2 kang7款。\n「A伯，Siu3-bi2 i無問題--lah！ 一定e7 tiau5--e5-lah！」A-lan5替Siu3-bi2應，講實在--e5，Siu3-bi2 e5成績一直long2 be7-bai2。\n「Tioh8--lah！ A伯，安--lah！ 師院應該無問題…，goa2是講Siu3-bi2--lah，li2 ma7知iann2 goa2 to khah be7愛讀冊，若有1間學校e7-sai2 hou7 goa2讀，goa2對goan2 pa5--a2 to7交帶e7過--a。」Ka-bun5 phainn2-se3 phainn2-se3 an2-ne講，若hou7 in老pe7聽--tioh8，i to7討皮疼--a。\n「Iau2 m7知--leh，ai3等放榜chiah知iann2--lah。A伯，等--leh beh cho3-hoe2烘魚a2--無？」Siu3-bi2講soah，kap A-lan5 Ka-bun5行過去ka7 Hok伯--a2 tau3-sann-kang7。\n「Lin2少年--e5烘to7好，goa2老歲a2"}
{"text": "koh teh kap lin2 tau3鬧熱？ Goa2等--leh ka7魚a2載去市場了後，beh去chhoe7 lin2老pe7，goa2看i hioh chiah久，連an2-choann2 liah8魚ma7 be7記--a。」\nHok伯--a2自底是屏東人，少年時chun7 chhiang5-chai7來花蓮liah8魚，si7大人過身了後，to7搬過來花蓮toa3，kap Siu3-bi2 in老pe7 to7是ui3少年時liah8魚熟sai7到tann--e5，A-sau2是ti7花蓮chia出世--e5，外ma2是Pangcah，算--起-來A-sau2 ma7有1/4 Pangcah e5血統，A-sau2 chit e5名to7是in a-ma2號--e5。\n「A-sau2，goa2先去市場，chia iau2有chit8-koa2蝦a2，cho3-hoe2烘烘--leh，lin2 m7-thang sng2到siunn oann3--ou。」Hok伯--a2 ka7 ke-si收收--leh，to7載魚a2去市場賣--a。\n「Siu3-bi2，A-sau2，goan2先去kam2-a2店買涼--e5，lin2先起火--ou。」A-lan5 ham7 Ka-bun5 ka7 Siu3-bi2 sai2 1 e7目尾，to7走kah無看見影--a。\nTheng3候A-lan5 ham7 Ka-bun5 ka7涼--e5買--tng2-來，Siu3-bi2 kap A-sau2已經ka7火起好teh烘--a。\n「熱--人ti7海kinn5-a2烘肉siong7爽--lah！」A-sau2 ka-ti7講kah chiok爽--e5。Siu3-bi2隨ka7 i潑冷水：「Lan2 nah有烘肉？ 是烘魚a2好--無！」\n「Aih--ioh，差無joa7"}
{"text": "che7--lah，li2看A-lan5 e5嘴noa7流kah kui塗kha--a。」Ka-bun5假iann2 chhun手beh sin5 A-lan5 e5嘴noa7，soah hou7 A-lan5 phah--tng2-去。\n「是講人boai3 hou7 cha-bou2 gin2-a2起lih漁船a2頂，無，goa2有iann2 chiok想beh kap li2 kang7款出海看mai7--leh，ka2-na2 be7-bai2 sng2 hounnh？」A-lan5對A-sau2 an2-ne講。\nSiu3-bi2 ka7 A-lan5 thuh臭講：「拜託--e5，li2連坐公車to e7 hin5 e5人，koh講beh toe3人出海liah8魚，li2 ma7『幫幫忙』，goa2看到時連膽汁to無夠li2吐--ou。」\n「人講ian-a2魚是san3-chiah8人teh食--e5，m7-koh goa2 iau2是siong7 kah意食ian-a2魚，特別是tu2 liah8--tioh8 e5 ian-a2魚，有chhinn，氣味koh chan2。」A-sau2 na2烘na2講。Ian-a2魚一般人講是khah臭賤e5魚a2，m7-koh若e7-hiau2食魚--e5，to7 be7 an2-ne講--a。\n4 e5人na2話仙na2 chhng2魚a2，1桶ian-a2魚kap蝦a2，無3點鐘久to7食kah清khi3 tang-tang--a，A-lan5，Siu3-bi2，Ka-bun5 kap A-sau2 to2 ti7沙埔頂koan5看天頂e5月娘，飛leng5機不時ui3 in頭殼頂飛--過，各人tng2去到厝，ma7 10點外--a。\n(TGB通訊第63期，2004年12月)"}
{"text": "第10章 \n小王子來到 Asteroid 325、326、327、328號e5附近，為著beh增加智識，就去拜訪--in。 \n頭一粒星頂頭toa3一個國王，hit個國王身軀穿--e5是茄仔色e5貂皮禮服，tng坐ti7簡單m7-koh真威風e5寶座頂面。 \n國王看著小王子，喝講：「Ah！Hia來一個部下。」 \n小王子家己想講：「國王m7-bat看過我，thai3會bat--我！」 \n伊m7知影講，國王e5頭殼內，全世界國王taN伊一個。逐個攏是伊e5部下。 \n國王講：「行較倚--來--leh，我chiah看你會清楚。」這個國王因為會當做別人e5王感覺真hiau5-pai。 \n小王子四界chhoe7看有所在thang坐無，m7-koh歸粒星hou7國王hit領chhio-kiak-kiak e5貂皮禮服kham3了了。伊taN會當企 tiam3 hia。小王子真thiam2,m7-chiah ti7-teh peh-hah8。 \n國王ka7伊講：「Ti7國王頭前peh-hah8是無禮貌，我m7准你an2-ne。」 \n「我擋boe7 tiau5。」小王子真歹勢an2-ne講：「我chhit-tho5 kah chiah遠，攏無睏......」 \n國王對伊講：「若an2-ne，我命令你hah-hi3。這幾年來我攏m7-bat看過人peh-hah8,hah-hi3對我真稀奇。來--a！Koh peh-hah8,che是命令。」 \n小王子面攏紅--起來，koh細聲講：「An2-ne hou7驚--著......我be7使koh hah-hi3--loh......」 \n國王應講：「Hngh！Hngh！若an2-ni我.....我命令你有tang時仔hah-hi3,有tang時......」 \n伊tih8-tih8-tuh8-tuh8,假若真狼狽。 \n國王上重視--e5是伊e5權威受尊"}
{"text": "重，啥人攏boe7當違背伊e5意思，伊是一個專制e5國王。M7-koh伊人真好，伊發佈e5命令真合理。 \n舉一個例，伊講：「我若下令，叫一位將軍變做海鳥，伊若無服從，應該m7是伊e5 m7著，是我e5錯。」 \n小王子細聲問講：「我會當坐--落--boh8?」 \n國王應講：「我命令你坐--落。」Koh威風凜凜giu2 hit領貂皮禮服。 \n小王子總--是感覺真奇怪。Hit粒天星足細粒，伊會當管啥？ \n小王子講：「萬歲......請你原諒我問你一個問題。」 \n國王趕緊ka7保證講：「我命令你問我問題。」 \n「萬歲......你統治--siang2?」 \n國王真威風應講：「攏管。」 \n「攏管？」 \n國王用手指伊e5行星、其他e5行星kap所有e5天星。 \n小王子講：「所有e5一切？」 \n國王應講：「所有e5一切......」 \n因為伊m7-na7是專制e5國王，ma7是宇宙e5國王。 \n「Hiah-e5天星kam2攏服從--你？」 \n國王應講：「無m7著！In m7-kaN2假痟。我m7准in無聽話。」 \nChiah-nih8大e5權力hou7小王子真驚惶。假使伊若有chiah大e5權力，一工內beh看日落就m7-na7 43 pai3,beh看72 擺、100 擺、200 擺都m7免徙伊e5椅仔--a.......小王子因為去想著hou7伊放sat e5天星，心略仔cho-cho，m7-chiah提起勇氣ka7國王拜託講： \n「我足想beh看日落......請你慈悲......命令日頭落山......」 \n「我若命令一個將軍像iah8-a2 tui3一蕊花飛到另外一蕊花，抑是寫一齣悲劇，抑是變成一隻海鳥，若這個將軍無照做，是siang2 e5 m7著？是我抑是伊？」 \n小王子真肯定，講：「是你e5 m7著。」 \n國王應講：「無錯！做會到 e5代誌才會使要求--人。權威上重要e5"}
{"text": "基礎是合理。你若命令人民去跳海，in 就會造反。我有權要求別人服從，因為我e5命令是合理--e5。」 \n小王子想--起來，講：「若an2-ne，我e5日落--neh？」伊若問著問題就攏boe7 be7記--tit。 \n「你會看著你e5日落，我會命令。但是照我統治e5技術，就ai3 等到適當e5時機。」 \n小王子問講：「啥時陣？」 \n國王應講：「Hngh！Hngh！」Beh講進前攏先查一本厚厚厚e5日誌。「Hngh！Hngh！Che ma7....倚.....倚.....倚暗時 7點40 e5時！你會看著我e5命令執行。」 \n小王子hah-hi3,對伊失--去e5日落感覺真可惜。Kap頭前共款，伊ma7 teh感覺厭。 \n伊對國王講：「我ti7 chia無啥thang做，我beh走--a。」 \n國王講：「Mai3走。」國王有一個部下是誠hiau5-pai，講： 「Mai3走，我hou7你做部長！」 \n「啥部長？」 \n「部......司法部長！」 \n「M7-koh beh審判siang2!」 \n國王講：「無人知。我e5國家我iau3 m7-bat歸個巡--過。我siuN老--a，無所在thang 囥一台4 lian2 e5馬車，行路koh會thiam2 。」 \n「Ouh！但是我早就看--過--a。」小王子那an2-ne講，那越頭看天星e5另外一爿。「Hit爿ma7攏無人......」 \n國王應講：「Ah無，你就家己審家己。Che上難，審家己比審別人加真困難。你若會當好好仔審判家己，你就是真真正正有智慧 e5人。」 \n小王子講：「著，m7-koh我會當ti7別個天星審判我家己，無一定ai3 toa3 chia。」 \n國王講：「Hngh！Hngh！我確定講我e5天星頂面某所在有一隻老老鼠。我ti7暗時有聽過伊e5聲。你會當審判這隻老鼠，啥時陣beh判伊死刑攏會使。An2-ne老鼠e"}
{"text": "5性命就ku3-chai7你e5審判。M7-koh你逐擺攏ai3赦免--伊，ka7伊當做是寶，因為咱taN這隻老鼠nia5。」 \n小王子應講：「我無ai3判死刑，我想beh走--a。」 \n國王講：「Boe7用--tit！」 \n總--是小王子物件攏chhoan5好勢--a，為著無beh hou7國王為難，才講： \n「國王你若beh我liam5-mi服從，你會當hou7我一個合理e5命令，像講，會當下令我ti7一分鐘以內離開。Chia e5條件對我來講攏真滿意......」 \n國王無應，小王子躊躇一khun3了，吐一個大氣，就走。 \n國王真緊就喝講：「我命令你做我e5大使。」 \n國王ma7共款展出威風凜凜e5款。 \n小王子ti7旅行當中對家己講：「大人攏真奇怪。」 \n第11章 \n第二粒星頂面toa3一個真虛華 e5人。 \nHit個虛華a--e5,遠遠看著小王子就喝講：「Hah！Hah！Koh 一個愛褒e5人來拜訪！」 \n因為，對愛虛華 e5人，逐個攏是來ka7伊o-lo2--e5。 \n小王子講：「你好，你有一頂真好笑e5帽仔。」 \n虛華--e5 講：「Che是beh haiN5人e5禮beh用--e5,是為著講若有人ka7我o-lo2,我beh haiN5伊e5禮，可惜早前m7-bat有人tui3 chia過。」 \n小王子無了解，問講：「HahN！真--e5?」 \n虛華--e5勸伊講：「請你扑phok-a2。」 \n小王子就扑phok-a2。虛華--e5就真好禮掀帽仔向小王子haiN5禮。 \n小王子對家己講：「這個比拜訪國王較趣味。」伊koh teh扑phok-a2。虛華--e5 ma7 koh掀帽仔haiN5禮。 \nAn2-ne chhit-tho5 5分鐘了，小王子感覺這種sng2法siuN簡單。 \n伊問講：「講看mai7,你e5帽仔若lau3--落去，你beh an2-ch"}
{"text": "oaN2？」 \nM7-koh虛華--e5煞無聽--著。虛華--e5早前taN聽好聽e5話。 \n伊問小王子：「你真正hiah o-lo2--我？」 \n「O-lo2是啥意思？」 \n「O-lo2就是承認我是這粒星頂面上sui2 e5人，穿chhah上講究、上高貴、上有智識。」 \n「但是你e5天星頂面taN你一個人nia5!」 \n「Mai3 ka7我thuh臭。Ka7我o-lo2--lah！」 \n「我ka7你o-lo2。像an2-ni，對你有啥趣味？」小王子那講肩胛頭那搖--leh搖--leh，講煞就走--a。 \n「大人有影真奇怪。」路--nih小王子對家己an2-ni講。 \n第12章 \n下一粒星toa3一個酒鬼。這擺 e5拜訪時間真短，但是煞hou7小王子真艱苦。 \n伊問酒鬼：「你ti7 chia teh 創啥？」。伊看hit個酒鬼恬恬坐ti7 hia，伊e5頭前攏是一大堆酒kap空罐仔。 \n酒鬼面憂憂應講：「我teh lim酒。」 \n小王子問講：「你是an2-choaN2？」 \n酒鬼講：「為著beh ka7代誌放boe7記。」 \n小王子那可憐那問講：「Beh放boe7記啥？」 \n酒鬼頭 aN3--落，坦白講：「Boe7記tit見笑。」 \n小王子一心一意想beh救--伊，問講：「見笑啥？」 \n「Lim酒見笑！」酒鬼講煞，恬恬m7講話，心情若像 siak落萬底深坑。 \n小王子m7知beh an2-choaN2，就走--a。 \n一路上直直ka7家己講：「大人實在世界奇怪。」"}
{"text": "第7章 \n第5工，共款ai3 koh感謝羊仔，我koh加知影一寡小王子e5生活祕密。伊無張無持問我，無頭ma7無尾(問題若像ti7心內ut真久--a)： \n「羊仔，伊若有食Bush，ah有食花--無？」 \n我應講：「羊仔若khap會著e5物件攏食。」 \n「Ham7有刺e5花ma7食？」 \n「HeN3。」 \n「若an2-ni，he刺有啥路用？」 \n我m7知影。Hit陣我tng-teh無閒挽一支ti7 Engine頂頭e5螺絲。我真煩惱，飛leng5機e5問題開始變kah真嚴重，lim e5水koh直直少--去，我ai3做上bai2 e5扑算。 \n「Hiah-e5刺有啥路用？」 \n小王子若問著問題，就問kah有一枝peN3。我hou7 hit枝螺絲氣kah put-put跳，chhin3-chhai2 ka7應： \n「Hiah-e5刺，ham7一個路用都無，he kan-taN是花teh創治--人--e5。」 \n「Ouh！」 \n恬靜一khun3了後，小王子用受氣e5口氣ka7我嚷： \n「我無ai3信！花是軟chiaN2、無辜--e5。In盡量保護家己。In相信刺是真恐怖e5武器……」 \n我無應。Hit陣家己seh8-seh8唸： \n「若這枝螺絲chun7 boe7振動，歸氣用鐵錘仔ka7 kha3掉。」小王子koh ti7-teh 枵飽吵： \n「你真正相信hiah-e5花……」 \n我喝講：「Ah！M7是--lah！M7是--lah！我攏無teh ka7信tau2!我kan-taN chhin3-chhai2應nia5。你kam2無看我tng-teh無閒嚴重e5代誌？」 \n伊gang7-gang7直直ka7我看。 \n「是啥嚴重e5代誌？」 \n伊看我手--nih giah8鐵錘，指頭仔hou7油糊kah烏so5-so5,仆ti7一項伊認為真歹看e5物件頂頭。 \n「你講話真像hiah"}
{"text": "-e5大人！」 \n伊an2-ne講hou7我感覺略仔見笑見笑。M7-taN7 an2-ne nia5,伊koh講： \n「你ka7逐項代誌lam7-lam7做伙……ka7事事項項bu2 kah亂chhau-chhau！」 \n伊hou7我bu2 kah 足受氣，頭直直搖，搖kah伊金色e5頭毛若像風吹teh 飛。 \n「我知影有一粒天星頂面有一個紅面e5先生，伊m7-bat鼻過花，m7-bat看過天星，ma7 m7-bat kap人意愛--過。伊除去做算術e5加法，m7-bat做過其他e5代誌；tu2好kap你共款，歸工直直唸講：『我teh無閒重要e5代誌，我teh無閒重要e5代誌！』Koh再講，koh若真hiau5-pai。M7-koh he m7是人，是Mushroom。」 \n「啥？」 \n「Mushroom。」 \n小王子氣kah白sun2-sun2。 \n伊koh講：「幾百年來花攏teh發刺。幾百年來羊仔共款ma7 teh食花。去chhoe7出是an2-choaN2花thai3 hiah辛苦teh製作無路用e5刺，kam2 m7-si7嚴重e5代誌？花kap羊仔中間e5戰爭kam2無重要？Che kam2無比hit個紅面先生e5加法較重要？準講我bat一蕊花，koh是全世界惟一e5一蕊，kan-taN ti7我toa3 e5天星才有，ah一隻羊仔有可能ti7某一工e5早起ka7花食--落去，煞iau2 m7知家己做m7著代誌，che kam2無重要？」 \n伊e5面ui3白變紅，koh講： \n「假使有人以這蕊花做見本，認為ti7千千萬萬e5天星當中伊是孤一 e5一蕊花，是偌--nih8-a2幸福。伊若taN頭看天星e5時，to7對家己講：「我e5花ti7 hiah-e5某某所在…」準若是羊仔ka7花食掉，che kam2 m7是講所有e5天星攏hoa--去--a！Che kam2"}
{"text": "無重要！」 \n伊講boe7落去--ah。伊忍boe7-tiau5煞哭--出來。日頭落山--lou3,我ka7我e5 ke-si囥落塗腳。Chin2上要緊--e5,kam2是我e5鐵鎚，我e5螺絲，嘴礁kah死亡。Ti7天星頂面(ti7咱地球)有一個小王子tng需要安慰。我ka7伊moa--leh，ka7伊弄講 :「你kah意e5 hit蕊花boe7危險--la ……我beh畫嘴am仔hou7 你e5羊仔……我beh畫竹圍ka7你e5花圍--起來……我beh……」 \n我m7知影ai3講啥。我感覺家己真ham-ban7,m7知影an2-choaN2接近--伊，an2-choaN2 ka7騙hou7恬……目屎hou7人e5感覺是真奇妙。 \n第8章 \n真緊我就對這蕊花，加誠了解、加誠清楚。小王子e5天星頂面定定有一寡真簡單e5花，kan-taN有一排e5花葉，in boe7佔位，ma7 boe7攪擾--人。In早起發ti7草堆--nih，暗時就lian--去，m7-koh有一工，有一蕊花發iN2出--來，m7知伊tui3 toh位走--來e5種，小王子bat斟酌觀察這枝iN2，無seng5天星頂面e5品種，有可能是Baobab e5新品種。 \n這叢Shrub真緊就無koh大，koh tih-beh開始開花。小王子親目珠看著一枝真大e5芽puh--出來，感覺奇蹟liam5-mi會出現，hit蕊花hou7伊e5溫床保護--leh，煞直直teh準備beh an2-choaN2打扮家己，斟酌選色水，開真濟時間teh穿衫，一瓣一瓣teh整理家己e5花葉。花蕊m7願講花開e5時像chhiah-eng-chhek-tau7花 hiah hiau5,伊taN想講會當開kah sui2-tang-tang。Oah!伊真正有夠sui2--e5,因為伊神祕e5 chng-thaN7準備真久--a。 \nK"}
{"text": "oh來有一工早起，phah-phu2光e5時，伊開花--a。 \n伊辛辛苦苦做完tap8-tap8-tih-tih e5工課煞，那peh-hah8 那講： \n「Ah！我tu2精神nia5......請你原諒......我iau2-boe7 se-chng好勢leh......」 \nHit陣，小王子忍boe7-tiau5就ka7 o-lo2講：「你足sui2--e5--neh！」 \n「Kam2有？」Hit蕊花un7-un7-a2應講：「我tu2好 kap日頭做伙出--來i8…」 \n小王子早就臆著伊無啥會kou3謙，總--是伊煞hiah迷人！ \n無偌久伊koh講：「我看食早起e5時間到--a。請你ai3想著我......」 \n小王子感覺真礙gioh8,chhoe7著一桶清氣e5水為hit蕊花服務。 \nMa7因為an2-ne，hit蕊花e5虛華隨就帶來困擾。親像講，有一工講著伊hit四枝刺e5時，伊ka7小王子講： \n「虎，有爪e5虎會來hohN！」 \n小王子搖頭講：「我toa3 e5天星頂面無虎，橫直虎也無食草。」 \nHit蕊花略略仔應講：「我m7是草。」 \n「歹勢！歹勢！......」 \nKoh講：「我m7驚虎，kan-taN驚風。你kam2有khia7-pin5?」 \n小王子家己提醒講：「若驚風？......che就害--a！這蕊花真複雜。」 \n「暗時你ka7我囥toa3玻璃罩內底，lin2 chia有夠 寒。阮hia......」 \n伊話煞講一半。伊來chia e5時是一粒籽，iau2 m7-bat 看著外面e5世界。伊hau-siau5話煞講siuN ham3,感覺真見笑，嗽2、3聲，就賴tui3小王子hia去。 \n「我e5 khia7-pin5--leh？」 \n「我tng-teh chhoe7,m7-koh你to7講boe7煞！」 \n了後伊ta嗽幾仔聲，表示伊對小王子e"}
{"text": "5譴責。 \n自an2-ne，雖罔小王子好心teh ka7照顧，無偌久ma7 teh懷疑--伊。小王子ka7無要緊e5話當做真，變kah真憂悶。 \n有一工小王子對我表明講：「我無應該相信--伊。咱無應該去信tau2花講e5話。咱ai3做--e5是欣賞--in，鼻in e5香味。這蕊花hou7阮e5天星滿四界攏是香味，m7-koh我煞boe7曉去享受。虎e5代誌本誠應該抱著愛惜e5心；我煞顛倒teh受氣。」 \n伊koh坦白對我講： \n「我hit陣iau2無清楚，憨憨，應該看伊所做--e5,m7是聽伊講e5話。伊hou7我充滿著香氣、充滿著光。我無應該離開伊!應該想講伊hiah-e5 siuN ham3 e5白賊話內底所包e5溫柔。花內心是chiah矛盾！Hit陣我siuN少年，m7知影好好去愛--伊。」 \n第9章 \n我看伊會當逃走，是一tin7 野鳥ka7伊鬥相工。走--出來 hit工早起，ka7伊e5天星整理kah su3-si7-su3-si7。伊ka7 in兜e5活e5火山斟酌洗洗--leh。伊有2粒活e5火山，對伊是真利便，會當ti7頂面煮早起。伊ma7有一粒死e5火山。就像伊講--e5,「世事難料？」伊ma7有清hit粒死e5火山。假使有人好好仔ka7整理，火山就會勻勻仔燒koh規律，boe7去hou7爆炸--去。火山爆炸就若煙筒頂面e5火。 \n眾人知，ti7 地球頂面，人是hiah-nih8-a2細，無法度去拚掃hiah-e5火山。M7-chiah講火山會ka7咱帶chiah濟麻煩。 \n小王子挽掉Baobab上尾e5 iN2 e5時，ma7是有寡憂悶，伊想講無可能koh倒轉--來。M7-chiah hit工早起，chiah-e5日常e5工課煞hou7伊感覺真寶惜。伊ka7 hit蕊花ak上尾一kai3水了，準備beh kham3玻璃罩e5時，目屎khoa3目kiN5"}
{"text": "。 \n伊ka7花講 ：「再會！」 \n但是花無應--伊。 \n伊koh講：「再會！」 \nHit蕊花kham5嗽。(m7是寒--著) \n尾仔，伊ka7小王子講：「我常常thui5 kah boe7 pe5癢，請你原諒--我，較lok8-thiong3--leh！」 \n這kai2無hong5罵，煞hou7小王子驚一tio5,手--nih提著玻璃罩，企ti7 hia gang7-gang7。Boe7了解這種溫柔e5對待。 \nHit 蕊花 ka7伊講：「我真正愛--你，你一直攏m7知，che是我e5 m7著。無要緊，m7-koh你kap我共款hiah憨。較快樂--leh......Ka7 hit個玻璃罩提走，我無需要--a。」 \n「但是，有風--neh......」 \n「我身體無hiah lam2......暗時e5涼風對我真好。我是一蕊花。」 \n「若是動物來--leh？......」 \n「Aih-ioh，我若beh了解iah8-a2,ma7著忍受2、3隻蟲。In看--起來足sui2--e5。In若無sui2,哪有人會來拜託--我？你tih-beh 走--a。若是較大隻e5動物，我攏m7驚，我身軀頂面有刺。」 \n伊有夠天真，就4枝刺提hou7小王子看，koh講： \n「M7-thang an2-ne thoa-thoa-soa-soa，若決定，就緊走！」 \n伊是m7願小王子看著伊哭。伊是一蕊真hiau5-pai e5花......。"}
{"text": "「橫直無見面是朋友， chit-ma2見面了後ma7是“朋─友”， koh再講， lan2 ma7無算是正經見tioh8面。」A-lan5特別強調朋友chit 2字， 無想beh hou7 QA誤解。\n「8月23 goa2 ai3去新竹山頂hip Tayal部落種khi7-a2 e5影片， li2 beh去--無？」QA知iann2 A-lan5對che有趣味。\n「Goa2看mai7--leh。」A-lan5 ma7知iann2 QA thiau-kang theh8 che ka7 siann5。\n「若e7-sai2 ai3緊ka7 goa2講--ou！」\n學期beh結束chin3前， A-lan5 in社團beh出刊物， i ai3負責其中1 e5專題報告。 暗時tng2去到厝， 身軀洗好了後， A-lan5行去A-kheng e5房間。\n「A-kheng， li2前chit8-cham7-a2 m7是講beh去山頂chhoe7 1 e5 eng2過teh bu2原住民運動e5朋友？ Li2 tang時beh去？ Goa2 ai3負責goan2社刊chit期e5『原住民運動回顧與展望』， 若e7-tang3， goa2 kap li2 cho3-hoe2去， 好--無？」\n「An2-ne--ou…無， goa2 kap hit e5朋友約看chit禮拜6 e7-sai2--無？」\n「Li2若約--tioh8 chiah ka7 goa2講，goa2 chit禮拜無tai7-chi3。」\n拜6 chai2起， A-lan5坐A-kheng e5車去山頂chhoe7 Wagi， i是早期原住民運動e5頭人， 尾--a2選擇tng2部落tiam7籽thoann3根。\nA-lan5問tioh8 chiann5 che7有關in hit-chun7-a2 teh phang2 e"}
{"text": "5原則kap方向， ma7互相分享bat參與--過e5議題ham7熟sai7 e5朋友， ui3 Wagi分享e5經驗--nih， i chiah清楚kui工khut ti7「Sannasai」e5都市原住民ham7 tng2去部落ui3草根經營e5原住民是toh位無kang5。\n講到日頭落山--a in chiah kap Wagi sio辭， beh走chin3前， Wagi ka7 A-lan5講：「Chia m7是li2 e5所在， li2 ai3去chhoe7 li2 ka-ti7 e5陣地。」\nChit句話， hou7 A-lan5思考chiok久。\n7月初， A-lan5 ka7 A-kheng借--i e5《百年心魂》看了， hou7 i感受真深。 故事內底e5女主角接受祖先反抗e5傳統， 放棄中產階級e5地位kap生活， 加入地下組織， chit e5過程e5心理變化， tiunn-tu5 ham7不安， koh有cha-pou朋友e5阻擋， kap組織成員hou7 i e5感情支持， chiah-e5 long2 touch tioh8 A-lan5 e5心肝inn2-a2， hou7 A-lan5做出決定。\n8月23， A-lan5 iau2是答應kap QA cho3-hoe2去新竹山頂， ti7 hia， A-lan5看tioh8 in走chhoe7 tioh8部落生存e5路， ma7看tioh8 in對ka-ti7土地e5感情， 雖bong2 khi7-a2 e5行銷無闊， m7-koh部落e5生thoann3 chiah是ui3 chia開始， A-lan5 ui3 in e5笑面感受tioh8快樂kap自在。\n9月初1， Panay收tioh8 A-lan5 e5限時phoe。\n『Panay：<BR>還記得一樣是在這樣的大熱天， 我參加妳們辦"}
{"text": "的部落營， 開始我對原住民議題的關懷， 認識A-kheng後， 更打碎我原本安逸的生活， 給了我重重的一擊， 妳們給我的思想啟蒙， 讓我的人生轉了個彎。\n『妳說過， “多出去看看這個世界和社會， 我就會找到我想要的。” 我參與原住民團體， 但畢竟我不是原住民； 我參加婦女團體的活動， 但是她們追求的卻離我太遠。 我一直在尋找， 尋找身分的認同， 尋找可依靠的團體， 尋找永遠的友情， 也尋找轟轟烈烈的愛情， 我一直向外尋找， 卻不曾停下腳步看看我身邊所有的。\n『去年冬天， 我回家時偶然聽到阿媽在哄大哥的小孩入睡時所哼的搖籃曲， 那是之前我在台南參加平埔族Siraya的營隊聽過的曲調， 那時候我真的愣住了， 回神後， 我才發現我哭了， 原來， “認同”是不需要向外尋找的。\n『現在， 我找到了友情跟愛情， 也找到了真正屬於我的方向， 謝謝妳！ Panay！\n『P.S 我決定休學了， 以前只知道順著家裡的意思， 依著社會的眼光， 就這樣讀上去， 從不曾想過自己為了什麼讀研究所， 現在我已經不需要這個向“上”晉升的階梯了。 下個月我就要去埔里了， 不過出發之前會先回家一趟， 到時候再聊。<BR>A-lan 2004.08.30』\n(TGB通訊第68期，2005年5月)"}
{"text": "三\n心姨a7自從聽陳大仙講soah，to7 chiann5頂真teh準備beh去挖鐵技路，3-e5兄弟心內滾leng3，m7知beh如何是好，chiah e7趁拜日a母出門去買mih8件，順soa3去社頭看姨婆e5時間坐leh參詳，tann既然大哥做主beh暗靜ka7 a母tau3-sann-kang7--ah，chin che7 tai7-chi3 tioh8-ai3 chhoan5辦phah算，in按算等心姨a7 chit8-e5 tng2--來，to7 beh講hou7清楚，趕緊起手。\n「a母，gun2 e7 ka7 li2 tau3-kha手，hou7 a-pah thang安hioh，li2 m7免煩lo2。」A德chhoa7頭ka7心姨講。\n「總--是beh挖1-te3鐵枝路起--來m7是sio2-khoa2 tai7-chi3，lan2 m7-na7 ai3趕e7赴時，koh ai3顧tioh8火車teh行，be7-sai2去影響tioh8安全，tann chhun無四工，lan2 ai3 khah趕緊--leh chiah e7-sai2。」阿明接leh講--loeh。\n「媽，gun2 3-e5人e7 pun路去調查火車e5時間，準備萬力kap其他e5 ke-si，暗tng3 chiah8飽to7 sui5來去辦。」A風講。\n3-e5兄弟a2為tioh8 beh hou7老母放心，決定beh和齊ka7 chit件gong7 tai7-chi3辦hou7好勢，講--起-來beh挖鐵枝路m7是1件簡單e5 khang-khoe3，尤其是kha手 ai3 me2，時間ma7 ai3撙節，be7-sai2害火車來敗馬--去，koh來日--時be7免得有人e7來來去去，beh chhong3 sim2-mih8工程，ma7 tioh8趁三更半暝，所以in hit幾暗有"}
{"text": "iann2 chin無閒，teh研究鐵枝路e5結構，beh an2-choann2來拆，hou7破壞siong7少，beh an2-choann2恢復，thang hou7火車後過照phang2。\n拜二hit暗，in ka7一切long2 chhong3好勢--ah，包括調查車班e5時間，按算sim2-mih8時chun7開始拆開始挖，e7赴半暝十二點e5對期，koh sim2-mih8時chun7 tioh8緊照原，chiah be7去影響tioh8 koh來e5車班。\n總--是千變萬化，m7值得造化，拜三中tau3，A風kong5-kong5-chong5-chong5 tui3車頭走to3 tng2--來，面色白si2-sat，kiong7-beh be7赴喘。\n「風--e5，an2-choann2？」A德看i tng2--來，teh chio i cho3夥chiah8-tau3，hit時心姨--e5已經chiah8飽出門，講beh去廟--nih8拜拜，求菩薩hou7 eng暗一切順si7。\n風--e5早起十點外to7出門去車頭，確定講eng暗e5車班是m7是有改移，ka-chai7風--e5有1-e5國校同窗ti7鐵路局chiah8頭路，派tng2來ti7 chit-e5車頭，車班e5情況問i siong7清楚。\n「大兄，害--a2-lah，A弘講eng暗e7有加班車，到站e5時間差不多十一點四十分，goa2有算--過，na7車停五分到十分起行，kah平交道hia to7差不多to7 beh oa2十二點--a7，時間chiah-nih8逼，lan2定著be7赴--e5 lah！」A風sio2歇喘，話soah講tioh8無lam2無ne。\nA德kap A明飯be7顧得thang chiah8，ti7 giah8--leh，chhui3開開，話long2講be7出-"}
{"text": "-來。\nBeh十外秒後，A明ka7 ti7 khng3--leh，頭無khian3，目chiu相桌頂講：「Chit-siann好--ah，che na7 hou7 a母知，chiah看beh an2-choann2收山。」\nA德tui3椅a2頂peh--起-來，行去kah壁邊，面ng3壁，「千算萬算，m7值得天1劃。」I吐1口khui3講，「m7管an2-choann2，lan2 long2 be7-eng7得hou7 a母失望。」\n(台文罔報第97期，2004年10月)"}
{"text": "第22章 \n「Gau5早！」小王子講。 \n「Gau5早！」分道盤e5管理員講。 \n「你ti7 chia創啥？」小王子問講。 \n分道盤e5管理員講：「我teh分別人客，歸廂歸廂，千千萬萬個旅客。我ka7 in e5火車，liam5-mi送tui3正爿，liam5-mi送去倒爿。」 \nTu2好有一台燈火點kah光光光e5快車，khong3-khong3 khong3-khong3駛--過來像tan5雷共款，ka7管理室搖kah khong-khong叫。 \n小王子講：「In hiah匆pong7,是teh chhoe7啥？」 \n管理員講：「連火車e5司機家己ma7 m7知。」 \nKoh一台快車tui3無共方向，khong3-khong3 khong3-khong3駛--過來。 \n小王子問講：「In chiah緊就倒轉--來？」 \n「In是無共台。」管理員講。「是無共方向e5一台快車。」 \n「In對家己e5所在kam2無滿意？」 \n管理員應講：「從來m7-bat有人對家己e5所在滿意。」 \nKhong3-khong3 khong3-khong3,第三台燈火光光光e5快車koh駛--來--a。 \n小王子問講：「In是teh jiok toeh一台車e5旅客？」 \n管理員講：「In無teh jiok。In ti7內底睏，ti7 hia hah-hi3;今chhun囡仔用鼻仔tu ti7玻璃窗頂面。」 \n小王子講：「今囡仔知影in teh chhoe7啥。In ka7時間開ti7布條thiN7--e5布尪仔頂頭，布尪仔變kah真重要，若有人ka7 in e5布尪仔提--去，in就會哭--出來......。」 \n「In誠幸福。」管理員講。 \n第23章 \n「Gau5早！」小王子講。 \n「Gau5早！」生理人應講。 \n這個是賣止嘴礁特效藥e5生理人。吞一粒就有法度擋一禮拜免lim水。 \n小王"}
{"text": "子問講：「你是an2-choaN2 beh賣這種物件？」 \n生理人講：「In會當省真濟時間。專家統計--過，一個人一禮拜會當省53分鐘。」 \n「人ka7這53分鐘提去創啥？」 \n「人歡喜做啥就做啥......」 \n小王子對家己講：「我--leh？我若有53分鐘liong7-siong7時間，beh 勻勻仔行tui3一khut泉水hia去......」 \n第24章 \n我e5飛行機ti7沙漠phaiN2--去，到chin2是第8工，我那聽伊講生理人e5故事，那lim我chah來--e5 e5上尾一滴水。 \n我對小王子講：「Ah！你e5回憶真sui2,m7-koh我，我e5飛行機iau2-boe7修理好，ah我連一滴水都無，我若會當慢慢仔行去泉水hia，我ma7真幸福！」 \n伊ka7我講：「我e5朋友狐狸.....」 \n「我e5小朋友，che kap狐狸無關係--lah！」 \n「是an2-choaN2無關係？」 \n「因為我嘴礁kah tih-beh khiau--去--a。」 \n伊聽無我講e5意思，koh應講：「有一個仔朋友ma7是boe7-bai2,就算講一個人tih-beh死e5時。我--ou3,我kap狐狸做朋友感覺真滿意.......。」 \n我心內teh想，伊攏無想著危險，早前都boe7枵、boe7嘴礁，伊taN一屑仔日頭光就有夠--a.......。 \n伊直直ka7我看koh講著我所想--e5: 「我ma7嘴礁 i8… 咱來去chhoe7井水......」 \n我展出真thiam2 e5款式！Ti7 沙茫茫e5沙漠--nih，chhin3-chhai2 beh chhoe7一口井，he就真ham3。M7-koh阮ma7是起行--lah。 \n阮hmh8-hmh8行幾--仔點鐘了，日頭落山--a，天星開始siam2-sih。我嘴礁e5關係，煞有略仔發燒，hiah-e5天星就若"}
{"text": "ti7夢中看--著共款。 \n小王子e5話ti7我記持內teh tng2-seh8.......。 \n「你ma7嘴礁--？你？」我問伊。 \n但是伊無應我e5問題。伊taN簡單ka7我講： 「水可能對心靈是有幫贊--e5。」 \n雖罔我boe7了解伊應e5話，我ma7無koh講啥 i8… 我知影無應該問--伊，伊thiam2--a。 \n伊坐--落來，坐tiam3我e5邊--仔。恬一下仔久了，伊chiah講：「Hiah-e5星真sui2,因為有一蕊花chhang3 ti7 hia，咱看boe7著......」 \n我應講：「當然--a。」Ti7月光暝我恬恬tiau3-oan2看攏是歸片e5沙崙。 \n伊koh講：「沙漠真sui2。」 \nHe是事實。我自早攏真合意沙漠。一個人坐ti7沙崙頂面，看無啥；m7-koh ti7萬物恬靜e5時，煞有寡物件teh siam2-sih.......。 \n小王子講：「Hou7沙漠美麗--e5是，ti7某所在bih一口井.......。」 \nHiong5-hiong5我了解著這個沙漠內底神祕 e5 siam2-sih。我做 囡仔e5時，toa3過一間古厝，ma7傳說講內底有寶tai5 ti7 hia。當然--lah，自較早就無人知影beh an2-choaN2去chhoe7 hit個寶，可能ma7無人去chhoe7。傳說煞hou7歸間厝充滿著神祕。阮兜e5秘密所在藏一個祕密 i8…。 \n我ka7小王子講：「HeN3，m7管是厝、天星iah是沙漠，hou7 in 美麗--e5就是hiah-e5看boe7著e5物件！」 \n伊講：「我真歡喜，你同意我hit隻狐狸講e5話。」 \n小王子睏--去--a，我ka7伊抱--leh，koh繼續趕路。我真感動，若抱著一項真chhe3 e5寶貝，感覺地球頂面hoan7-se3無別項物比伊較chhe3。Ti7有月光e5暗暝，我"}
{"text": "斟酌看伊peh8-si2-sat e5 hiah8頭、bui-bui e5 目珠、hit chhop hou7風吹kah像海湧e5 頭鬃，我teh想：「我所看--e5只是外殼nia5,上重要e5物件是看boe7著--e5.......。」 \nTng-tang伊略仔開開e5嘴唇teh ba-bun2笑e5時，我心內koh teh想講：「這個睏--去e5小王子hou7我chiah感動--e5是伊對一 蕊花e5虔誠，伊teh睏e5時，連hit蕊玫瑰花e5形影都像蠟燭共款teh ka7照 i8…。Ah我煞感覺伊koh較軟chiaN2。咱應該用心保護；若無一陣微微仔風督會ka7伊吹熄......。」 \n就an2-ne繼續行，ti7天phah-phu2光e5時，我發現著一口井。"}
{"text": "Chai2起，a母teh liam-hiunn拜天公e5時，ka7 hiunn插落神主牌a2頭前e5香爐了後，theh8 1-te3桌布，講：「Kam2 無別e5方法？」I無正面ka7 goa2相，kan-tann theh8桌布na2 luh神明桌a2，目頭結結。\n「無法tou7，goa2一定ai3去。」Goa2 an2-ne ka7應。\nGoa2 ma7 m7敢ka7看，kan-tann用目chiu仁掃過i注神ti7桌布e5面a2 nia5。Hit-e5面a2 jiau5痕生kah bat8-chiuh-chiuh。\nA母無應話，kan-tann一直teh luh神明桌a2，桌布chhit-tioh8桌面，發出kinn-kinn-koainn-koainn e5聲。Luh soah，i tiam7-tiam7行去灶kha。\nA母thinn 1碗moai5 hou7--goa2，goan2 2 e5 1句話to無講，tiam7-tiam7配菜pou2卵，1嘴1嘴ka7 moai5吞--落。Goa2食1碗to7講飽--a，m7是心肝頭有siann2驚惶iah是無爽快，kan-tann是靜be7落--來。\n食1碗moai5 e5時間，ka2-na2比燒1-chang5 hiunn koh khah長。當然，另外chit8-e5原因是，cha暗a-pa theh8桂竹ka7 goa2 kong3 kah oai-ko-chhih8-chhoah8，kha-chhng到chit-ma2 koh teh疼。Chit支桂竹是最近收筍a2 chhun--落-來-e5，koh新tiak-tiak。\n「Ngi3 lia3 cha ku3-mo-chii2 si2 mo3 miang-ka5，si2 chhut-hi chhiu m3 voi chon2 loi3！」(Hak8-fa，意思是"}
{"text": "： li2 chit-khou猴死gin2-a2，死--出-去to7 mai3 koh tng2--來。) A-pa用i kui身軀e5力na2 phah na2罵，goa2真罕得看tioh8 i目chiu peh kah hiah大丸，除去i teh看村--nih做鬧熱e5客家大戲e5時，hoan7-se3 to7是phah--goa2 e5 chit-chun7 chiah e7 an2-ne。\nKui-e5 Tann米坑a2 tiam7-chih-chih，kan-tann chhun a-pa e5話kap 4-kha-a2 ngau3-ngau3叫e5聲。Goa2 na2 pe-moai5，kui-e5耳a2 long2是cha暗chit 2種聲。\n食1碗了，goa2 hoah講食飽--a，碗洗洗--leh to7走入去房間。Ka7國中e5畢業紀念冊peng2--開，na2看soah na2 teh起愛笑。面頂e5人，chiok che7 long2無ti7 chit-e5庄頭--a，成績好--e5去台中讀省中，成績bai2--e5 to7去外地食頭路，cha-pou--e5去做烏手，cha-bou2--e5 to7去學做頭毛。Koh有chit8-e5山地cha-bou2同學叫做「美雲」--e5，chit-ma2 ti7台北市林森北路九條通e5『樂樂俱樂部』陪日本人唱歌，lim酒，1-pian3 hou7朋友chhoa7去台北e5時，koh有tu2--tioh8。I ti7 hia號做『沙織』。『沙織』咬1支「峰」，tui3 goa2 e5面吐1嘴薰氣，嘴笑目笑：『你也跑來台北啦？ 看在是老同學，我可以無料陪你喔！ Tesio？』Siong7尾hit句「tesio」goa2聽無，kan-tann知iann2是日本話。\nKui間『樂樂俱樂部』e5小姐暗時beh上班c"}
{"text": "hin3前，long2坐ti7門嘴e5樓梯口，theh8 1本冊1句1句teh練習日語。In一般e5例句是：「Tanaka (田中) sang3，li2實在生kah chiok ian-tau5--e5-ou！」Iah是「Sato (佐藤) sang3，服務若週到，tioh8-ai3 theh8 khah che7小費--e5-lah！」Goa2 hit-chun7替美雲去買鹽酥雞tng2--來，看tioh8 chit-e5情形，感覺i比國中teh上英語課koh khah認真，目chiu chiok注神，chiok大丸--e5，應當比a-pa phah--goa2 e5時koh khah大丸。Goa2 khia7 ti7邊--a2一直pok薰，1句話to講be7出--來。\n美雲確實無料陪goa2 1暝。Hit暝，i教goa2唱1條號做〈浪花節人生〉e5日本歌，koh lim m7知kui2罐bi3-luh。『沙織』下班了後，goa2 kap i坐ti7門嘴e5樓梯，食hit包冷--去e5鹽酥雞。Goa2 beh seh錢hou7--i，i罵goa2 1句：「Li2三八！」\nGoan2講tioh8 koh ti7學校e5時，所有e5同學厝--nih差不多long2 teh種ka白筍，tak8-e5 ma7 long2有hou7收筍a2 chhun e5竹a2 kong3--過e5經驗。\nGoa2 e5耳a2 koh出現第3種聲──hit條〈浪花節人生〉。美雲ka7 goa2講he是講cha-bou2 gin2-a2心情e5歌。Koh有，i陪台灣人客e5時，除去台語歌，koh tiann7-tiann7唱1條號做『張三的歌』e5華語歌。〈浪花節人生〉e5歌詞goa2當然記be7起--來，m7-koh『張三的歌』goa2 koh e7記得是an2-ne唱：\n『我要帶你到處去飛翔"}
{"text": "走遍世界各地去觀賞<BR>沒有煩惱沒有那悲傷 自由自在心情多開朗\n忘掉痛苦忘掉那地方 我們一起啟程去流浪<BR>雖然沒有華廈美衣裳 但是心裡充滿著希望\n我們要飛到那遙遠地方看一看<BR>這世界並非那麼地淒涼<BR>我們要飛到那遙遠地方望一望<BR>這世界還是一片地光亮』\n美雲koh ka7 goa2講，he是1-chhut電影e5主題曲，講chit8-e5離緣e5 cha-pou人，chhoa7 i e5 gin2-a2 e5故事。Hit暝，除去〈浪花節人生〉，goa2 koh學e7-hiau2 chit條歌。Goa2 hit-chun7 chiann5 giau5疑，是an2-choann2美雲e7知iann2 hiah che7古早古早e5電影kap歌？ Goa2是an2-choann2 kan-tann e7-hiau2唱『王傑』kap『小虎隊』e5歌？\nChe是第4種聲──『張三的歌』。Hit暝，i ka7 goa2講i beh kheng5 chit8-koa2錢，ka-ti7開1間頭毛設計e5店，hou7入--來e5人客long2 e7-sai2 sui2-sui2-a2出--去； 退休了後，i koh按算beh去世界各國chhit-tho5。I百面無愛koh tng2來Tann米坑a2--a。\n是a7，絕對無愛koh tng2來Tann米坑a2，chit-e5 kan-tann有4-kha-a2 kap竹a2 e5所在。\n美雲ka7 goa2問：「是an2-choann2 li2 ti7班--nih成績to hiah-ni7好，一定考e7 tiau5台中省中，soah顛倒beh留ti7 kan-tann有4-kha-a2 kap竹a2 e5所在？」Goa2咬1支「新樂園」，嘴笑目笑ka7 i講：「Goa2其實long2知iann2老師e7出siann2-mih"}
{"text": "考題。」美雲聽kah嘴a2開開：「是an2-choann2？」「考試前1暝，goa2半暝long2 e7偷soan去教務處theh8考卷來看。」\n「有iann2--ou？」I e5目chiu變kah koh khah大丸。Chit-e5時chun7，i看--起-來koh khah kou2-chui。\n「當然--lah，goa2 ka7 li2講，有1-pai2 goa2 koh半暝ti7教務處看tioh8鬼neh。」Goa2吞1-e7嘴noa7，繼續講：「Hit-e5鬼穿1領日本軍衫，1粒目chiu koh無--去，驚kah goa2 kiong7 beh chhoah尿，hit-pai2無theh8-tioh8考卷，m7-chiah考kah無好。」\n美雲看tioh8 goa2 kiong7 beh笑--出-來，總算知iann2 goa2根本teh ka7 i hou2-lan7。I na2 ka7 goa2 phah，嘴na2罵：「Li2無聊神經病！」\n自hit-pian3去台北了後，goa2 to7無koh看tioh8美雲--a。\nGoa2 ma7 m7知是an2-choann2，雖bong2平常時a2 long2 teh chhit-tho5無讀冊，到考試e5時，goa2 chhin3-chhai2讀讀--leh to7 e7-sai2考真koan5分，m7-chiah koh khah無顧慮繼續sng2──改ou-tou2-bai2騎去台中kap人ti7大度山ka3車，cham3電動間，食薰，lim酒，e7-tang3講siann2-mih to來--a。\n尾手，goa2 ham7 1間私立高職to無摸--tioh8。Hit-pai2，a-pa ma7是ka7 goa2 kong3 kah半死，koh ka7 1支比goa2 kha骨koh khah粗e5桂竹ko"}
{"text": "ng3斷。I講，i辛辛苦苦收筍a2，曝筍乾，to7是beh看goa2考高中，讀大學，siong7好讀chit8-e5博士tng2--來，結果soah變做chit-e5情形。\n「Tiau3！ Siong2 lia3 voi cho ma5-ke？」(Hak8-fa，意思是： 想hiah che7 beh chhong3 siann2？) Goa2 hiong5-hiong5用Hak-fa chhoh 1句出--來。Goa2想tioh8 goan2班--nih有1種人，to7算同學phoa3病，i ma7無愛替別人做1工當值，chit種人確實有才tiau7讀省中，讀大學，theh8-tioh8博士學位ma7 m7是問題。Goa2讀be7-tioh8高中kap大學無要緊，goa2一定ai3比in先than3-tioh8 100萬。Hoan7-se3，美雲m7免做到退休，goa2直接chhoa7 i去世界各地chhit-tho5好--a。\n想到chia，goa2 koh khah堅定beh離開e5意志。\nA母ka7 goa2叫，講有goa2 e5電話，是老鼠(Lo-chhu2) kha3--來-e5。\n「Ngi3 chun3-phi loi5 iong2-pan5？」(Hak8-fa，意思是： li2準備kah an2-choann2？) 老鼠an2-ne問。\n「Chha5 m5 to5 a7。」(Hak8-fa，意思是： 差不多--a)\n「Nai sii3 ke chha5？」(Hak8-fa，意思是： tang時e5車？)\n「10 tiam3 30 fun5 chhong3 Thoi3-chong5 khai5。」(Hak8-fa，意思是： 10點半ui3台中發車。)\n「Thoi3-pet lia3 ngai3 yu5 ta3 tien-fa kong2 ko le3，mo3"}
{"text": "mun-thi3。」(Hak8-fa，意思是： 台北hia goa2有kha3電話講--過-a，無問題。)\n「An5 chii5-se。」(Hak8-fa，意思是： lou2-lat8。)\n「Tiau3，kong2 ke ma2-ke fa le3。Ten2 1 he chha5-theu5 kian-mien。」(Hak8-fa，意思是： 講he是siann2-mih話？ 等--1-e7 ti7車頭見面。) 講soah，老鼠1-e7 to7 ka7電話切斷--a，goa2知iann2 i是m7知beh接siann2-mih話。\n老鼠真正是好朋友，goa2去台北e5 tai7-chi3，i自頭到尾處理kah好勢好勢。\nA母坐ti7邊--a2，tiam7-tiam7聽goa2 ka7電話講了，講：「Lin2老pe7叫goa2 theh8 che hou7--li2。」He是1本a-pa少年時考丙級汽車技術士e5冊，志文工業出版社出--e5，舊kah冊皮long2 kiong7 beh lak--落-來-a。Goa2 chit-pai2出--去，是beh去ou-tou2-bai2店做khang-khoe3，chit本冊應當用be7-tioh8，m7-koh goa2 iau2是緊ka7冊收--起-來。\n「Lin2老pe7講，若有法tou7 iau2是考chit8-e5牌khah妥當。」A-pa ma7是bak車e5人，m7-koh hou7修理廠頭家騙過1-pai2了後，to7 tng2來Tann米坑a2 kui心種筍a2。\nGoa2無應話，koh tng2去房間ka7 goa2 e5 kha-bang2 koh巡1-pian3。相tioh8壁--nih hit隻老鐘，真正ai3出發--a。\n「Ma5-a2，li2 m7免去--lah，goa2到台北chiah kha3電話tn"}
{"text": "g2--來。」Goa2 phainn7 2-kha kha-bang2，行到門嘴。\n「Li2一切tioh8-ai3 khah se3-ji7--e5 neh。」A母ka7 goa2 e5 am7領koh整理--1-e7。\n「Ka7 a-pa講，goa2一定e7 than3 100萬tng2--來。」\n「I知。」\nGoa2 m7敢oat8頭，趕緊行--出-去。\n到車頭，老鼠，A宏，洪門in早to7到--a，坐ti7椅a2 teh食薰。Tim3 1-e7-a2頭，goa2 ma7坐--落-來。Tak8-e5 long2 tiam7-chih-chih，無人講話，實在chiann5 ngai7-gioh8。\n「小慧--leh？」Goa2問老鼠，算是beh化解chit種ngai7-gioh8 khui3。\n「Ngai3 mo3 oi pun ki3 loi3，」(Hak8-fa，意思是： goa2 boai3 hou7 i來。) 老鼠吐1嘴薰：『這是男人的惜別。』講soah，隨koh suh 1嘴薰，嘴a2笑kah開開。\n「Ngi3 oi ho2 lau5 ngin3 thang3-siak8。」(Hak8-fa，意思是： li2 ai3好好a2 ka7 thiann3惜。)\n「Ngai3 ti5 la3，kiang5 ki3 kiang kah voi si2 ho2 mo3？」(Hak8-fa，意思是： goa2知--lah，驚i驚kah beh死好--無？)\n老鼠3年a2 e5時kap小慧cho3-hoe2。本底小慧對i根本無意思，1-pai2老鼠真正走去小慧in tau e7-kha唱歌罰khia7到天光，唱1條「新寶島康樂隊」e5歌，叫做〈在lia3恬靜ke暗pu5頭〉。小慧驚in老pe7知iann2 e7 siunn7-khi3，m7-chiah肯kap老鼠出--去，想"}
{"text": "be7到to7 an2-ne cho3-hoe2--a。\n『你這算是賽到。』Goa2 ka7 thuh臭：『被你趕鴨子上架。』\n『哪有？ 她可是被我男性的魅力吸引的好mo3？』\n「去食屎--lah！」A宏補1句。\nA宏chit-ma2無cha-bou2朋友，雖bong2 i tong7球e5時比平常時「ian-tau5 100倍」，m7-koh tu2-tioh8 cha-bou2 gin2-a2 to7講be7出話。\n「Tiau3，khon3 to se-moi kong2 m3 chhut fa loi5，shut-up，OK？」(Hak8-fa，意思是： 看tioh8小姐to7講be7出話。) 老鼠ka7 tiang--tng2-去：「S-H-O-T U-P，OK？」\n『想不到你竟然會拼字。』A宏chit句讚，tak8-e5 long2笑--出-來。\n洪門ti7邊--a2無講話，ka2-na2有心事。\n「Li2--leh？ An2-choann2？ 中一中真好sng2 hounnh？」老鼠ka7問。\n『操。別說了！』洪門是外省第2代，in老pe7是老士官長，娶tioh8 chit8-e5 kap美雲kang7族e5 cha-bou2 gin2-a2，to7 toa3 ti7 Tann米坑。In老pe7少年e5時ti7滿州大han3，尾--a2走去上海，真正有加入『洪門』，goan2 m7-chiah long2叫in kiann2「洪門」。\n『還不都是一群腦袋進水的傢伙，跟你去學ou-tou2-bai2搞不好比較好玩。』\n『要讀博士的人不要講這種話。』Goa2 ka7 khau洗。\n『去！ 我要學那個叫吳祥輝的，OK？ 當個“拒絕聯考的小子”。』\n『人家A山--e5講英語to7 khah自然--leh！』老鼠e5嘴真正停be7落--來。\n『什麼“A山--e5，A山--"}
{"text": "e5”，你她媽再講一遍試看看。』\n『阿你就不要“台客，台客”講不停啊。』\n『我又不是講你們，我是講那些賣土地的爆發戶！』\n「Kan2，kang7款--lah！」老鼠m7認輸。\n續--落，tak8-e5 hiong5-hiong5無koh講話，繼續pok薰。\n「Lin2 ma7 hou7 goa2 chit8-e5面子，goa2 beh走--a koh an2-ne。」Goa2實在擋be7-tiau5。\nBa2-suh到位--a，goa2 ka7 kha-bang2 koann7--起-來，面臭臭beh chiunn7車。\n『喂，不要這樣啦！』洪門講：『你永遠都是我們的大--e5-lah。』\nGoa2無講話，ma7 m7敢看--in，甚至ma7 m7敢nih目chiu，驚目屎lian3--落-來。\nChit-pai2離開，m7知tang時chiah koh e7-sai2看tioh8 in。到台北，koh是新e5人kap新e5環境。\n台北kam2有4-kha-a2 kap ka7 goa2 kong3 kah mi-mi-mauh-mauh e5桂竹？\n(TGB通訊第53期，2004年2月)"}
{"text": "開學1段時間--落-來，Bun5-eng kap A-mui5 in加減感受e7 tioh8 A-lan5 e5轉變，m7-koh m7知變ti7 toh位？ In teh等A-lan5開嘴。A-lan5 ma7 bat試beh kap in討論ti7營隊tu2--tioh8 e5衝擊，m7-koh long2是li2講東，i應西，be7 tui3-tang5。\n拜3下課了後，A-mui5單獨ka7 A-lan5 giu2去邊--a2講話。\n『妳怎麼了？ 大家都很擔心妳，有事就說出來啊？』\n『我知道，我沒事啦！ 只是在想一些問題。』A-lan5 ti7心肝內對ka-ti7講：「Goa2 ma7想beh kap lin2講--a，m7-koh lin2對che無反應，goa2是beh an2-choann2講？」\nChit暗，A-lan5無留ti7 A-mui5 in房間khun3，講是siunn久無tng2 ka-ti7 e5宿舍khun3，對hiah-e5『室友』講be7過。A-lan5 an2-ne，soah hou7 A-mui5 in 4 e5人ju2煩惱，ma7 ju2 giau疑A-lan5是發生siann2-mih tai7-chi3。\n過tng2工，to7無看tioh8 A-lan5來上課--a，A-mui5 in想講是A-lan5人無爽快，走去宿舍chhoe7--i，soah無看見人影，手機a2 ma7 kha3 be7通，問i e5『室友』，in講cha-hng暝A-lan5無tng2去khun3。A-mui5 in煩惱kah m7知beh an2-choann2。3工過--去-a，A-lan5 iau2是無出現。一直到kah拜1 e-pou e5課，chiah ti7教室看tioh8 A-lan5。\n『發生什麼事？ 這幾天妳去哪裡了？ 四處都找不到妳…"}
{"text": "』A-mui5寫字條a2傳hou7 A-lan5。\n『心情不好…跑去找朋友…』A-lan5 koh傳--tng2-去。\n『要說說嗎？』A-mui5寫了，後piah koh有接Bun5-eng寫--e5：『有事要跟我們說啊！ 別忘了，我們一直陪在妳身邊喔！』\n『謝謝，現在比較好了。』A-lan5 kan-tann寫chiah-e5，to7 koh傳hou7 in--a。\n『上禮拜有點名喔！ 我們已經替妳請病假了，記得要去學務處寫單子。』Chit pai2換Chhiu-kiok傳--來。\n『嗯！ 謝謝妳們！』\n『以後翹課記得說一聲嘛！ 我們差點要打電話去妳家找妳耶！』Bun5-eng koh傳字條a2 hou7 A-lan5。\n『這個禮拜要交5首現代詩，記得喔！』Chit張是Cheng7-gi5寫--e5。\nKui節課in to7 an2-ne字條a2傳--過-來，koh傳--過-去，m7-koh A-lan5 ma7是無ka7 in講關係ka-ti7 e5變化。\nA-lan5消失chit段時間，是去chhoe7 ti7 Widi營隊熟sai7 e5朋友A-kheng，A-kheng是高雄人，chit-ma2人ti7 1間基金會做專職，參與社會運動5冬--a，A-lan5 to7 toa3 ti7 A-kheng稅ti7北投e5厝。Chit kui2工，A-lan5聽A-kheng講chiann5 che7有關台灣e5歷史，社會運動e5經歷，原住民e5議題，女性主義e5觀點； A-kheng koh用i ka-ti7 e5生活經驗講台灣人an2-choann2 hou7國民黨洗腦，an2-choann2經過價值觀e5衝突，an2-choann2 koh重建，an2-choann2投入社會運動… chiah-e5 long2是A-lan5頭1 pai2聽--tioh8，對i e5"}
{"text": "刺激不止a2大，i需要時間來消化。\nKoh來tak8禮拜A-lan5固定參加A-kheng辦e5讀冊會，有tang時a2 Siu3-bi2 ham7 A-sau2 ma7 e7來參加，透過讀冊會，A-lan5熟sai7 chiann5 che7 teh bu2無kang7議題，ti7無kang7學校讀冊iah是已經teh食頭路e5朋友，tauh8-tauh8-a2對in teh討論e5 tai7-chi3有初步e5了解。\nTi7學校內底，A-lan5 soah kap A-mui5 in ju2來ju2無話講，ma7無koh像eng2-chun7 an2-ne，cho3-hoe2上下課，cho3-hoe2食飯seh8街，cho3-hoe2看電影唱KTV。A-lan5開始厭sian7 i身軀邊e5朋友，i認為in kan-tann知iann2享受，chhit-tho5，接受人安排好--e5，對ka-ti7 e5權利，對弱勢族群e5議題，對無合理e5 tai7-chi3，long2無teh思考，ma7無beh去了解，to7像i chin3前kang7款。\nChit工，A-lan5 ti7 BBS看tioh8 A-mui5寄hou7 i e5 phoe。\n『過了一個暑假，妳似乎有些不一樣，我也說不上來是哪裡不同，我們知道妳有煩惱，開學後到現在，我們一直找機會想和妳談聽妳說，但是妳卻對我們關起心門，離我們更遠了…是不是和妳暑假參加的營隊有關？ 從大一到現在，我們不是無話不說的嗎？ 我們一起翹課，一起被當，上禿頭的課一起拿21分，一起瘋狂追逐無尾熊學長(還記得我們那時候還說要當他的油加利樹嗎？) …我們一起經歷許多歡笑與悲傷，還說畢業後也要生活在一起，但是現在，妳搬到學校外面住了，平常也很難碰到妳，只留下我們曾經瘋狂過的相片，跟上課時所傳的字條。人家說“有福同享有難同當”，現在妳遇到"}
{"text": "問題，我也希望我能幫的上忙，我真的希望能分享妳的煩惱，陪妳一起度過，就像那時候妳陪我度過上帝的事，不管怎樣，我永遠支持妳，我們仍然在妳身邊陪伴著妳。』\nA-lan5看soah，目屎choann-a2 lian3--落-來，確實，i kap A-mui5 in cho3-hoe2經過chiann5 che7 tai7-chi3，chiah-e5是i siong7幸福e5記ti3，m7-koh，i tu2--tioh8 e5衝擊，soah m7知beh an2-choann2 chham A-mui5 in講，kam2講beh ka7 in講i已經無相信chit e5世界，無相信社會，無相信身軀邊e5人--a？\nA-lan5簡單ka7 A-mui5回phoe：『謝謝妳們一直陪伴著我，只是我現在需要的不是精神支持，只想脫離這裡，逃離一切。』想be7到chit張phoe soah切斷ham7 A-mui5 in chit-koa2朋友e5感情。\n過tng2工，Bun5-eng ma7寫phoe hou7 A-lan5。\n『我不知道妳到底有什麼問題，妳不想說也就算了，幹嘛回信說得那麼絕？ 我想我們沒對不起妳，也沒虧欠妳什麼吧！ 既然做朋友做的那麼委曲求全，那就算──了──吧！ 我們之間已經發生“化學變化”了。別以為參加個營隊或讀書會，妳就比較清高，想拯救原住民？ 想改變世界？ 想替台灣救贖？ 別那麼喜歡唱高調，先檢討妳自己吧！ 在我看來，妳只是從這一邊逃到那一邊，躲在用知識與高調搭建的高塔裡，妳沒有進入妳想救贖的社會，只是一直在逃避。』\nBun5-eng chit張phoe，tak8句long2 chhak8入去A-lan5 e5心肝底，iau2是Bun5-eng khah敏感，反應ma7 khah緊，出手to7點破A-lan5 e5狀況kap處境。\nChit暝，A-lan5失眠--"}
{"text": "a。熱--人參加e5營隊，Siu3-bi2講e5話，A-kheng e5觀點，讀冊會teh討論--e5，kap Bun5-eng e5 phoe，chiah-e5一直ti7 A-lan5 e5頭殼內teh ka2，有Bun5-eng A-mui5 in陪伴e5生活，kap Siu3-bi2 A-kheng in hou7 A-lan5 e5思想啟蒙，2 peng5 na2雙頭馬車，ka7 A-lan5 giu2 tui3無kang7方向去，chhoe7無1 e5 balance。Ti7 A-lan5想kah tng ak-chak e5時chun7，QA kha3電話來。\n『你怎麼有我的電話？』A-lan5接tioh8 QA e5電話chiann5意外。\n『我打去宿舍找妳，妳室友說妳搬出來了，就給我這支電話了。妳幹嘛突然搬出來啊？』\n『奇怪了，我搬出來需要向你報備嗎？』聽tioh8有可能是A-mui5 in hou7 QA電話，A-lan5對QA to7無好聲sau3。\n『聽說妳最近遇到什麼問題，是不是？ 怎麼了？』好性地e5 QA繼續問--落-去。\n『我跟Moonlight她們鬧翻了…』A-lan5講tioh8 che to7 koh開始hau2--a，ma7 chiann5怪奇是an2-choann2 ka-ti7 e7 kap QA講chiah-e5，soah無法tou7 kap A-mui5 in講。\n『好啦！ 不要哭啦！ 我最怕女生哭了，有什麼事慢慢說嘛！』\nA-lan5自頭到尾ka7 tai3-chi3講hou7 QA知，有QA teh安tah，A-lan5 e5情緒ma7 tauh8-tauh8-a2平靜--落來。\n『你也會覺得我像Lemon說的那樣嗎？』A-lan5問QA。Lemon是Bun5-eng ti7 BBS e5 ID，Bun5-eng hit張p"}
{"text": "hoe，一直hou7 A-lan5真care。\n『嗯！ 有一點…』QA講kah tam2-tam2--a，驚A-lan5聽--tioh8 e7 siunn7-khi3。\n『喂！ 哪裡像了？』\n『說實話，我覺得妳是無病呻吟，沒事找事做。做個快樂的大學生不是好好的，幹嘛去想那些有的沒的，還跟妳那些好朋友撕破臉。』\n『你想一輩子被蒙在鼓裡當快樂的豬，我可不想！ 更何況這些問題確實存在，只是沒人告訴我們，學校沒教我們，讓我們以為一切都正常合理，可是只要去思考，去看看我們身邊的人，很容易就能發現問題所在，我不想再踏在別人的頭上往上爬，也不想再急於擺脫我成長的背景追求遙無可及的夢，大家不是都在說“青春不要留白”嗎？ 我只是找到自己的方向而已，為什麼你們都要和我唱反調？』\n『妳有和Moonlight她們說過了嗎？』\n『有試著和她們說啊！ 不是雞同鴨講，就是沒對焦。』\n『但是妳是真的想和她們談嗎？ 有坦開心胸嗎？ 還是和她們聊之前，其實妳自己已經認定她們一定聽不下去或者是聽不懂？ 我想妳們之間如果真的有好好聊過的話，不至於會搞到這樣吧！』\nQA講kah A-lan5無話thang應。\n一直等無A-lan5 koh出聲，QA換話題講：『要不要出去吃宵夜？ 我去載妳。』\n『不要！ 我說過不跟網友見面的。』\n『妳也真奇怪，可以跟一個網友說那麼多，卻沒辦法跟自己的好朋友談？ Lemon說的對，妳只是一直再逃避。』\n掛電話了後，A-lan5 e5 khi-mou2-chih ju2 bai2，Bun5-eng A-mui5 in e5 tai7-chi3 to7煩惱be7 soah--a，chit-ma2 koh ke 1 e5 QA來亂。\n(TGB通訊第66期，2005年3月)"}
{"text": "第25章 \n小王子講：「Hiah-e5人無閒kheh tui3快車內面，in煞m7知teh chhoe7啥。In就若像痟狗cheng墓壙共款ti7 hia teh seh8-lin-long......。」 \n伊koh講：「Che何物苦--leh......。」 \n阮chhoe7著hit口井，無seng5 Sahara沙漠e5井。Sahara沙漠地區e5井kan-taN一寡tui3沙埔挖--出來，簡單e5窟，這口井煞真seng5庄--nih e5井，m7-koh hia a7無庄頭，m7-chiah想講我teh做眠夢。 \n我對小王子講：「真奇怪--neh，逐項攏chhoan5好勢--a；吊鍊仔、水桶kap索仔......。」 \n伊笑笑、koh摸索仔、sng2吊鍊仔，he吊鍊仔聲，像無風e5時陣舊測風器無奈e5聲調共款。 \n小王子講：「你來聽，咱ka7 hit口井吵精神，伊teh唱歌i8…。」 \n我無希望chhih8了 siuN thiam2。 \n我對伊講：「Hou7我就好！Che對你siuN粗siap。」 \n我un5-un5-a2 ka7水桶上水kah井欄頂面。我真thiam2,m7-koh 對家己完成e5工課感覺足歡喜。鍊仔聲，iau2停ti7耳仔內，ti7波浪e5水面，看著日頭光teh搖動。 \n小王子講：「我嘴礁，hou7我一寡水lim......」 \n我總算知影伊teh走chhoe7啥！ \n我ka7水桶koaN7到伊e5嘴唇邊，伊目珠kheh-kheh lim，就親像拜拜請人客hiah chheN-chhau。Chiah-e5水m7-na7是食物nia5,是出ti7天星siam2-sih teh趕路e5暗瞑、出ti7吊鍊仔e5歌聲、出ti7我雙手e5服務。伊像禮物共款，路用心靈。我做囡仔e5時，Christmas樹頂面e5燈光，半暝Mass e5音樂，kap hiah"}
{"text": "-e5溫柔e5笑容攏hou7我e5 Christmas禮物變kah真光彩。 \n小王子講：「Lin2 chia e5人，ti7一個公園種500蕊玫瑰花......煞chhoe7無in beh chhoe7--e5......。」 \n我應講：「In chhoe7無。」 \n小王子應講：「Ah in beh chhoe7--e5,顛倒ti7一蕊玫瑰花抑是一滴水當中就chhoe7會著.......」 \n我應講：「無m7著。」 \n小王子koh講：「若an2-ne，目珠青瞑，就應該用心靈去chhoe7。」 \n水lim--落去，我呼吸就感覺真爽快，天phah-phu2光e5時，沙漠出現--e5是蜂蜜e5色彩，蜂蜜e5色彩hou7我真快樂。An2-ne我有啥好悲哀--e5 ...... \n「你答應--e5,你ai3做到。」小王子重坐tiam3我e5邊--仔，un5-un5-a2對我講。 \n「答應啥？」 \n「你kam2 boe7記--tit......hou7我e5羊仔一個嘴am-a2......我對 hit蕊花有責任！」 \n我tui3 lak袋仔gim5畫稿--出來 。小王子看了，笑笑講：「你e5 Baobab，看--起來若包心白仔......」 \n「Ouh！」 \n我畫e5 Baobab本成hou7我感覺真hiau-pai！ \n「你畫e5狐狸i8…hit對耳仔......看--起來像兩支角......siuN 長--a！」 \n「你an2-ne講無公平--lah。小王子，我taN會曉畫看會著腹內 kap看boe7著腹內e5蟒蛇。」 \n「Ouh！」伊講：「An2-ne會使--tit，囡仔看有。」 \n我就畫一個嘴am仔，提hou7伊e5時，心肝真煩惱。 \n「Li2有寡計劃，無hou7我知i8…。」 \n伊無應--我，伊ka7我講：「你kam2知，我落--落來地球......明仔在就tou7-che3"}
{"text": "--a......。」 \nHmh8一khun3了，伊koh講：「我落ti7這附近.......。」 \n伊面紅--a。 \nM7知an2-choaN2，我koh感覺一陣e5心酸。雖罔是an2-ni，我想著一個問題： \n「若an2-ne，8工前e5早起tu2著你，m7是無意中--e5,是你家己一個ti7遠離人煙1000海哩e5所在，行來行去，你想beh轉去你落--落來e5所在--houh？」 \n小王子e5面koh紅--起來--a。 \n我躊躇一下仔，koh問講：「可能是一週年到--a？.......。」 \n小王子面iu5-koh紅--起來。伊早前m7-bat應過人e5問題，m7-koh，一個人若面紅，che kam2 m7是講「是」？ \n「Ah！」我對伊講：「我驚.......。」 \n但是伊插嘴講：「你chin2應該去做工課。你應該轉去你e5機器hia，我ti7 chia等--你，明仔暗再會......。」 \n我無啥確定。想著狐狸e5代誌，一個人若hong5飼e5時，有 tang時擋boe7-tiau5就哭--出來。 \n第26章 \nHit口井e5邊--仔，有一堵hiN3-sat e5舊壁堵。第二工暗時，我工課做煞，倚去hit堵舊壁e5時，遠遠我就看著小王子，懸懸坐ti7頂面，兩支腳haiN3--leh haiN3--leh。我koh有聽著伊teh 講話。 \n「你kam2 boe7記--tit？」伊講：「正確地點無ti7 chia！」 \n煞另外有聲音teh ka7應，應講：「HeN3！HeN3！就是這工，m7-koh m7是這個所在......」 \n我繼續行tui3壁hia去，無看著人、ma7無聽著人teh講話。M7-koh小王子koh應講：「無m7著，你會chhoe7著我上早留ti7沙漠e5腳跡。你toeh hia 等--我就會使，eng5暗我會去hia。」 \n我離hit堵壁20公"}
{"text": "尺nia5,我ma7共款無看著啥。 \n恬一下仔，小王子才講： 「你kam2有利koh有毒e5嘴齒？你kam2確定boe7 hou7我食苦siuN久？」 \n我hiahN一tio5,腳步停--落來。M7-koh我ma7 iau2 boe7了解是啥代。 \n「你走。」伊講：「我beh落去--a！」 \n我tui3壁腳看，驚一tio5! Ti7 hia，有一尾黃色e5蛇身軀liong3懸懸面對著小王子，蛇taN 30秒就有法度hou7一條性命無--去。 \n我那退後，那gim5我e5 lak袋仔，beh抽銃出--來，hit尾蛇煞hou7我e5聲驚--著，像水滴共款liam5-mi就消失ti7沙--nih，老神在在，帶著五金聲(金屬聲)，鑽入去石頭堆內底。 \n我走到hit堵壁hia，tu2好ka7天真可愛e5小王子接tiam3腹肚，伊面色白死sat若像雪。 \n「到底是啥代？你tu2-a2 kap蛇講話！」 \n我ka7伊定定圍ti7 頷頸 e5黃金色e5 頷巾thau2--開。我提水hou7伊lim，煞ka7伊e5鬢邊用tam5去。Chin2我m7-kaN2 koh問--伊。伊直直ka7我看koh用伊hit兩支手圍ti7我e5 am7-kun2,我感覺會著伊e5心跳，若像hou7人用Rifle (來福槍) toaN7著e5鳥仔tih-beh死--去共款。 \n伊對我講：「我真歡喜你chhoe7著你欠e5機械零件。你會當轉去lin2兜--a.......。」 \n「你哪知？」 \n我tu2 beh來ka7伊講種種試驗e5經過，終其尾修好我e5飛行機。 \n伊a7無應我e5問題，就koh講：「我ma7共款，今仔日我就beh轉--去--a......。」 \n了後伊帶悲傷講：「去hiah遠hiah遠e5所在.......che koh較koh較困難.......。」 \n我真正感覺有寡奇怪e5代誌tih-be"}
{"text": "h發生。我ka7伊若嬰仔共款 an5-an5 mouh tiam3腹肚，m7-koh伊若像直直siak落去萬底深坑共款，beh救--伊我煞連一個辦法都無......。 \n伊e5心情真沉重，gang7-gang7失神失神，講：「我有你e5羊仔。我有箱仔beh hou7羊仔，我ma7有嘴am仔......。」 \nKoh來伊就苦笑--a。 \n我等真久，才發覺伊慢慢仔醒--起來。 \n我講：「可憐e5囡仔，你驚--著--a......。」 \n無m7著，伊著驚。M7-koh伊un5-un5-a2笑講： 「今仔日koh有較驚--人--e5......。」 \n伊e5心koh感覺冷冷，一種boe7當挽回e5感覺chhek8著心肝，我知影我若想講「聽boe7著hit種笑聲」，我會忍boe7-tiau5。伊e5笑聲像沙漠e5甘泉。 \n「小朋友，我想beh koh聽你e5笑聲.......。」 \n但是伊對我講：「Eng5暗，就一年--a。我e5天星tu2好會ti7我落--落來hia e5 天頂......。」 \n「小朋友，ka7我講che只是一場惡夢？Hit尾蛇e5代誌，hit-e5 約會，hit-e5天星.......。」 \n伊無應我e5問題，kan-taN ka7我講：「Hiah-e5重要--e5是咱看boe7著--e5......。」 \n「無m7著......。」 \n「Che就像有hit蕊花共款。你若合意一蕊花，伊生ti7一粒星頂面，an2-ne暗時taN頭看天e5時就會感覺糖甜蜜甘。所有e5天星攏開花--a。」 \n「當然......。」 \n「Che就若hiah-e5水共款。因為吊鍊仔kap索仔，你hou7我lim e5水就像音樂共款，......你會記--tit--無，hiah-e5水是偌仔甘甜--leh！」 \n「無m7著。」 \n「暗時你若taN頭看天星。我e5星siuN細，無法度ki2"}
{"text": "hou7你知。An2-ne顛倒較好。對你來講，我e5星就是眾天星e5一粒。若 an2-ni，你會合意taN頭看所有e5天星.......In攏會成做你e5朋友。另外，我beh hou7你一項禮物......。」 \n伊koh笑--a。 \n「Ah！古錐e5朋友，古錐e5朋友，我kah意聽這種笑聲！」 \n「Che就是我e5禮物.....Che就像hiah-e5水.......」 \n「你beh講啥？」 \n「眾人攏有天星，只不過感覺無共nia5。對hiah-e5旅行e5人， 天星是in e5導遊；對其他e5人，天星kan-taN是小小e5燈光；對hiah-e5科學家，in是一寡問題；對生理人，天星是黃金。但是所有e5天星攏無講話，boe7出聲。Ah若你，你會有一寡別人無e5天星.......。」 \n「Che是啥意思？」「你暗時若taN頭看天e5時，因為我toa3 ti7 其中e5一粒頂面，我會ti7 hia笑，an2-ne對你來講，就若像所有e5天星攏teh笑。你，你有對你笑e5天星！」 \nM7-chiah伊koh笑--a。 \n「將來你若chhoe7著安慰e5時（時間總--是會抹好人e5悲傷），因為bat我，你就會感覺滿足。你永遠都是我e5朋友。你會想beh kap我做伙笑。為著beh hit種快樂，有tang時你會ka7窗仔門thoah--開.......Ah你e5朋友看你taN頭對天teh笑會驚--著，了後你會ka7 in講：『heN3，hiah-e5天星，定hou7我起愛笑！』In會講你痟--e5。我就若像講一個真大 e5 sng2笑共款......。」 \n伊koh笑--a。 \n「Che就若像講，我hou7--你e5 m7是一堆天星，是真濟會笑 e5 lin-liang-a2......。」 \nM7-chiah伊koh笑--a。續--落koh嚴肅講： 「Eng5暗......你"}
{"text": "知影......mai3來。」 \n「我m7-kam離開--你。」 \n「我看--起來會真艱苦......會像beh死--去共款，就像an2-ni。Mai3來看我hit種款式，無啥好看--e5.......。」 \n「我無ai3離開--你。」 \nAh伊感覺真鬱卒。 \n「我an2-ne ka7你講i8…ma7是因為hit尾蛇，m7-thang hou7伊咬--著，.......蛇是危險--e5,in有可能taN為著好sng2去咬--人........。」 \n「我無ai3離開--你。」 \n一個念頭hou7伊安心--a：「In無hiah濟毒去咬第2擺，che是事實.......。」Hit工暗時我無看著伊起行。伊無聲無說逃走--a。我真無簡單 jiok著伊e5時，伊tng用緊koh堅定e5腳步teh行。伊taN簡單ka7我講： \n「Ah！你來--a......。」 \n伊牽我e5手，koh艱苦艱苦講：「你無應該來--e5 。你會真艱苦，我會若死--去共款，若he就m7是真--e5......。」 \n我一句話都無講。 \n「你知--無？路途siuN遙遠，我無法度帶走我e5身軀，伊siuN 重--a。」 \n我hmh8-hmh8 。 \n「我e5身軀只不過是一個hong5 hiN3-sat e5軀殼。殼hiN3-sat無 啥thang悲傷--e5.......。」 \n我恬恬。 \n伊有寡失志，m7-koh ma7 koh提起勇氣，講： \n「你ma7知，an2-ne真好，我ma7會當看hiah-e5天星，所有e5 天星攏有井，井hia攏有生sian e5吊鍊仔。所有e5天星攏會hou7 我水lim.......。」 \n我無講話。 \n「He就誠好sng2--lah！你會有5億粒e5 lin-liang-a2,我會有5億口e5井.......。」 \n伊ma7 hmh8-hmh8,因為伊哭--a......."}
{"text": "。 \n「就ti7 hia，hou7我家己一個人行去hia。」但是伊坐--落來，因為伊心內驚驚。 \n伊koh講：「你ma7知.....我e5花......我對伊是有責任--e5!伊hiah軟chiaN2！Hiah天真。伊taN 4枝刺來抵擋這個世界.......。」 \n我ma7坐--落來，因為我企boe7 tiau5,伊講：「就an2-ne......che就是一切......。」 \n伊躊躇一下仔，koh來企--起來，向前行一步；我煞恬恬boe7振動。 \nTi7伊企e5所在，taN看一道黃色e5光。伊恬恬企一下仔，無喝聲。像一叢樹仔輕輕仔倒--落來，koh連一sut仔聲都無，因為伊是倒ti7沙埔頂面...。 \n第27章 \n到chin2,有6年--a......我m7-bat ka7人講過這個故事。歡迎我轉--來e5同伴，真歡喜看我活--轉來。我真傷心，m7-koh我ka7 in講是因為thiam2 e5關係。 \nChit-ma2我心內e5悲傷有略仔安慰。Che就是講無完全得著安慰。M7-koh我知影小王子轉去伊e5天星--a，因為phah-phu2光 e5時，chhoe7無伊e5屍體。伊e5屍體無重要......Ah我kah意ti7暗時聽hiah-e5天星。In像5億個lin-lin-liang-liang e5 lin-liang-a2........ \nKoh有一項不得了e5代誌，我替小王子畫--e5 hit個嘴am-a2,煞boe7記tit ka7伊chhng皮帶！Hit個嘴am-a2永遠無法度固定ti7羊仔身軀，我就直直想：「Hit粒天星發生啥代誌？可能羊仔早就ka7 hit蕊花食掉去--a......。」 \n有tang時我想講：「絕對boe7!小王子會逐工暗時ka7花囥tiam3玻璃罩下面，ah ma7會好好--a看顧hit隻羊仔.......。」An2-ne我感覺"}
{"text": "真幸福。所有e5天星攏teh微微笑笑。 \n有tang時我koh想講：「人有時陣會無注意，1、2 擺就真濟--a！可能有一工暗時伊boe7記tit hit個玻璃罩，抑是hit 隻羊仔ti7暗時無聲無說走出去外口......。」An2-ne hiah-e5 lin-liang-a2變做一滴一滴e5目屎！...。 \nChe是真奇妙--e5。你若共款kah意小王子，就kap我共款，歸個宇宙就會無共款，ti7某一個所在，有一隻咱m7-bat e5羊仔，kam2會食一蕊玫瑰花...。 \nTaN頭看天。請你問家己看mai7:hit隻羊仔有食hit蕊花--無？你就會看著一切若teh改變...。 \n永遠無半個大人會知影che是偌nih8重要！ \nChe對我來講，就是上sui2 ma7是上悲傷e5風景，風景kap頂一頁共款，我會koh畫hou7你看，是beh加深你e5印象，小王子出現ti7地球，就是ti7 chia，了後消失--去--a。 \n請你斟酌看這幅風景，方便你有一工去非洲chhit-tho5 e5時，會當正確認出--伊。有一工你若tui3 hia經過，我請你mai3行 siuN緊，請你ti7天星e5 siam2-sih當中小等--一下！Hit-tang陣若有一個囡仔行來你chia，伊若笑、若有金色e5頭鬃、若有人問--伊，伊m7應；你就臆會著伊是siang2。Hit-tang陣，請你做好代！M7-thang hou7我siuN傷心，寫批hou7--我，講伊koh倒轉--來--a...。"}
{"text": "一\nA德ka7 hun ka7--leh，iau2 be7赴點toh8，人先趕緊tui3 phong3椅peh--起來，行去門kha口tham頭teh看。\n「Kam2 tng2--來ah？」A風ka7問。\n「大兄，m7免hiah緊張--lah，母a7講i beh順soa3去社頭看姨婆--leh，無hiah緊--tng2來lah。」A明 kha-thiap8-khun5坐leh講。\nA德hoan5頭，ka7 hun tui3 chhui3--nih8 sa--落來，kiann5來ti7 phong3椅邊a2，問講：「無tann是beh an2-choann2 chiah好？」I lang5大bu2漢，掛1 ki黑框目鏡，ti7米國教冊有3-4年e5時間，hou7 i chit8-e5看loeh到te3 to7有1 e5學者e5 siang3體。\n坐ti7 kinn-a2 e5 A風頭le5-le5出聲講：「大兄，二兄，goa2無贊成報警察，甚至chit件tai7-chi3，是lu2少人知iann2 lu2好，無a母 tann了後是beh an2-choann2 ti7 chia khia7起？Lan2少年--e5 koh thang講別人an2-choann2想lan2無khng3 ti7心nih8，in有歲e5人--ah，nah e7堪得人hiah-e5長短kha話。」\n「Goa2 nah e7 m7知？Chit世間beh nah e7有cho3 kiann2兒序細teh報官liah8 ka-ti7 e5 pe7母--e5。總--是到chia來--a7，lan2有iann2是chin oh chhui-chhiau5。」A德ka7 hun點toh8，hiong5-hiong5 suh 1 chhui3，giah8頭吐tui3天房--起lih。\n「大兄，小弟，」A明接chhu"}
{"text": "i3講，「lan2總be7用得ka7 a母綁--起來，hou7 i缺憾1世人，i老大人chiah8 kah尾sau--ah，無好好a2享受，koh tioh8 tak8工為tioh8對不起a-pah teh艱苦，an2-ne lan2有iann2無資格cho3人kiann2兒，m7-koh na7 chun2 long2無beh bak手，i koh認為lan2無友孝，無teh替pa5 kap i想，ah na7 ka7 tau3贊手，去hong5 chang tioh8，he絕對是ti7電視頂hian3-si3，見笑tai7--oh，goa2大人大種--ah，na7 soah因為chit種tai7-chi3去chiah8免錢飯，的確e7 geng5--死。」\n「好a7 lah好a7 lah！」A德結目頭講，「lan2 an2-ne講來講去，m7知已經講幾kai2--ah，lin2 na7 long2 liah8 be7定，to7 hou7 goa2 chit-e5 cho3大兄--e5來hoann7。」A德講e5時chun7雙手chhah-koh，目光 teng3 ti7壁頂，「a母e5 tai7-chi3，to7是lan2 e5 tai7-chi3，到chia來--ah，ma7只好潦loeh--ah，na7講mai3 piak-khang，lan2儘量細字to7是。」\n3 e5兄弟a2隨人toa3 ti7米國、頂港kap後山，平常時無tiann7見面，na7 m7是老pe7過身，beh hou7 3 e5人ti7 kang7 1 e5時chun7 long2 chong5 tng2來chhu3--nih8，chit-e5  oa2 ti7山kha iap-phiah e5莊頭，除了過年來講，實在是chin罕得有e5 tai7-chi3。\n3 e5後生e5老pe7金土--"}
{"text": "e5，kap in牽--e5，gin2-a2 e5老母阿心2 e5人守ti7「山a2-kha」e5祖chhu3，山a2-kha，算是Tai5-oan5 e5地號內底e5菜市a2名，金土--e5 in祖chhu3 koh khah過to7是山，另外3 peng5 kui片long2是ka-ti7 e5田，long2總有beh 5甲e5地，講--起來環境算be7 bai2，是講kiann2孫a2有kiann2孫a2 e5想法，田園koh khah闊，田塗koh kha肥，ma7無法度說服in留ti7 chia來作穡。金土雖罔已經六十外歲--ah，to7想講ka-ti7身體iau2 chiann5 giam2-nge7，祖公a2留--loh8來e5田地無ai3 hou7 i pha荒，所以平常時a2猶原罔teh種作。\n山a2-kha beh到市內有1 te3--leh，無論是去店--nih8買肥料，iah8是ka7粟a2戴去thio3，平常時a2金土long2是sai2 i e5 hit-chiah鐵牛a2 teh出入，心姨a7，chhu3邊隔壁long2 an2-ne teh叫金土in某，be7曉駛車，A風--e5 choann-a2 kui-khi3 be2 1台ou-tou2-bai2 hou7--i，hou7 i thang ti7田nih8 e5 tai7-chi3無hiah-nih8-a2無閒e5時chun7 thang騎去chhoe7親chiann5朋友bong2 pho2豆，有時a2 ma7去kah市內採kang2。\n差不多個外月前，天色烏陰烏陰，tui3半暝開始噴雨mi5-a2，一直到隔tng工中tau3 long2無停，金土早起到田nih8巡巡--leh，tng2來chiah8 tau3了後，ka7 A心講beh去市內買肥丹，to7 cho3 i chang蓑"}
{"text": "moa--leh，sai2 i hit-chiah鐵牛a2出門。\n心姨a7 e7-pou去隔壁莊e5 A好a7 hia khai-kang2，四點koh特別趕tng2來煮飯，想講thang赴金土--e5 tng2來chiah8暗，nah知iann2等kah八點外iau2無看人影，心內tioh8急，緊kha3電話hou7 toa3 ti7後山e5 ban5-a2-kiann2 A風，A風接tioh8電話，想講che有iann2怪奇，na7 pa5 e5人，無beh tng2去chiah8飯是定tioh8 e7先kha3電話--tng2來e5，kam2 chiann5是有iann2出tai7-chi3--ah。\n母a2 kiann2電話kha3 leh四koe3 khok8-khok8問，9點beh oa2 10點hia，chiah ti7市內e5派出所問tioh8講e7-pou有1台鐵牛a2 kap火車sio long3，人hong5送去到市內siong7大間e5基督教病院。\nA明thau3暝phoe tui台北phoe倒tng2來，等趕到病院e5時，已經beh天光--ah，A德toa3美國，hit時chun7人iau2 ti7飛leng5機頂，風--e5看tioh8 a母坐ti7病院巷路e5椅liau5-a2頂，面色白si2-sah，目chiu金金相tui3塗kha，A風坐ti7邊a2，手骨khun5 ti7心--e5 e5肩kah頭teh ka7安tah，總--是cho3老母--e5頭一直long2無tann--起來。\n「Ma5，he kam2是pa5？」A明開chhui3 ka7問。心姨a7無應--i，kan-tann koann-koann-a2 tam3頭。\n實在是hit-e5 e-pou，金土肥丹買好，ti7 tng2來e5路nih8，teh過鐵枝路e5時，無張無"}
{"text": "ti5鐵牛e5後輪soah因為落雨來sim3入去鐵枝路邊e5土moai5內底，sak ma7 sak 無法--i，hit tah khah稀微，鐵路局無差人teh顧，金土chiah tng teh苦無人來tau3-sann-kang7 e5時，火車soah來--ah，金土i原底是走e7 li7--e5，m7-koh現現看鐵牛e5車頭cha7 ti7鐵枝路頂，i是beh an2-choann2 cho3 i去，金土--e5 khia7 ti7鐵枝路頂iat8手，想beh ka7火車tong3--落來，可能是落雨看無siann2明，火車無tong3-tiam7，金土想無步beh跳離開e5時soah poah8 1 倒，hou7火車kau3--過。\n(台文罔報第97期，2004年10月)"}
{"text": "第19章 \n小王子peh到一粒真懸e5山頂。伊早前taN知影3粒火山，in e5 懸taN到伊e5腳頭u。伊ka7 hit粒死e5火山提來khoe3腳。M7-chiah伊對家己講：「Tui3 chiah懸e5山頂，會當歸粒天星看了了，ma7會當看著所有e5人......」m7-koh伊taN看著hou7時間磨kah光光光e5山壁。 \n「Gau5早！」小王子真好禮講。 \n回音應講：「Gau5早.....Gau5早.....」 \n小王子問講：「你是siang2?」 \n回音應講：「你是siang2?.....你是siang2?.....你是siang2?......」 \n伊koh講：「做我e5朋友--lah，我真孤單。」 \n回音應講：「我真孤單.....我真孤單.....我真孤單.....」 \n自an2-ni我就想講：「Hiah奇怪e5天星！逐項攏礁燥、尖尖、鹹koh澀。人欠缺「想像力」，in一再重複人ka7 in講e5話......Ti7我hia，我有一蕊花，伊攏是代先開嘴........」 \n第20章 \n小王子ti7沙埔、岩石kap雪頂面行真久，了後終其尾發現一條路，這條路是thang3 tui3有人toa3 e5所在。 \n「Gau5早？」小王子an2-ne講。 \n伊頭前是一個玫瑰花開kah滿四界e5花園。 \n玫瑰花講：「Gau5早！」 \n小王子斟酌看hiah-e5花。In kap伊e5花共款。 \n小王子驚一tio5問講：「Lin2是siang2?」 \n「阮是玫瑰花。」玫瑰花an2-ne應講。 \nM7-chiah hou7伊感覺真悲哀。因為伊e5花bat ka7伊講伊是全宇宙唯一 e5玫瑰花，ah ti7 chia，kan-taN一個花園就有5000蕊kap伊完全相像。 \n小王子想講：「我e5花若看著an2-ne，會真懊惱，會直直ka嗽，koh會為著驚人ka7笑，choaN5"}
{"text": "假死。我煞無ta5-oa5假做看顧到伊醒--過來，我若無ka7姿勢放較低--leh，伊真正會死--去......」 \nKoh來伊koh想講：「早前我bat因為有一蕊全宇宙單一e5一蕊花，感覺真好額，其實我kan-taN有一蕊 su3常 e5玫瑰花，hit 蕊花kap我hit 3粒火山 (到我腳頭u懸，中間一粒可能永遠hoa--去--a)，chiah-e5無可能hou7我成做真偉大 e5王子......」M7-chiah小王子仆tiam3草埔哭。 \n第21章 \nHit個時陣，tu2好出現一隻狐狸。 \n狐狸講：「你好！」 \n「你好！」小王子真有禮ka7應，越頭，煞無看著啥。 \nHit個聲音講：「我ti7 chia，ti7 phong7果樹 e5樹腳。」 \n小王子問講：「你是siang2?你真好看......」 \n「我是狐狸。」狐狸an2-ne講。 \n「來kap我sng2--lah！」小王子ka7伊建議講：「我真悲傷。」 \n狐狸講：「我boe7使kap你sng2,我iau2未hong5教乖。」 \n小王子講：「Ah，歹勢！」 \n想一下仔了，chiah koh講：「『教乖』是啥？」 \n狐狸講：「你m7是chia e5人。你teh chhoe7啥？」 \n「我teh chhoe7人。」小王子講：「『教乖』是啥？」 \n狐狸講：「Hiah-e5人......，in有銃，會扑獵，真討厭；m7-koh in ma7飼雞，che是in唯一 e5好處。你teh chhoe7雞--nih？」 \n小王子講：「M7是，teh chhoe7朋友。『教乖』是啥？」 \n「是一項定定hong5無要無緊e5代誌。」狐狸講：「『教乖』 就是『建立關係......』」 \n「建立關係？」 \n狐狸講：「無m7著。對我來講，你iau2是囡仔nia5,kap其他千千萬萬個囡仔無啥差別，我無需要你，你ma7共款無需要我。對你來講"}
{"text": "，我kan-taN是一隻狐狸nia5,kap千千萬萬個狐狸共款。假使你若ka7我教乖，咱就互相需要。你對我來講是世界上唯一--e5,我對你來講ma7是世界上唯一--e5......」 \n「我略仔知影--a。」小王子講：「有一蕊花......我想我是hou7伊教乖......」 \n狐狸講：「有可能。地球頂面咱看著各種e5物件......」 \n「Ouh！伊無ti7地球。」小王子講。 \n狐狸感覺真奇怪真好奇，問講：「Ti7別粒天星頂面？」 \n「HeN3。」 \n「Hit粒星有扑獵e5人--無？」 \n「無。」 \n「Che就誠趣味！Ah有雞--無？」 \n「世間無十全十美e5代誌！」狐狸吐大氣講。 \n狐狸koh話倒轉--來原本e5話題： \n「我e5生活真無ni7 (單調)。我掠雞，扑獵e5人掠我。所有e5雞攏共款，所有e5人ma7是共款。我m7-chiah感覺厭lan2。準若你飼--我，我e5生活就若像充滿著光hit一般。我就會熟悉一種腳步聲，伊kap其他所有e5腳步聲無共。其他e5腳步聲會hou7我bih入去較深e5洞，你e5腳步聲像音樂會ka7我tui3洞內底叫--出來。Koh再講，你看，你看著hiah-e5麥仔園--無？我無teh食phang2,麥仔對我來講ma7是共款無路用。Hiah-e5麥仔園kap我攏無啥牽連，講--起來有寡悲哀。總--是你有金色e5頭鬃，你若飼--我，he就是真好e5代誌--neh！Hiah-e5金色e5麥穗，會hou7我想著你。Ah我就會愛聽風teh吹麥仔園e5聲......」 \n狐狸目珠金金看小王子，看真久，chiah講： \n「請你收留--我！」 \n「我真想。」小王子應講：「但是我e5時間無偌濟，beh chhoe7朋友，有真濟代誌ai3去了解。」 \n「一個人kan-taN bat伊飼e5物件就會使。」狐狸講：「真濟人無liong7-siong7 e5時"}
{"text": "間去bat物件。In ti7生理人hia買現成e5物件，m7-koh生理人無teh賣朋友，m7-chiah真濟人無朋友。假使你若beh交朋友，就飼--我！」 \n「我ai3 an2-choaN2做？」小王子問講。 \n狐狸應講：「你ai3真有耐心。你先坐tiam3離我較遠e5所在，像an2-ne，坐tiam3草埔，我用目珠ka7你gio2,你mai3講話。語言是誤會e5源頭。但是，你會當逐工坐較倚我--leh......」 \n第2工小王子koh來--a。 \n狐狸對伊講：「你上好是共一個時間來。像講，你若e畫4點來，tui3 3點開始我就真歡喜。時間愈倚，就愈歡喜。4點若到，我就坐boe7-tiau5!會hou7你感覺我是偌仔幸福！你來e5時間若無一定，我就m7知啥時陣做心理準備......咱應該有節日。」 \n「啥是節日？」小王子問講。 \n狐狸講：「Che ma7是定hou7人無去注意e5代誌。Che就是講有一個日子kap其他e5日子無共，有一點鐘kap其他e5點鐘無共。親像講，扑獵e5人有一個節日。逐禮拜四，in kap庄內e5查某囡仔去跳舞。M7-chiah拜四是好日！我會當散步行到葡萄園hia。扑獵e5人若無論tang時攏teh跳舞，逐工攏相像，an2-ne我就無歇睏日--a。」 \n自an2-ne小王子飼hit隻狐狸。到 beh離開e5時， 「Ah！我想beh哭。」狐狸講。 \n「攏ma7你。」小王子講：「我無希望你艱苦，是你叫我ka7你飼。」 \n「無m7著。」狐狸講。 \n「但是你想beh哭。」小王子講。 \n「無m7著。」狐狸講。 \n「若an2-ne，你無得著啥好處！」 \n「我得--著--a。」狐狸講：「因為hiah-e5麥仔e5色。」 \nKoh來伊koh講： \n「你koh去看hiah-e5玫瑰花。你就知影你e5玫瑰花是世間獨一無二--e5。你chiah轉--來kap我相辭，"}
{"text": "我會ka7你講一個秘密，做咱離別e5禮物。」 \n小王子走去看玫瑰花。 \n伊對in講：「Lin2一點仔都無seng5我hit蕊玫瑰花，lin2無啥價值。無人ka7 lin2養飼，lin2 ma7無養飼過任何人。Lin2就像早前我hit隻狐狸，hit-tang陣伊kan-taN像其他千千萬萬個狐狸共款。M7-koh阮成做朋友，chin2伊對我來講是世間唯一--e5。」 \nHiah-e5玫瑰花真傷心。 \n伊koh對in講：「Lin2攏足sui2--e5,m7-koh lin2攏真空虛，無人會為lin2死。當然--lah，我e5玫瑰花，一個普通e5過路人，看伊kap看lin2是無精差。但是伊一蕊花比lin2全部koh較重要，對我來講。因為ka7伊ak水--e5是我；是我ka7伊囥tiam3玻璃罩下面；是我hou7伊擋風e5 khia7-pin5;是我為著伊去joe5死hiah濟蟲（今chhun 2、3 隻留做iah8-a2)；是我聽伊teh怨嘆、teh臭toaN7；koh有tang時仔，看伊恬恬m7講話，因為伊是我e5玫瑰花。」 \nM7-chiah koh轉--來狐狸chia。 \n「再會！」小王子講。 \n「再會！」狐狸講：「Che就是我e5祕密。伊真簡單，kan-taN 用心靈，才有法度看清楚一個人。真正e5物件m7是用目珠看會--著e5。」 \n「真正e5物件m7是用目珠看會--著e5。」 \n小王子直直講，為著beh記tiam3心內。 \n「你tui3著你e5玫瑰花khai hiah濟時間，hou7你e5玫瑰花變 kah hiah重要。」 \n「你tui3著你e5玫瑰花khai hiah濟時間......」小王子直直講，為著beh記tiam3心內。 \n狐狸講：「一般人boe7記tit這個真理。但是你無應該ka7伊放boe7記--tit。你永遠對你所chhiaN5養--e5負責，你對你e"}
{"text": "5玫瑰花有責任 i8…」 \n「我對我e5玫瑰花有責任.......」小王子直直講，為著beh記tiam3心內。"}
{"text": "第13章 \n第4粒星是toa3一個企業家。這個人足無閒，致使kah小王子到位e5時，伊連頭都無taN--起來看。 \n小王子對伊講：「你好！你e5薰hoa--去--a。」 \n「3加2是5，5加7 12，12加3 15。你好。15加7 22，22加6 28。我無時間點火。26加5 31。Ouh！An2-ne 總共5億khong3 162萬2731。」 \n「5億khong3啥？」 \n「HaN5？你iau2 ti7 chia？5億khong3 1百萬......我ma7記boe7--起來......我e5工課siuN濟--a！我是講正經--e5,我，pho3-tau7對我來講m7是快樂！2加5是7......」 \n「5億khong3偌濟？」小王子koh問講。伊若問就問kah有一 枝柄。企業家頭taN--起來講： \n「我toa3 ti7 chia，54年來，taN bat tu2過 3 擺 e5攪擾，頭一擺是22年前，hou7一隻m7知tui3 toeh落--落來e5鵝仔枵飽吵，四界go5-go5叫，hou7我算數算m7著4個所在。第2擺是ti7 11年前，hou7風濕症攪擾，我欠運動，koh無時間散步。我是講正經--e5。Ah若第3 擺就是chin2,我tu2-a2講5億khong3 100 萬......」 \n「5億khong3偌濟？」 \n這個企業家忽然間了解著無可能有閒去應伊e5問題。M7-chiah 講： \n「百萬chiah-e5小物件，有tang時會ti7天頂看--著。」 \n「蝴蠅？」 \n「M7是，是細隻細隻，會發光e5物件！」 \n「蜂？」 \n「M7是。Hiah-e5金金e5細項物，會hou7貧憚人做夢。但是我是做大代誌--e5,我！我無時間做夢。」 \n「Ah！你是講天星？」 \n「無m7著，就是天星。」 \n「你提5億e5天星做年？」 \n「5億khong3 162萬2731。"}
{"text": "我是講正經，m7是teh講笑。」 \n「你提chiah-e5天星做啥？」 \n「我提chiah-e5天星做啥？」 \n「無m7著。」 \n「無啥。In是我e5。」 \n「天星是你e5?」 \n「HeN3。」 \n「但是我有看過一個國王，伊......」 \n「國王無所有權，in統治nia5。Che是無siaN2 kang7。」 \n「你有hiah-e5天星有啥路用？」 \n「Hou7我變好額--a！」 \n「變好額對你有啥路用？」 \n「若有人chhoe7著別粒e5天星，會當ka7買--起來。」 \n小王子對家己講：「這個理論有寡seng5酒鬼。」 \n總--是，伊iau2有較濟e5問題，chiah koh問講： 「一個人an2-choaN2有可能佔hiah-e5天星？」 \n企業家真著急就應講：「In是siang2 e5?」 \n「我m7知。無人 e5。」 \n「若an2-ne看--來，in是我e5,因為我先想--著。」 \n「An2-ne kam2是你e5?」 \n「當然--lah。你若發現一粒鑽石，ah-koh無人e5,an2-ne 伊就是你e5。你若發現一粒島，ah-koh無人 e5,an2-ni伊就是你e5。你若先有一個以前無人有e5思想，你若去申請專利，an2-ne伊就是你e5。Ah若講我有e5天星，是因為早前無人bat想過去佔--in。」 \n小王子講：「無m7著，he是事實，ah無你提in創啥？」 \n企業家講：「我ka7 in管理。我ka7 in算koh算，che是無簡單，m7-koh我是做大代誌e5人！」 \n小王子 iau2-koh 無滿意。 \n小王子講：「我若有一條niu5-a2絲做e5 am7巾，會當ka7伊圍ti7 am7-kun2,帶leh走。若是有一蕊花，我會當挽--落來，chah leh走。M7-koh你無法度挽你e5天星--a！」 \n「Ah無，我會當ka7 in囥ti7銀行內底。」"}
{"text": "「He是啥意思？」 \n「意思是講我ka7天星e5數目寫toa3一張紙，koh ka7這張紙鎖tiam3 thoah-a2內底。」 \n「An2-ne就完--a？」 \n「An2-ne 就有夠--a！」 \n小王子想講：「Che真好sng2,koh真有詩意，boe7 siuN嚴肅。 \n小王子對嚴肅e5代誌e5看法kap大人是差真濟。 \n伊koh對hit個企業家講：「我有一蕊花，逐工用水ka7 ak。我ma7有3粒火山，逐禮拜攏ka7 in拚掃kah真清氣。(我有拚掃一粒死e5火山，無人知講伊會koh爆炸boe7?) Che對我e5火山有路用，ma7對我e5花有路用。Ah你對hia e5天星a7無路用--ai8…」 \n企業家，嘴仔開開，無才調應。自an2-ni 小王子就走--a。 \n「Hiah-e5大人真正攏hiah奇怪。」一路上直直對家己講。 \n第14章 \n第5粒天星真奇怪。伊是所有行星內底上細粒--e5。Hia tu2-a2好有夠所在囥一pha路燈kap一個點燈e5人。小王子想boe7曉講，天頂某一個所在，ti7一粒無厝koh無企家e5天星頂面，一pha路燈kap一個點燈e5人有啥路用。雖罔是an2-ni，伊ma7是對家己講： \n「這個人可能是真ham3,m7-koh boe7比hit個國王、hit個虛華--e5、hit個企業家、hit個酒鬼較ham3。上無伊e5工課有意義。伊若點路燈hou7著e5時陣，就若像hou7一粒星抑是一蕊花活--起來。伊ka7路燈chhih8-hoa e5時，就是hou7 hit蕊花抑是hou7 hit粒星落眠。He是真好e5頭路。Che真正有路用，因為伊是sui2--e5。」 \n小王子peh上hit粒天星e5時，恭恭敬敬向hit個點燈火e5人表示敬意，koh講：「Gau5早！你tu2-a2是an2-choaN2 ka7路燈用hou7 hoa？」"}
{"text": "點燈e5人應講：「Che是信號。Gau5早！」 \n「信號是啥？」 \n「就是im3-hoa我e5路燈。暗安！」 \n伊koh ka7燈點著。 \n「是an2-choaN2 koh ka7燈點著？」 \n點燈e5人應講：「Che是信號。」 \n小王子講：「我無了解。」 \n點燈e5人講：「無啥好了解--e5。信號就是信號。Gau5早！」 \n伊ka7燈im3-sit。 \nKoh用一條有格choa7 e5紅色手巾仔chhit額頭，講： \n「我ti7 chia做--e5是一項真無閒e5工課。這個工課早前較有情理。早起點燈火，暗時ka7 im3-hoa。日--時chhun e5時間，會當歇睏，暗時lang3-phang7就會使睏......」 \n「若an2-ne這幾年來，信號有變--無？」 \n點燈e5人講：「信號無變，問題就出ti7 chia！天星一年比一年轉較緊，ah信號無變！」 \n小王子講：「若an2-ne......」 \n「An2-ne，chim2仔伊一分鐘轉一遍，ah我連一秒都無thang歇睏。我逐分鐘點一擺 koh im3-hoa一擺！」 \n「Che就真奇怪--a！你e5一工就是一分鐘！」 \n「一點仔就無奇怪。」點燈e5人講：「咱講一個月--a。」 \n「一個月？」 \n「無錯(歸欉好好)，30分鐘，30工。Gau5早！」 \n伊koh去點伊e5路燈。 \n小王子斟酌ka7看，看伊對信號e5工課hiah盡忠，對伊感覺有好感。想著較早徙椅仔走chhoe7日落e5代誌。伊真想beh幫助伊e5朋友。M7-chiah小王子講： \n「你kam2知影......我有一個phiat步會當hou7你beh歇睏就歇睏......」 \n點燈e5人講：「我直直想beh歇睏。」 \n因為一個人，會當盡責，koh會當較閒。 \n小王子繼續解說講： \n「你e5天星是chiah細粒，你kan-taN行3步就走一lian3。你"}
{"text": "若un5-un5-a2行，日頭就攏boe7落山。你若beh歇睏e5時就去散步，日--時就像你向望--e5,加真久長。」 \n點燈--e5講：「Che對我，a7無加外濟e5利便。我一世人上kah意e5代誌就是睏。」 \n小王子講：「An2-ne就無法度--a。」 \n「是無法度。Gau5早！」點燈e5人講： \n伊koh im3-hoa伊e5路燈。 \n小王子繼續趕路e5時，對家己講，這個人會hou7所有其他e5人 (就是國王、虛花--e5、酒鬼、企業家)看無起，但是我感覺無ham3 e5人 taN伊nia5。Che可能是因為伊iau2想著家己以外e5代誌。 \n小王子吐大氣感覺真可惜，koh對家己講：「Kan-taN這個人會當kap伊做朋友nia5。M7-koh伊e5天星實在siuN細--a，無所在thang toa3 2個人。」 \n小王子m7-kaN2坦白講--出來，koh-khah可惜--e5是離開一工有1444 擺日頭落山e5天星！ \n第15章 \n第6粒行星有tu2-a2 hit粒 e5 10倍大。頂面toa3一個老人，一直 teh編寫真厚e5冊。 \n伊看著小王子e5時，喝講：「Oah！Hia來一個探險家(explorer)！」 \n小王子坐tiam3桌仔頂歇一下仔喘。伊行hiah濟所在koh行hiah遠。 \n老人問講：「你toa3 toeh？」 \n小王子問講：「這本chiah厚是啥冊？你ti7 chia leh創啥？」 \n老人應講：「我是地理學家。」 \n「地理學家是啥？」 \n「是一個知影toeh有海、有河、有城市、有山脈kap沙漠e5科學家。」 \n小王子講：「He真趣味，che會當講是一項正港e5頭路！」Koh ka7這個地理學家e5天星看一lian3。這粒是伊看--過上壯觀、上威嚴--e5。 \n小王子講：「你e5星真sui2,kam2有海？」 \n老人講：「我哪知。」 \n小王子真"}
{"text": "失望，講：「Ah！有山--無？」 \n老人講：「我哪知。」 \n「Ah有城市、河、沙漠--無？」 \n老人講：「我ma7攏m7知。」 \n「Ah m7-koh你是地理學家--neh！」 \n老人講：「無m7著，m7-koh 我m7是冒險專家，ti7阮e5星頂面無半個冒險專家。地理學家e5工課m7是去算城市、河、山、海灣、海kap沙漠。地理學家thai3重要--leh，m7-chiah無法度去散步。離boe7開腳，m7-koh伊ti7 hia chih-chiap探險專家，問in，根據in e5回憶記--落來。In回憶若較趣味--e5,地理學家就去調查hit個探險專家e5道德品行。」 \n小王子講：「是an2-choaN2 ai3 an2-ne？」 \n「假使探險專家若講白賊，會ka7地理冊帶來災厄。酒lim siuN濟e5探險專家ma7是共款。」 \n小王子問講：「是an2-choaN2會an2-ne？」 \n「因為lim酒e5人會ka7一項物件看做兩項，an2-ne地理學家會ka7本來一粒山，寫做兩粒山。」 \n小王子講：「我bat一個人，可能是一個bai2 e5探險專家。」 \n「Che有可能。若探險專家品行證明無問題了，chiah koh問伊e5發現。」 \n「Kam2著走去看？」 \n「M7免，an2-ne siuN麻煩，要求探險專家提出證據。像講伊發現一粒山，就ai3伊帶寡大粒e5石頭。」 \n地理學家突然感覺真感動講： \n「Ah你，你kam2無toa3真遠？你是探險專家，請你ka7我講 lin2天星e5代誌。」 \nHit個老人m7-chiah掀開伊e5 notebook，開始削鉛筆。伊先ka7探險專家所講--e5用鉛筆寫--落來，等到探險專家提出證據了，chiah用墨水記--落來。 \n老人真向望，就講：「好--無？」 \n小王子講：「Ouh！我toa3 e5所在無啥趣味，伊真細，頂面有三粒火"}
{"text": "山，兩粒是活--e5,一粒是死--e5,m7-koh無人知伊會koh爆炸ah-boe7?」 \n老人講：「無人知？」 \n「我ma7有一蕊花。」 \n老人講：「阮無teh寫花。」 \n「是an2-choaN2--無？花ti7阮hia是上sui2--e5!」 \n老人講：「因為花taN活一目nih-a2 nia5。」 \n「活一目nih-a2 e5意思是啥？」 \n老人講：「地理冊是所有e5冊中間上寶貴--e5。Chiah-e5冊攏boe7過時。一粒山真少會變伊e5位，海ma7真少礁--去。阮寫--e5是永遠e5物件。」 \n「M7-koh火山死--去，有可能koh活--起來。」 \n小王子插嘴講：「活一目nih-a2是啥？」 \n地理學家講：「M7管火山是活--e5,抑是死--e5,對阮來講攏是共款。阮關心--e5是山，山是boe7變--e5。」 \n「M7-koh啥是『活一目nih-a2』？」小王子koh問，伊這世人，若hou7伊問--著--e5,就問kah有一枝柄。 \n「伊e5意思是『伊隨時有死--去e5危險。』」 \n「我e5花有隨時死--去e5危險？」 \n「無m7著！」 \n「我e5花是『活一目nih-a2。』」小王子家己講家己應：「伊kan-taN有4枝自?e5刺teh抵抗這個世界，我煞ka7伊留tiam3厝--nih放孤鳥。」 \n小王子頭擺感覺後悔，m7-koh伊koh提起勇氣。 \n小王子問講：「你建議我去toeh拜訪較好？」 \n地理學家講：「地球，伊有真好e5名聲。」 \nM7-chiah小王子就走--a，心內煞思思念念伊e5花。"}
{"text": "四\n拜三暗頭a2開始變天，png時雨長長短短，koh不時雷公sih-nah，雷鞭光iahnn-iahnn 1 choa7 1-choa7，ka7黑mah-mah親像kui大te3黑布e5天頂thiah kah四四散散，心姨khu5 ti7鐵枝路邊，kui身軀ak kah tam5-kou5-kou5，手theh8 1枝鐵棍a2，出力teh kha3，piann3-se3 teh kiau7，雨落kah chiann5粗，雨水phoah tui3塗kha e5聲音ka7所有e5聲soeh long2總 am-kham3。\nA風moa 1-nia2雨moa，走來到位，i ang7聲teh hiam3 ka-ti7 e5老母，總--是風掛雨，hit-e5聲thai3 cho5，心姨a7 long2無反應。A風he7命chong5來到心姨hia ka7 sak--開，火車母hit 2-pha火chiann5緊逼oa2--來，ka7 i自頭kah kha尾照kah光光光。\n心姨tui3塗kha peh--起-來，be7顧得kui身軀e5 lou7-kou5-a2-moai5，khong7-khong7 pian5來kah風--e5 e5邊--a2，手hoann7 ti7 i 雙peng5 e5 chhui3-phoe2，目chiu thi2金金，chhui3 peh開開hoah無聲。\n黃hoann2 e5路燈e7，血水toe3 tioh8 kui塗kha chhoah流e5雨水四koe3 teh走，A風chin虛lam2，心姨a7 tioh8 ka7耳孔oa2 ti7 i e5 chhui3，chiah聽有i teh講siann2。\n「A母，chin失禮，gun2無量講e7 ke chit-e5車班出來，gun2原底long2 chhoan5好勢beh來he7手--ah，gun2 m"}
{"text": "7是thiau-kang beh騙--li2 e5。」心姨目sai2 1滴1滴lak ti7 A風e5頭hiah8 頂，ka7 ki2-chainn2 oa2 ti7 chhui3唇，意思叫i mai3 koh講--ah。\n「A母，li2 mai3 koh hoan5-lo2--ah，tu2-chiah hit班車，定tioh8是beh去極樂世界e5加班車，goa2有khoainn3 a-pah坐ti7車--nih8，goa2 e7好好a2照顧a-pah，大兄kap二兄in e7 ka7 li2 iu2孝。」\nA風無法度koh講話--ah，心--e5 phak ti7 i e5身軀頂，無心無肝，phoah雨kap tan5雷e5聲，kham3過i淒慘e5哭聲，雨愈落愈大，已經看無駛kah遠遠遠e5尾班車。\n＝＝＝＝＝＝＝＝＝＝＝＝＝＝＝＝＝\nChit-e5主題是teh講：「人kam2有必要，iah8是有義務tioh8去救1-e5明明想m7-tioh8，m7-koh堅持ka-ti7想法，beh chhoe7死e5人？救--i i e7 1世人遺憾，無救--i 心內kam2 e7-tit過。」\nChit-e5主題是看三二八群眾soa2去中正廟了後，1 e5 cha-bou2人聽tioh8有人上台支持阿扁--a7，soah kan-khou2 kah ka7頭直直khok塗kha講：「真理kap公義ti7 toh！」來想--tioh8-e5。\n(台文罔報第97期，2004年10月)"}
{"text": "第16章 \n第7粒行星是地球。 \n地球m7是chhin3-chhin3-chhai2-chhai2 e5行星。算--起來地球頂面有111個國王（當然--lah，m7-thang boe7記--tit黑人國王），有7千個地理學家、90萬個企業家、750萬個酒鬼、3億1100萬ai3 hong神e5人，che就是講差不多有20億e5大人。 \n為著beh hou7你知影地球有偌大，我ka7你講ti7人類發明電以前，ti7 6塊大陸頂面，總共有46萬2511個點燈e5大軍。 \n對略仔較遠e5所在看，這款大場面真chhiaN-iaN7。這支軍隊e5 動作親像Opera內底e5 Ballet跳舞團共款真su3-si7。上代先是New Zealand kap Australia e5點燈e5人上台；Koh來，in ka7燈點著，就去睏--a。 \n第2，就換到China kap Siberia點燈e5人，上台那跳舞那唱歌，Koh來 in ma7退到後台去--a。Koh來輪著Russia kap India點燈e5人上台；續--落是Africa kap Europe，koh續--落是South America；上尾是輪著North America上台。In上落台有條有理boe7錯亂，che是大場面e5表演。 \nKan-taN北極hit個點燈e5人kap伊e5兄弟 (ma7是點燈e5人)，過--著清閒e5生活：in一年taN做2 擺。 \n第17章 \n一個人若beh phong3-hong e5時，定定攏會講寡白賊話。我ka7你講hiah-e5點路燈e5人e5代誌，無攏是事實。Hiah-e5對地球無清楚e5人，我有可能hou7 in一個真錯誤e5觀念。人類ti7地球所佔 e5面積真少。若ka7地球頂面20億人口企做伙，企較倚，若開會共款，in就會當真簡單企tiam3 20公里四方e5公共廣場頂面"}
{"text": "。所有e5人類會當chiN tiam3太平洋e5一粒細粒e5島嶼。會當確定--e5是：大人boe7相信你chiah-e5話。In想講家己佔有真大e5空間；像Baobab hiah重要；in會勸你做算術；in崇拜數字，數字hou7 in歡喜。M7-koh m7-thang ka7時間tho2-che3 ti7 chiah-e5課外作業頂面，che是無路用，相信我就無m7著。 \n小王子到地球e5時，看無半個人煞真著驚。驚講家己行m7著所在，伊看著一條金金、月光色若索仔teh趖e5時陣，真親切講，「晚安！」 \nHit尾蛇講，「晚安！」 \n「這粒是啥物星？」小王子問。 \n蛇應講，「Chia是地球，ti7 Africa。」 \n「Ah！......an2-ne地球頂面kam2攏無人？」小王子講。 \n「Chia是沙漠，沙漠頂面是無人，地球是誠大。」蛇講。 \n小王子坐ti7一粒石頭頂面，taN頭看天頂，講，「我teh想天星 ti7 hia teh siam2-sih，伊e5目的是有一工逐個人攏會當chhoe7著家己e5天星。看我e5天星，伊tu2好ti7咱e5頭殼頂 … m7-koh伊是hiah-nih8-a2遠！」 \n蛇講，「伊真sui2，你來chia創啥？」 \n小王子講，「我kap一蕊花teh賭氣。」 \n蛇喝講，「Ah！」 \nKoh來in兩個恬一khun3。 \n尾--仔小王子問講，「人類ti7 toeh？Ti7沙漠略仔孤單。」 \n蛇講，「Ti7人群當中ma7是孤單。」 \n小王子直直看hit尾蛇看真久。 \n尾--仔對蛇講，「你是真趣味e5動物，像指頭仔hiah 細。」 \n蛇應講，「但是我比國王 e5 指頭仔較厲害。」 \n小王子擋boe7-tiau5煞笑--出來。 \n「你有啥厲害......你連腳都無--leh...... hoan7-se3你無法度去旅行 ......」 \n蛇講，「我有法"}
{"text": "度比船ka7你送去較遠e5所在。」 \nHit尾蛇纏tiam3小王子e5腳目，像一條金鍊仔箍--leh。 \n蛇koh講，「我tu2著e5物件，攏ka7伊送去伊來e5所在。M7-koh你是hiah單純，koh tui3別粒天星來--e5......」 \n小王子無應--伊。 \n「你真可憐，koh chiah軟chiaN2，孤鳥ti7這個花崗岩e5地球頂面。我會當ka7你鬥相共，若有一工你真數念你e5天星e5時，我會當......」 \n小王子講，「Ouh！我誠了解你e5意思，m7-koh是an2-choaN2你講話攏像teh做bi7-chhai？」 \n蛇講，「我解開所有e5謎。」 \nIn就無講話--a。 \n第18章 \n小王子行過沙漠，tu2好tu2著一蕊花。Hit蕊花taN 3瓣花葉......小王子講，「Gau5早！」 \n花講，「Gau5早！」 \n「人ti7 toeh？」小王子真禮貌teh問。 \nHit蕊花有一工bat看過一隊駱駝e5生理人經過，伊講，\n「人--ou3？我想是有人，上少有6、7 個。幾仔年前我bat看過。但是無人知影beh去toeh chhoe7--in。風ka7 in chhoa7 走--a。In無根，hou7 in e5生活真艱苦。」 \n小王子講，「再會！」 \n「再會！」花講。"}
{"text": "想beh ka7 hit間咖啡店寫--落-來，m7知beh tui3 toh位開始，an2-choann2寫long2感覺無好，kam2講che就是人teh講--e5 hit款「講be7出嘴，寫be7落--來e5感覺」？\n7月初狗牌公學校台語文短期訓練班結業了後，goa2 koh落去台南參加1個Chi-na人辦e5台灣歌謠研習營。\n營隊煞，ti7 Ui-chi3 in tau bih 3工風颱，了後chiah離開hit個古早e5都市。本來想beh koh tui3台北去，chiah oat轉來花蓮，khia7到雲林就oat tui3二水khia7山路seh8去草屯--a。\n熱--人khia7 ou-tou2-bai2真艱苦，省道e5 ta2-ma2-ka燒燙燙，天頂e5日頭赤iann7-iann7，kha底na2 teh滾水，頭殼頂na2烘爐，若是khia7省道，iau2未到新竹就會sai2 ti7身軀頂切肉干秤兩賣--人。\nSeh8 tui3草屯過，行14號公路過埔里，霧社，tui3超過2000米e5『合歡山』爬山轉來花蓮。熱--人lan2平地30~40度，山頂chiah 20外度nia5，路--nih無車會kap li2搶，kui路koh有鳥a2，樹a2伴goa2走千里。\n過西螺大橋，oat二水到山kha上Chheng-peh-khenn，khia7過草屯接14號公路。14號公路ti7南投算kai3大條，2-peng5是山，ui3台中thang3到埔里，一直接到廬山，中央有1條路插tui3『合歡山』去，有真che7大Ba-suh，貨運kap轎車teh走，連ou-tou2-bai2都1輪40~50，goa2 ma7 te3 in愈phe愈緊。\nBeh到國姓e5時，2-peng5 e5山hou7地牛nng3--過，皮落了了。過國姓，行過2個pong7-khang，ui3第2"}
{"text": "個pong7-khang出--來，14號公路khau正peng5，goa2 kap ou-tou2-bai2 ma7 kha chhu-chhu khi正peng5，風搧過面--leh，ti7耳孔邊ong-ong叫。\n倒peng5 e5山ma7褪皮，路邊人ka-ki7釘e5柴厝，chhai7 1-te3 khan-pang2，「咖啡」2字大大字chhai7 ti7 hia，下kha koh寫：「歡迎chah轉去lim！」，goa2看1下起ai3笑，nah有人ti7 pin3-piang3叫e5大路邊開咖啡店，是beh賣hou7魔神a2是--無？\nKhia7 beh 1-khi2-lo3，車擋tiam3路邊，來lim看mai3好--a，看會tu2-tioh8像hit個為tioh8 beh lim咖啡，ka-ki7走去塗kha底開1間「Chau5-khut」e5痟A仁--無？\n14號公路e5車long2 phe tau3緊--e5，路中央有khng3「安全島」，驚人駛過對面車道去。khia7真久chiah chhoe7會tioh8 1空thang oat翻頭，ti7 hia等beh 10分鐘，看無車來chiah緊oat--過，seh8轉去chhoe7 hit間咖啡店。\nGoa2 ka7野狼a2停ti7店外口，內底kan-tann 1個cha-bou2坐ti7窗a2門邊teh顧店，無別e5人客。入--去了後，i問goa2 beh siann2-mih咖啡，goa2咖啡無lim tiau5--e5，chhin3-chhai2 long2好，就keng2 Me2-niu3頂排上頭前--e5。\n叫了goa2 khia7 ti7吧台聽i講話，i講i tu2-a2有看tioh8 goa2騎--過，這間店是in朋友e5，i teh ka7人tau3顧店，店本來開ti7國姓街a2，地動倒--去"}
{"text": "chiah開ti7 chia。\nIn店--nih kui間long2是khioh人厝boai3 tih8 e5料轉來ka-ki7起--e5，i koh講真che7地動e5 tai7-chi3。I ka2-na2專門teh tng goa2這款人來聽in講in e5 tai7-chi3--e5。\nIn ti7路邊排1組桌a2，咖啡煮好捧來hou7--goa2，講in long2放人客ka-ki7 tiam7-tiam7坐ti7 hia lim咖啡。\n14號公路大細台車ui3 goa2身軀邊phe--過，tu2-a2 goa2 ma7 kap in kang7款拚命一直催--去，chit-ma2坐ti7路邊感覺小khoa2人爽，lim咖啡免開精神看路，免了氣力催油jih8 tong3-a2，坐懶懶tauh8-tauh8-a2 lim。\n咖啡lim--落麻goa2 e5身軀，山風茫goa2 e5心肝，無車e5時，店--nih放送e5聲會ui3內底so5--出-來，tho-la2-kuh來就緊縮--轉-去，細台車kap ou-tou2-bai2來就拚看siann2人khah大聲。Kui條路goa2上閒。\n天色暗--a，in ka7 khan-pang2 e5電火開--開，這chun7，goa2 chiah知iann2這間咖啡店號做「鐵帽a2」，寫「鐵帽a2」hit-te3牌a2後壁有2支日光燈，外口包3分--e e5鐵枝a2，是人厝拆了chhiok8做kui-oan5 boai3 tih8 e5 hit種。\n愈暗人客愈che7，tak8-e5行--來直接入去叫咖啡，過10點店--nih e5位long2坐滿--a，有1個人khia7起來講話，tak8-e5 long2 teh聽i講，坐ti7外口聽無in teh講siann2，goa2 ka7 mih8-kiann7收入去kha-b"}
{"text": "ang2內底，甌a2捧--leh ma7 beh入去聽。\n「地動chin3前hit工goa2 ti7園--nih聽tioh8 hong-hong叫e5聲，無風無雨nah會有這種聲，以前long2 m7-bat聽--過，nah會知，過轉工就地動--a…」\n「Goa2 khun3 kah tng好，kioh-si7有人teh hainn3眠床，goa2 ka-ki7 1個toa3，nah會有人hainn3 goa2 e5眠床？ 想tioh8 m7-tioh8已經be7赴--a…」\n「Hit-chun7 kui間厝long2 teh hainn3，goa2驚kah m7敢tin2動，ma7 m7知beh an2-choann2，ka7 gun2 ang mouh tiau5-tiau5，一直問i beh an2-choann2…」\n「Hainn3了，4-peng5暗so-so看無半項，goa2 e5 kha hou7 chiok重e5 mih8-kiann7 teh-tiau5--e5，chiok疼--e5，goa2用手去摸，大腿tam5-tam5，一定流chiok che7血…」\n「Gun2 tau ti7山kha ，厝後壁hit粒山崩--落-來，gun2 kui間long2 teh ti7內底，goa2 hou7塗teh kah be7喘氣，嘴，鼻孔kap耳孔內底long2全塗，chiok艱苦--e5…」\n「厝柱倒--落-來kong3-tioh8頭，血一直流，砂a2走入去孔嘴，chiok sinn7--e5，goa2 ka7衫褪--起-來，用手ka7 teh ti7頭殼頂止血，m7-koh goa2 chhoe7無路thang出--去…」\nIn 1個 1個一直講，goa2聽kah chiok thiam2，目chiu皮愈來愈重，講話e5聲入be7來耳a2，in ka2-na2"}
{"text": "ti7 chiok hng7 e5所在teh開講，無議誤goa2真正khun3--去。\n尾--a2，頭家ka7 goa2叫--起-來，講beh hioh-khun3--a，店--nih剩goa2 kap頭家，顧店e5小姐ti7外口燒金紙，火燒kah chiok ong7，koh有chiok che7 iau2未燒。Goa2 ka7頭家講「lim 1甌咖啡坐hiah久，感覺真phainn2-se3」頭家笑goa2古意，招goa2去外口ka7 in tau3燒金。\nGoa2問in chiah oann3是teh拜siann2，i講teh拜tu2-a2 e5人客，in tak8禮拜long2會chhoe7 1暗來lim咖啡，ka7 in e5艱苦講hou7人聽，地動了到tann，tak8禮拜long2會來，有e5 tak8-pai2來long2會講，有e5坐ti7 hia tiam7-tiam7-a2聽人講，an2-ne in會khah快活。\n金紙燒了goa2就走--a ，ti7 14號公路hng7-hng7看--轉-去，4-peng5烏so5-so5蓋oa2--來，咖啡店e5 khan-pang2 ti7暗so-so e5山內霧霧a2 toh8，chiah hng7看be7 tioh8店名，kan-tann去--過e5人會知iann2。\n(TGB通訊第18期，2001年3月)"}
{"text": "阿明今年5歲。生著古錐koh有嘴sui2。In厝--nih8 kan-ta 1個查甫子，惜命命。阿明tui3斷奶開始著足揀食。Tou7-che3 e5時細細粒chi2，若像飼be7大，不時感冒khu3-khu3嗽，皮膚也chhiang5-chai7 chia癢hia jiau3。\n好佳哉3歲hit年，有較好嘴tau2。肉、菜加減食--1--寡。面較hang3-leng澎皮，體格較粗骨，身體ma7較勇健--ah。\n5月時仔，西北雨直直落，落kah歸間厝攏是臭phu2味。 阿明發燒na5喉疼已經3日，續--落--來2日後，倒爿鼻空紅紅、癢iah-iah，koh來起水pha7、流湯、kian-phi2，hou7明--a jiau3 kah發-hong5 hang3腫。無偌久皮膚疹愈來愈大jiah，也湠到嘴邊、頷頸、腳tang5。阿明e5阿嬤kheh8 1罐火燒藥膏hou7抹，in阿爸ma7去厝邊hit間藥房koann7癬藥仔ka7 so，一點仔差ma7無。尾手連明--a e5小妹也去hou7 oe3--著。阿母看m7是pan7勢，趕緊chhoa7 2個兄妹去高醫chhoe7皮膚科鄭醫師。\n鄭醫師ka7看看、問問--leh，著講，「明--a 生hoe2-noa7湠--lah。」\n阿母真疑ngai2，問，「甚mih8是hoe2-noa湠？我m7-bat聽--過。」\n鄭醫師講，「日本人ka7號做『long5 chia chiin5』（膿痂疹）。 華語借日本漢字叫做『long5 chia chiin5』。」\n阿母感覺真奇怪，「Long5 Sia Chun5？生che kap龍蝦有甚mih8關係？」\n鄭醫師笑笑ka7講，「M7是甚mih8龍蝦、草蝦--lah。Long5是講有膿，Chia是講有phi2-a2，Chin5是teh講有皮膚疹e5意思。」\n鄭醫師看阿母--a有較了解著接續講，「這"}
{"text": "個名照病e5症頭來號名，算號了be7 bai2。咱e5話叫做『火爛湠』，意思是講這個病親像1 pha火，四界湠，會流湯若像noa7，kian金色e5 phi2也有seng5火e5色水。」\n阿母koh問，「Thai3會生這款病，若準會湠。明--a seng生，尾手in小妹ma7 toe3 teh生。」\n「是--ah。這個病是tui3 bai5-kin2(bacteria)來--e5，會造成皮膚發hong5、生水pha7。這時真gau5湠。湯流kah tah、病to7湠kah tah。有時歸間幼稚園逐個囝仔攏著e5情形ma7有。 歸家伙e5囡仔大細漢攏染--著也有。伊e5 phi2-a2 kap流--出--來e5湯攏會oe3--人，別jiah e5皮膚抑是別人若bak--著，攏會去hou7傳染。」\n「An2-ne beh an2-choann2治療較好？」\n「這號病真緊治療。會使用抗生素藥膏來抹。有時若較濟jiah，抹be7 chiau5-un5，也會用得食抗生素藥丸抑是gia5-kong2-a2。有kian-phi2 e5所在會使將洗髮精thau3 ti7水內底koh用巾仔un3水輕輕仔ka7 phi2 lu3掉。因為hoe2-noa7湠e5 phi2頂面有濟濟e5細菌。An2-ne會較緊好。」\n「Beh an2-choann2預防？」\n「普通時囡仔ai3捷hou7洗手，特別是tui3外口入--來e5時，的確ai3用雪文洗hou7清氣。另外若準講hoe2-noa7湠一直be7斷根，三不五時teh發無停，會使考慮用殺菌性e5 雪文抑是洗浴精來洗。若共1個所在不時teh發，會使用抗生素藥膏來抹、來預防。」\n「An2-ne-sinn我知。後擺我會koh較注意in皮膚e5衛生，ka7 in sng洗hou7清氣。鄭醫師，kiam2 koh有甚mih8 ai3斟酌--e5？」\n「這款病"}
{"text": "是鏈球菌抑是金色葡萄球菌來造成。有2%到5% e5火爛湠有急性 e5 io-chi2-iam7會toe3 teh發生，號做急性腎絲球體腎炎（腰子發炎，acute glomerular nephritis）。患者e5尿會濁、變紅。M7-ku2攏真緊著好kah li7。熱天時仔濟過寒天，著較注意衛生。我an2-ne講，你kiam2有清楚？」\n阿母講，「我攏聽有。鄭醫師真多謝。」\n「免客氣。 食藥、抹藥膏。有啥問題khah koh來看。」\n(台灣字雜誌第9期，2001年9月)"}
{"text": "「Oe5…是siann2人？ 是a-ma2 siouh？」\n「我是 A-lian--la，a-ma2--ou，你kam2 beh kap pa-pa講？」\n「Boai3 siouh？ 好--la，我去ka7 pa-pa叫。」\n「Pa5-a2，電話--la，a-ma2 beh kap你講。」\nTak8-pai2 a母kha3電話來，long2會kap A-lian講1-khun3 chiah會叫我去聽，若是聽著電話teh liang，koh 真久無來叫我聽，就知iann2是a母kha3--來-e5。\nHit工風颱來，外口大風大雨，真驚--人，m7-koh gun2 ti7市內khong7-ku2-lih厝內底，m7驚風雨，kan-tann驚雨落siunn che7，水ui3水溝a2滿--出-來，im kah kui間long2水，ka-chai3 chin3前溝a2，水門long2清kah真清khi3，水若sia3會離，就be7 im--入-來。\nHit暗我ti7厝--nih，teh趕月底beh送去印e5 gin2-a2冊，放A-lian 1個人ti7廳--nih看bang3-kah，8點過1半，風雨ka7窗a2門sian3 kah pin3-piang3叫，A-lian hiong5-hiong5 ui3我kha脊phiann tah--落：「Pa5-a2，a-ma2 kha3電話來，你緊去聽！」講了，A-lian ui3房間走去電話邊--a2，2枝手ka7電話，手機a2 giah8 koan5-koan5，beh hou7我去接，我ui3 A-lian e5手--nih ka7電話theh8過手，kan-tann聽著「tonn tonn tonn」e5聲，我問A-lian a-ma2有講siann2--無？ A-lian講a-ma2 kap khah早kang7款，問講i"}
{"text": "有乖乖--無，ma-ma煮飯有乖乖a2食了--無，有khah大han3--無…\n我想講，等我ka7 gin2-a2冊e5稿編好勢，chiah kha3 tng2去Soann-a2-kha問a母 tu2-a2 kha3--來有siann2 tai7-chi3--無，就叫A-lian koh去廳--nih 看bang3-kah，我就會sai2緊ka7稿看hou7了，若是Bi2-hong無去台北，就會sai2先ka7 A-lian chhoa7去khun3。\n9點過10分，大雨大kah na2像有人mi kui把石頭粒a2 teh khian窗a2門，隔壁kam-a2店e5 khanpang hou7 siau2鬼a2風吹飛--去，lak ti7塗kha piang3 1聲chiok大聲，A-lian驚kah走來kap我坐，i坐ti7我to3手peng5 hit隻輪a2椅，看我teh無閒m7敢ka7我lu5，坐ti7輪a2椅頂頭，用尾椎出力go5來go5去，go5 beh 10分鐘chiah kiu-kiu-a2講：\n「Pa5-a2，tu2-a2 a-ma2 koh kha3電話來neh，i講有chiok che7話beh ka7我講，a-ma2 koh講pa-pa teh趕khang-khoe3，m7-thang ka7你叫，a-ma2講Soann-a2-kha風雨chiok大--e5，山頂e5水chiok大kang2，沙a2，石頭long2 toe3山頂e5塗kou5 chhiang5--落-來，舊年祖靈e5樹a chai be7赴大欉就kap kui遍山壁lu--落-來，大細粒石頭ka2做夥，ka2 kah khih-khih-khok8-khok8，樹a2 kiann2 kap樹a-ma2浸ti7大kang2水內底，chhiang5 kah pin-pin-pong7-p"}
{"text": "ong7…」A-lian na2講目屎na2流，我e5電筆釘ti7畫圖枋直直一直chhoah，電腦頂頭hit個點愈來愈大，kui個Page long2 hoe--去。\n「A-ma2 koh講，到尾--a2，水，塗，沙，石頭，樹a2…long2 ui3後壁門kui-kang2 long2--入-來，a-ma2講i be7赴走，i e5 kha hou7 1粒chiann5重e5石頭teh tiau5--leh，塗kou5一直ui3後壁門chhiang5--入-來，a-ma2無法tou7喘氣，kui個人im ti7水底，chiok koann5--e5，A-lian ai3聽pa-pa ma-ma e5話，乖乖m7-thang phainn2，若無，a-ma2後pai2 boai3買kou2-a2燈hou7你sng2--ou…」\nA-lian坐ti7椅a2頂，kui面long2是目屎kap鼻水，be7-su家將phah e5血面，我ka7 khang-khoe3 ham7 A-lian放ti7房間內，隨kou2電話tng2 Soann-a2-kha，電話soah be7通，電話hoan jih8--落，「tonn！」2聲，1個cha-bou2隨講話：「 花蓮地區因為7號風颱雨影響，線路be7通，無方便e5所在，chiah請你原諒。」\nA-lian ti7房間內khau3 kah khun3--去，我ka7抱去眠床，被a2 ti7腹tou2 kinn5包 1 lian3，鎖匙chah--leh，phe車tng2 Soann-a2-kha。\nTi7大路頂，風若sian3正peng5車就避正peng5，sian3 to3-peng5 han-tou2-luh就ai3 phang2正peng5，chiah be7駛入去溝a2底，車輪hou7水im beh 1半，無seng5 teh駛車"}
{"text": "，顛倒seng5 teh駛船，thau3風sian3雨，烏暗e5 9號公路頂頭，kan-tann我1台自用車teh kap 7號風颱chhia拚。\n山水含塗石沙kap樹a2根，ti7 beh入去Soann-a2-kha e5山路頂chhoah流，我駛4輪船a2 tui3山e5空嘴kauh--過-去，Soann-a2-kha e5舊厝倒 1 peng5去，ng3山壁e5 hit堵壁kap大水chhoah流做夥流--去，ui3大門piann3出來埕--nih。\n2001年hou7風颱chhoa7大雨chhoah流，tui3花蓮hann7--過，ka7山頂無人管無人chhap e5問題long2 peng2-peng2--出-來，山壁破空流血，幾na7 10人toe3風颱做夥去。\n(TGB通訊第26期，2001年11月)"}
{"text": "阿娟--仔chiang3時有較無閒，學校e5功課迫了真an5，考試tui3早時考到暗koh考be7煞，報告一篇koh過一篇寫攏be7了，趕kah人強beh起痟。逐暝暗頓食了就khuk ti7椅仔頂chin5課本、趕報告，一直拚到翻點，桌仔頂猶原擱是細本冊疊大本冊，一堆那山。逐日睏無到幾點鐘，心狂氣逆。扑算是an2-ne，面--nih8 e5 thiau5仔那含水puh-inn2 e5馬鈴薯芽，生kah滿滿是。阿娟--仔看著hiah-e5讀be7了e5冊，koh看著家己滿面全豆花，不時照鏡chek thiau5仔，chek粉刺，創kah歸e5面紅槓槓，thiau5仔膿亂亂飛。In老母看伊定定teh相hit個鏡，知影伊teh煩hiah-e5 thiau5仔籽，ka7講，「娟--ah，你ma7較tu2仔好--leh！冊都teh讀be7了--ah，koh有心情teh照鏡相面！」 \n阿娟--仔應老母e5嘴，「媽--ah，m7是我ai3 an2-ne。我tui3 12歲小學畢業，thiau5仔著m7-bat停--過。有時好，有時bai2。到今ma7發有4、5年--ah，歸e5面kham2-kham2 khiat8-khiat8，隔壁班e5查甫攏笑我『菜chhoh面--e5』，害我見著人頭就le5-le5，連一點仔信心都無。」 \n「Kiam2有hiah-nih8嚴重？」阿母有寡giau5疑。「是你m7知。最近學校考試一堆，thiau5仔 koh生歸面。Hou7我感覺足鬱卒，無想beh去學校--lah。」阿娟--仔面色憂憂。「An2-ne-sinn khai3會使？聯考teh beh到--ah，厝邊隔壁，親情五十kap你共年hiah-e5囡仔攏ma7拚kah烏天暗地。聽講高醫皮膚科hit個鄭醫師治thiau5仔真專門，明仔再我chhoa7你來hou7看。」 \n隔日，阿娟--仔kap伊e5阿"}
{"text": "母真gau5早。公車11路坐--teh，就到病院門嘴。門診區人坐kah那狗蟻。阿娟--仔心內teh暗唸，「To2位走chiah-nih8濟人出--來！」掛號了後，母仔子兩個就chhoe7去到皮膚科。等有成半點鐘，護士teh叫名，著入去。Hit個鄭醫師，聽人講是tui3美國留--轉-來。想講應該有一寡歲，m7-koh現時ka7看--起-來都少年少年，m7知真正有人講--e5 hiah gau5--無？ \n「張淑娟小姐你好，食飽--ah boe7？」罕得來大病院，聽講chiah-e5醫生攏足有派頭，有hit款先生氣。這個鄭醫師koh真親切。「皮膚有to2位無tu2好？」有患者緣koh會ka7人招呼。\n「鄭醫師，你看伊歸面thiau5仔，生攏be7停，逐時teh chek thiau5仔，創kah thiau5仔斑，thiau5仔khi5滿四界。Beh an2-choann2？」阿娟e5阿母ka7醫生講。「Che是thiau5仔病，青春teh發作--lah。學術名是痤瘡。客人稱伊作柱--e5，新住民叫伊痘痘。thiau5仔生偌久--ah？」鄭醫師嘴teh問，目珠teh相娟--仔e5面。\n「Ouh，kiam2-chhai2 ma7有幾若年--ah。我有去過西藥房買thiau5仔藥來hou7抹，也有食過hit號漢藥，攏總無差。」阿母講。鄭醫師看伊e5頭額有濟濟e5粉刺，兩爿e5過額貫有歸打e5大粒thiau5仔，攏teh孵膿。嘴phoe2靠近下骸e5所在有真濟lap-o e5 khi5。就koh講，「你to7 m7-thang ka7 chek。發炎e5 thiau5仔若創了無定著，有時會變做疔仔抑是eng仔，代誌to7不只仔大條--ah。」 \n「已經ka7你講幾若擺--ah。叫你m7好chek，你偏偏m7聽。」阿母ka7娟--仔唸。「Che kiam2會癢？」醫師問阿娟。「會--o"}
{"text": "uh。有時ngiau-ngiau，chiunn7-chiunn7想beh ka7 pe5，ka7 jiau3。」阿娟講。\n「Thiau5仔是一款毛管e5各樣。毛管內底有一個皮脂泉會分泌油來潤澤，hou7皮膚會光滑。這個情形ti7囡仔轉大人e5時上界顯明，因為身體有荷爾蒙teh沖懸。若準油e5量thai3濟，抑是伊e5樣相kap正常無相像，就會造成角層e5角化ka7毛管嘴塞住--teh，hou7皮脂流通不順、積聚，to7會成做粉刺。猶koh經過細菌e5作用，就有thiau5仔會出現。發炎若嚴重，to7變爛thiau5仔，to7會lok膿、發紅、起癢。」 \n「Beh怎樣治療較好？」 \n「基本tek面ai3洗清氣。生活有規律。食、睏著照時間。薰、酒、檳榔m7-thang用。性地ai3控制，be7使chan5-mouh8。定期運動顧身體。」 \n「Kiam2著食藥仔抑是抹藥仔？」 \n「Ai3。thiau5仔e5醫治無困難，m7-koh需要時間。原因是tui3正常e5毛管，變做粉刺，koh形成thiau5仔ai3幾若個月。所以食藥，抹藥定著ma7 ai3 chhian5一個月e5時日，病症較會得著控制。thiau5仔緊好，粉刺較慢。到尾仔會chiau5好。」 \n「成實--e5！ An2-ne我to7放心--ah。另外近來koh有人teh時行果酸換膚，he kiam2有效？」阿娟聽了心情有較好，koh接續問。\n「果酸換膚也to7是水果酸挽面，是最近5年，chiah tui3美國流行--起-來e5物件。伊是用無共款kho2-am2 e5甘蔗酸來抹ti7皮膚--nih8。伊e5作用有3項：第一，會使治療thiau5仔。第二，有除輕淺thiau5仔痕e5作用。第三，有漂白e5功效。」 \n「有chiah-nih8奇e5物件！我一定beh試看mai7--leh。」阿娟真歡喜。「藥仔kiam2有甚物"}
{"text": "副作用？」阿母有小可擔心。\n「食e5藥仔屬ti7抗生素e5類，基本上無啥敗害。飯前30分食，上好m7-thang kap胃藥仔做一下食，驚了會影響吸收。抹e5藥仔chhim2開始有人小可會紅紅、熱熱。皮膚淡薄仔hau-hau。過幾日慣勢就好，無要緊。」鄭醫師真詳細ka7解說。\n「Ah chiah-e5 thiau5仔khi5 beh an2-choann2？Kam2有法度？」阿娟真致意伊e5面niau-niau。「做水果酸挽面會有差，m7-ku2深沈--e5較無效。Ai3用雷射磨皮才有效。」 \n「雷射是an2-noa2做？」 \n「雷射磨皮那磨石teh磨都共款，會ka7皮膚le3一重薄片--起-來。因為雷射光相當利，一下手to7 ka7皮lu3 kah平平。」 \n「An2-ne我攏知--ah。多謝鄭醫師。」阿娟真歡喜e5款式。\n「免細膩。好好食藥仔、抹藥仔保養。」\n(台灣字雜誌第6期，2001年3月)"}
{"text": "透早cheng-sin5，窗a2門開--開，烏陰天烏陰天，1陣風chhoe--來，koh siam3雨毛a2，na2像hou7透早e5 phainn2天oe3--著，Yawas心情soah變gah悶悶。\nBe7-tang3 koh chhian5時間--a，Yawas ou-tou2-bai2 khia5--leh就趕緊出門。\n趕到部落廣場，本底講7點半集合，這chun7都beh 8點--a，m7-koh來到位--e5 iau2無10個--leh，tak8-e5 e5情緒koh ka2-na2 kap天--nih e5雲kang7款，烏陰烏陰，無siann2精神。\nYawas行過kap in ai-sah-chuh，聽in講chiah知影，這幾工，「Asia紅bun5塗工場」e5人si3-ke3放話：「Goan2會出動400個員工kap 200個警察等--lin2，好膽choh lin2來！」\nHoan7-se3是hou7 chiah-e5話hann2--著，tak8-e5 chiah m7敢來…Yawas心肝底teh ioh。\n這chun7，指揮車e5喇叭有聲teh tan5，Yashi坐ti7駕駛座，手gia5 mai3-kuh，用Truku e5話大聲放送。講無幾句話，車駛tin2動，經過Yawas身軀邊e5時，Yashi tham3頭ka7講：「無要緊，我來ka7 tak8-e5 hoah--出-來！」Yashi na2放送na2 ka7車駛入去部落。\n『我的外孫回來部落，他問我Bagi的山在哪裡，我告訴他，那已經不是Bagi的山了，Bagi的山沒有了，那是水泥廠的啊…』Ciru khia7 ti7無joa7 hng7 hia，用真食力e5華語teh講hou7電視台e5記者聽。\nYawas心內想著si7大人bat ka7講--過： Lan2 Truku古早toa3"}
{"text": "ti7山--nih，日本人來e5時，講he是國有地，強迫lan2搬落山，國民政府來了後，講chia是國家公園，koh叫lan2 ai3搬走。「政府」就是an2-ne，1步1步逼lan2離開ka-ti7 e5所在，beh ka7 lan2 e5土地搶--去！\nYawas想gah tng注神，hiong7-hiong7聽著Samaw teh hoah-hiu，oat8頭看--過-去，廣場hit頭，i熟sai7 e5 ou-bah-sang2 ou-chih-sang2 1個1個ui3部落hit-peng5行--出-來，有e5 chah番刀，有e5 gia5鋤頭，ma7有mouh樹chai--e5。Yashi e5放送chiann5實有效neh。\n天iu5-goan5烏陰烏陰，風ma7 iau2 koh真thau3，m7-koh無koh sap雨mi5-a2--a。無joa7大e5廣場，這chun7 oan-na7有beh 60個人--a，氣氛愈來愈燒loh8。\nMiyai分柴枋牌a2分gah無閒chhih-chhah，枋a2頂koan5，tak8-te3都用紅漆ka7地段地號kap地主e5名寫--起-lih。Yikong ma7走前chong5後teh交帶事工。In透暝無khun3，心肝頭long2 leh掛念今a2日e5 tai7-chi3。\n「今a2日，lan2 beh tng2去種作！」Yikong e5聲ui3喇叭頭放送--出-來，廣場內e5 Truku，tak8-e5心肝inn2-a2 long2 toe3 leh jiat8--起-來。\n3月12，花蓮秀林e5 Truku族人beh tng2去in e5土地種作，Asia紅bun5塗工場ka7 in e5土地搶--去，今a2日，in beh去ka7土地討--tng2-來！\n9點半，ti7部落廣場集合e5 Truku行"}
{"text": "出廣場，指揮車ti7頭前chhoa7路，Yawas khia5 ou-tou2-bai2 toe3 ti7邊--a2，指揮車後壁，kui路long2是Truku族人，有駛車--e5，oan-na7有khia5 ou-tou2-bai2--e5。\n離開廣場無joa7 hng7 e5所在，Asia紅bun5塗工場e5運送帶，就koan5-koan5 chhai7 ti7正手peng5路邊。車隊一直順工場牆koeh8邊e5大路駛--去，沿路看會著牆koeh8內底e5變電所，機器，廠房…\n「Asia e5員工兄弟，請lin2安心tng2去作sit，m7免煩惱。Gun2 kan-tann是beh tng2來種作，m7是來破壞工場--e5，lin2免煩惱--lah！」指揮車沿路一直放送。工場牆koeh8內底， 不時出現10幾個ti3黃工地帽a2 e5工人，kui tin7 khia7 ti7 hia teh相。\n「感謝Asia紅bun5塗工場chiah-ni7 kau7禮數，派chiah-ni7 che7人beh歡迎Truku tng2--來！」指揮車繼續teh放送。知影Truku beh來，Asia專工停工1工，動用所有員工，beh全力阻擋Truku。\n過工場正門，車隊oat過正手peng5山路入--去，peh kia7，beh一直行去到Asia紅bun5塗工場oa2山hit-peng5 e5大門，hia有1 phian3 khng3烏炭e5大空地，Truku e5土地就ti7 hia。\n車隊來到位，工場大門關gah bah-bah-bah，內底koh有1台箱a2車tu7--leh，hou7人無法tou7 ka7門sak--開。大門kap 2 peng5牆koeh8後壁，khia7 chiann5百個Asia e5工人，大門外口，20 thong2個警察手gia5長棍a2，排2 ch"}
{"text": "oa7 chhai7 ti7路邊。Asia e5周經理chhoa7 4~5個人，大pan7大pan7擋ti7門嘴。\n「Lan2 e5祖先自早就ti7 chia生thoann3，ma7 ka7 chiah-e5土地留hou7--lan2，chia本底就是lan2 e5，tng2來ka-ki7 e5所在本底就是lan2 e5權利。今a2日，lan2 Truku beh tng2來ka-ki7 e5所在，lan2 beh tng2來ka-ki7 e5土地種作！」指揮車頂頭，Yikong手gia5 mai3-kuh，大大聲teh宣示，口氣堅定。\n宣示煞，神學院原住民學生隊sui5手相牽，ti7大門頭前圍1個半圓khou-a2，ka7警察kap Asia e5人擋tiam3外khou圍。幾個Truku ou-chih-sang2行入khou-a2內底，beh用傳統e5方式(gaya)，進行Tmukuy Masu儀式。\nIn先ti7塗kha ou2 1個空，嘴--nih na2唸na2 ka7手--nih e5圓石頭theh8 koan5-koan5：「Ng3望今年e5收成就像這粒石頭，重gah倉庫e5柱a2都chih-chainn3 be7 tiau5。」Ka7粿chhiok8-chhiok8--leh，tan3落空--nih：「Ng3望Truku kap土地e5感情ham7這te3粿kang7款，黏gah割be7開。」Koh來，嘴kam5小米酒，tui3 hit個空phui3--落：「Ng3望雨水像酒hiah-ni7 kau7 hiah-ni7 che7。」續--落，ka7水晶石theh8--起-來koh khng3--落-去：「Ng3望祖靈賜火hou7 Truku，ka7 gun2 chhio7光，hou7 gun2燒熱。」唸煞，ka7種子ia7--入-去，儀式就完成--a。\nS"}
{"text": "amaw kap Yawas in chiah-e5少年--e5，目chiu long2 thinn2金金，tiam7-tiam7 khia7 leh看。\n儀式結束，Truku要求Asia ka7門phah--開，hou7 Truku族人入去ka-ti7 e5土地種作。\nAsia e5周經理這chun7用ka-ti7 chhoan5 e5 mai3-kuh hoah聲：『這是亞泥的土地，你們無權進來…』話iau2未講煞，Yikong e5喇叭聲sui7 ka7 kham3--過：「Goan2無beh聽你講siann2，hou7 goan2入--去，ka7土地還--goan2！」「In boai3 hou7 lan2入--去，lan2就ka-ki7入--去！」指揮車頂頭，Bayan接續落講。\nTruku族人chhih8 oa2--去，ti7 Asia大門口，kui tin7 ka7周經理圍--起-來，大聲ka7嚷。本底chhai7 ti7路邊hit 20 thong2個警察，sui5走來beh保護周經理，學生隊kap警察就an2-ne起衝突，ti7 Asia門kha口khiu2來khiu2去。看著這個場面，Yawas心肝底膽膽，gang7-gang7 khia7--leh，m7知kam2 beh chhih8過tau3 sak。\n『還我土地！ 還我土地！…』學生隊chhoa7頭開始hoah口號，Yawas kui sian人HIGH--起-來，ma7 toe3 tak8-e5大力hoah出聲。Samaw m7知tang時走來Yawas身軀邊，ka7『請勿阻擋Truku返回』e5柴枋牌a2 sa hou7--i，就chong5入去起衝突e5人群內底，Yawas頓--1-下，ka7牌a2 gia5 gah koan5-koan5-koan5，toe3 Samaw chinn--過"}
{"text": "-去。\nKheh到頭前，Yawas看著Yikong kap Miyai，手theh8法院e5判決書kap土地e5所有權狀，要求周經理ka7門開--開。周經理橫霸霸：『你們的耕作存續期只有10年，你們也已經超過10年沒有在這裡耕作，早已喪失土地使用權了！ 法院不了解狀況就亂判，這塊地是政府租給亞泥的，你們自己去找政府要，我絕對不讓你們進來！』Yashi聽gah chiann5 be7爽，大聲ka7 chhoh：『土地被你們霸佔，怎麼行使耕作權！』\n周經理1 khou猴頭niau2鼠面，Yawas chiann5想beh用手--nih e5枋a2 ka7 tainn--落-去。\n「Tng2來lan2 ka-ki7 e5土地，是lan2生本就有e5權利，無人會sai2 ka7 lan2阻擋，lan2 chit-ma2就beh入--去，lan2堅持非暴力，m7-koh若有人動kha動手beh阻擋，Truku有權利反抗！」Bayan ti7指揮車頂頭大聲hoah。\n過無半點鐘，kui tin7人iu5-goan5 ti7大門口teh相chenn3，大門to3-peng5 20公尺鐵絲網a2 hia有人teh hoah-hiu，學生隊tng teh kap Asia e5工人相sak，衝突比tu2-chiah koh khah大，sak無joa7久，學生隊ka7鐵絲網a2 sak倒--去，大門chia e5 Truku long2 chong5--來，2 peng5 sak過來chinn過去，過無10分鐘，Truku就 1個1個long3--入-去-a。\nYawas ma7趕緊ka7柴枋牌a2 gia5--leh，toe3 Samaw e5 kha-chhng後nng3入去到內底。Tu2-chiah，tak8-e5 long2注神ti7大門口相chenn3 e5時，學生隊長Yibun早"}
{"text": "就chhoa7 4~5個人，ka7邊--a2 e5鐵絲網a2剪斷--a。\n來到內底，2 peng5 e5人繼續相chenn3，學生隊排1 choa7，一直向頭前sak--去，sio2-khoa2 sak出1-koa2空間，其他Truku就緊toe3 ti7後壁，有e5 chho3樹a2，有e5 khau草，有e5 kut8塗ou2空，ka7樹chai種--落-去。目nih-a2 nia5，kui phian3埔a2，long2 hou7 Truku佔--起-來-a。\nYawas續手ka7枋a2 phiann--leh，chong5過去頭前，ham7學生隊做夥beh ka7 Asia e5工人sak--開。Na2 sak na2 sak，Asia e5工人真緊就long2退tui3後壁去--a。Yawas ham7學生隊排作1 choa7糾察線坐落塗kha，kap Asia工人相對相。Oat8頭ka7看，kui tin7 Truku族人khoann-khoann-a2 ui3埔a2頂頭行--落-來，na2行na2種樹chai，Yawas看gah chiann5感心，目屎soah lian3--出-來。\nTo3手peng5，1個少年e5 Asia工人m7願走，硬死擋ti7 hia，Samaw ma7硬死beh ka i sak離開。「你是sann2 siau5擋ti7 chia boai3走？」Samaw真phainn2聲sau3。\n「Che是goan2工場，是an2-choann2 ai3 hou7 lin2入--來？」Hit個少年工人an2-ne應。\n「Lin2公司ka7土地佔--去，hou7 goan2 boe7-tang3繼續ti7 chia生活，goan2 beh來ka7土地討--tng2-來！」Samaw愈講愈大聲。\n「Hou7 lin2入--來，goan2就無頭路"}
{"text": "--a，lin2 ai3生活，goan2就免生活nih！」少年--e5 ma7大聲嚷。\nSamaw起phui3面，大大力ka7 sak胸坎，少年工人倒退幾lo7步，險a2倒頭chai，chiah khia7 chai7 nia5，拳頭母tenn7--leh就beh bok Samaw，後壁e5 Asia工人緊ka7 giu2--過-去，Yawas ma7緊過去ka7 Samaw mouh--leh，tai7-chi3 chiah煞--去，若無，hoan7-se3會phah--起-來。\n正手peng5 hia，ti7 1 tin7 Asia工人面頭前，Saki ka7柴枋牌a2 tui3塗kha插--落，na2像teh宣示i tng2來到ka-ti7 e5土地--a。Saki開始ti7塗kha ou2空，ka7 1欉1欉keng蕉種--落-去，27冬--a，i等這工等27冬--a。\nYawas ka7 Samaw giu2--leh，koh坐tng2學生隊內底。Saki繼續kut8塗無停khun3，i khiau-ku khiau-ku，頭毛ma7 long2白--去-a，Yawas e5目chiu一直teh看Saki，頭殼內，1-koa2影jiah ma7 teh tng2-seh8，soah看gah gong7神--去。\n前幾年，政府e5原住民委員會去法院告Truku，Yikong招in chiah-e5少年--e5作調查，聽部落內底e5 si7大人講--著，Yawas chiah知影真che7關係這te3土地e5 tai7-chi3。\nKap其他Truku kang7款，Saki一直ti7這te3祖先留hou7--in e5土地頂koan5 teh生活。\n27冬前，政府講chia是「原住民保留地」，是「政府e5地」，Truku ti7 chia種作，算是ka7政府租地，"}
{"text": "ui3 hit冬開始算，Truku ai3繼續ti7 chia種作超過10冬，這te3地chiah會變做是Truku族人--e5。\n過2~3冬，Asia公司e5人來到chia，講beh ti7 chia起工場。鄉公所叫部落e5 Truku去開協調會，要求Truku ka7土地niu7 hou7 Asia公司使用，koh講會發補償金hou7地主。Saki當場講boai3，soah hou7鄉公所kap Asia公司e5人phainn2，in hann2講若boai3去領補償金，就beh叫法院來處理。\nTiunn-tu5幾lo7工了後，Saki雖bong2 chiann5 m7甘願，m7-koh koh驚會hou7法院掠--去，尾--a2 iau2是去領--a，「1分地2千khou，我e5地就an2-ne無--去-a！」Hit年toe3 Yikong做調查e5時，Saki無奈e5口氣，Yawas頭殼內iau2記gah真清楚。\n「Siann2-mih補償金？ 我oann2-ko錢ma7無theh8--著！ 我無pang3-sak土地，ma7 m7-bat領過siann2-mih補償金，是an2-choann2我e5 keng蕉園就變做in e5工場--a？」Login愈講愈siunn7-khi3。\n「我beh去種作e5時，Asia公司e5人ka7 goan2趕走，講政府已經ka7地租hou7 in用--a，20冬了後就會還。M7-koh到tann都20幾冬--a，Asia iau2 kang7款ka7地佔tiau5-tiau5…」訪問Ciru e5時，Yawas發現Truku是an2-choann2 hong5騙，an2-choann2 hong5 sai2弄--e5。\n3冬前，原住民委員會去法院告Truku，講Truku ka7土地轉租hou7「非原住民」使用，違反「保留地管理"}
{"text": "辦法」e5規定，beh ka7 Truku e5土地權利塗銷。\n部落內底，tak8-e5 long2 sa無發生siann2-mih tai7-chi3。收著狀紙e5時，看無teh寫siann2； 上法庭e5時，ma7聽無法官teh講siann2； 法律是siann2-mih，in頭殼內long2 sa無chang2…an2-ne是beh an2-choann2？ Tak8-e5 long2真無奈ma7真驚惶。\nM7-koh，Yikong m7願放棄：「政府koh khah惡質，財團koh khah壓霸，lan2 long2 ai3 ka7土地討--tng2-來！」\n尾--a2，Yikong chhoe7著真che7資料，有地主放棄土地權利e5放棄書，有ka7土地niu7 hou7 Asia公司e5同意書，koh有領補償金e5清冊…這chun7 chiah知影，當初時，為著beh hou7 Asia公司ti7 chia起工場，鄉公所e5人做假資料，頂頭koh有假簽名，用chiah-e5 la3-sap步ka7 Truku蹧躂，用騙--e5，用hann2--e5，用搶--e5，Truku e5土地就是an2-ne變做紅bun5塗工場--e5！\n原住民委員會想beh ka7案件撤回，法院做判決chin3前，Asia公司ma7派人beh來和解，講會tang3發koh khah che7補償金。Truku開會決定：「Truku boai3 tih8錢，goan2 kan-tann beh tih8 ka-ki7 e5土地！」\n舊年8--月，法院宣判，駁回原住民委員會告Truku e5案件，土地iau2是Truku--e5，kui部落tak8-e5 long2歡歡喜喜，koh專工舉辦儀式祭拜祖靈。M7-koh幾lo7月日過--去-a，Asia紅bun5塗工場iu5-goan5無beh"}
{"text": "搬徙，政府ma7無beh出面處理，判決na2 teh判決--leh。Truku m7-chiah決定ka-ti7來討土地。\nTruku ti7埔a2 chia hoan地，chho3柴khou，種樹chai，bu2 beh點goa7鐘久，警察，Asia工人kap周經理一直khia7 ti7邊--a2看，boai3 hou7 Truku繼續向內底去。\n這chun7，1個a婆khia7 ti7周經理面頭前，手比tui3 hit-tin7 Asia工人後壁去，「我e5土地ti7 hit-peng5，我beh去hia…」嘴--nih na2唸na2 beh行--過-去，周經理hiu Asia工人ka7擋，無beh hou7 i過--去。\n「是an2-choann2 boai3 hou7我過？ He是我e5地，我beh過--去！」A婆大聲嚷，硬beh過--去，工人ka7 sak--tng2-來。Ti7埔a2 teh作sit e5 Truku看--著，chong5--來，beh ka7工人sak--開，hou7 a婆會sai2到ka-ti7 e5地種作。就an2-ne 2 peng5 koh衝突--起-來。\nYawas ma7緊chong5來tau3 sak人。Ti7人群內底，Yawas發現身軀邊，ti3工地帽a2 e5人比tu2-chiah加beh 1倍，m7知是tui3 toh位pok--出-來-e5。To3手peng5，1個學生nng3入去到封鎖線後壁，sui7 hou7人ui3腰mouh--leh，hou3出來外口。\n無tiunn-ti5，Yawas面hong5 bok 1拳，Asia工人kap警察愈來愈粗魯，be7輸ka7 Truku當作土匪kang7款。\nCiru ma7 hong5 bok--著，氣phut-phut，m7知ui3 toh位sa著棍a2，gia5 koan"}
{"text": "5-koan5衝--入-來就beh ham3--落。Samaw ti7 i邊--a2，ka7棍a2 khiu2--leh，緊ka7 Ciru ui5--出-去。\n場面愈來愈亂，in e5人愈來愈che7，出手ma7愈來愈重，Truku hong5擋ti7 ka-ti7土地外口，衝be7過封鎖線。煩惱Truku chiah-e5 si7大人會受傷，Truku族人決定無beh koh硬chhiang3--落-去。\n「Chia是Truku e5土地，goan2 be7放棄，m7論lin2用siann2-mih手段beh阻擋，goan2一定會koh to3-tng2--來！ 」Yikong大聲ka7周經理嚷。\nYawas心肝底真m7甘願，無錢無勢e5人kam2 tioh8 ai3 hou7政府kap財團an2-ne蹧躂？\n離開e5時，Yawas行ti7 hit個a婆身軀邊，想beh kap i講幾句話，soah講be7出嘴，kan-tann tiam7-tiam7 toe3 ti7 a婆邊--a2。\nA婆na2行na2 oat8頭看，Yawas聽著ou-bah-sang2嘴--nih一直唸：「我beh tng2--去，he是我e5土地…」\n(TGB通訊第20期，2001年05月)"}
{"text": "魔神仔 Halulu（Halulu-the-evil-one） \n日頭赤焰焰掛 ti7 天頂，Aukele ti7 鳥兄弟 e5 厝--nih8 睏 kah 足落眠--e5。Tiam3 會議室內，Namaka當 teh kah 伊 e5 兄弟開會討論。「Aukele 是siang2？伊到底有啥神奇 e5 威力？」Namaka teh 問：「想 be7 到伊 koh 會當避過我 e5 鳥毛旗仔，ka7 Moela 變成火灰，koh 知影料理有毒！伊 tui3 咱 e5 威脅實在足大--e5。咱一定 ai3 ka7 伊thai5 掉！」 \n「Be7使得，」白鳥兄講：「咱be7使an2-ne做。」 \nNamaka e5 目珠那火teh著，sih--leh sih--leh：「為啥物？」 \n「若是伊活--leh，tui3 咱可能較有利，」其中一個兄弟回答：「想看 mai7--leh，大姐頭仔！Ti7 你統治“Halani日落之島” e5 這幾冬，kam2 bat 出現 chiah-nih8 厲害 e5 人？而且 koh chiah-nih8 緣投？若是 ka7 伊 thai5 殺，tui3 你到底有甚物 好處--leh？為 甚物無 ai3伊變成你 e5 人--leh？kah Aukele 結婚！假使有伊 ti7 身軀邊，你就會誠做天下無敵--a」 \n氣氛慢慢仔 teh 變化，原本 ti7 Namaka 面--nih8 e5 憤怒，漸漸變做奸臣仔笑--lou。「你講了真著，」伊承認講：「M7-koh ti7 我同意 beh 嫁 hou7 這個生份人進前，伊必須 ai3 先 kah 魔神仔 Halulu見一面。」 \nPhu2 鳥兄抗議講：「你 kam2 真正甘 ka7 伊送去 kah hit 個專門teh 食人肉 e5 Halulu 見面？到今若像 iau2 無人有法度 an3 伊 h"}
{"text": "ia 脫身！」 \nNamaka tim3 頭講：「HeN3！我知！若無，kam2 有甚物 較好e5 考驗方法--leh？若是 Aukele 會當安全脫身，我就嫁 hou7 伊。」 \n雖然4個兄弟攏無贊成這個辦法，m7-koh Namaka 猶原誠堅持an2-ne做。\n等 Aukele 睏飽精神，ui3 再生葉 e5 樹葉吸收營養，就去 chhoe7女族長 Namaka。\n女族長 Namaka 看著 Aukele，面仔笑--leh笑--leh：「Aukele，能力共款e5人無一定 ai3 做敵人，我想 beh 去海墘歇睏一工，你 kam2有趣味 beh 做伙來去？」 \nAukele接受伊 e5 邀請，chah 著伊 e5 葫蘆 toe3 Namaka 去，天氣誠好，天頂一屑仔雲 to 無，Namaka 揀一位較倚海墘 e5 大石頭坐落來，不時有海湧 chhiang5 過來。這個時陣 Aukele 半信半疑，感覺著誠懷疑，到底你 Namaka 是 teh 變啥物 bang2--leh？伊注意teh看海水。\n「會驚--simh？」Namaka teh ka7 Aukele 恥笑。隨後伊衝向海墘，跳入海--nih。Aukele 趕緊 ti7 沙埔頂挖一個空 beh ka7 葫蘆tai5起來。Ti7伊beh將沙a2 kham3起來進前，又 koh 聽著 Lono e5 聲音。\n「死亡已經飛向 chia 來--loh，Aukele！魔神仔 Halulu已經beh 食你--a！」 \n突然間日頭去 hou7 一 tah 烏影kham3 tiau5-leh，半空中飛來一隻大鳥若像lah8-hioh8 teh掠雞仔子共款，向 Aukele 衝過來。Aukele 險險仔 be7 赴提伊 hit 腳葫蘆，就hou7這隻大鳥勾向天頂飛走去。\n這隻大鳥飛去誠久，飛來到一個足深 koh 無人 e5 山坑"}
{"text": "。Chiah將 Aukele 放落來，就馬上飛走。Aukele 四箍 lian2 轉看看--leh，發覺這個所在三爿是石壁，一爿是兇狂 e5 海湧，想 beh 離開這個所在是無 hiah-nih 簡單。唉！假若有人teh講話--ou2？伊 e5 頭殼 toe3聲音越來越去，兩蕊目珠金金看，這個時陣有兩個人 an3 壁頂 e5石洞爬出來，這兩個人 Aukele 過去 m7-bat 看過，生做有到san2，san2 kah chhun 骨頭，無三兩肉，目神 beh 死 na7-haiN3，掠 Aukele金金看，若像誠可憐伊 e5 款。\n「Che 是Halulu chheN-chhau e5 暗頓！」其中一個小可 sau 聲sau 聲 an2-ne 講。\n「Hit 隻殘忍 e5 鳥仔免想 beh 食我！」Aukele 大聲講：「緊ka7 我講，hit兩隻怪物 tang 時會 koh 轉來 chia？」 \n「日頭落山 e5 時陣-----會 thau3 大風。Halulu 就會來--a！伊一kai3 暗頓 ai3 食兩個人。「這個人講話誠肯定，無像頭 tu2 仔 hit 個hiah-nih8 細聲。\n「Lin2 khah 會無 ai3 khuh入去石洞內--neh？」Aukele teh 問。\n「有--a！阮有試過--a，m7-koh 伊攏用翼仔 ka7 阮搧出來。」「用較利 e5 石頭 ka7 伊 e5 翼仔割 hou7 斷！」 \n「Ma7有試過，因為伊會曉魔法，受傷成空流血 e5 所在 liam-mih to7 koh 好去--a kan-taN 用火才有法度毀滅 Halulu--nia5 可惜阮無火種 thang 起火。」 \n「我有法度」，Aukele 講：「咱 ai3 an2-ne 做。」伊一步一步詳細 ka7 伊 e5 計畫講 hou7 in 聽。\n日頭beh落山 e5"}
{"text": "時，chia-e5 人 pe5 入去上深 e5 石洞內，照 Aukele e5 指示，入去愈深愈好。Aukele 手 gia5 伊神奇 e5 刀仔，khuh ti7 石洞空嘴 e5 所在。\n誠緊一陣風絞過--來-a。續落來是 phi-phi-phiak8-phiak8 iat8翼 e5 聲音。一片足大 e5 烏雲 ka7 歸個山坑kham3 tiau5-tiau5，Aukele 看見這隻殘忍可怕 e5 大鳥仔衝 an3 石洞落來。\n伊用正手爿 e5 翼仔伸入去石洞 e5 空嘴--nih，四界摸來摸去，想 beh sa 看有一寡物件 thang 來 hau3-kou 無。Che 是下手 e5 好機會，Aukele 用伊神奇 e5 刀仔，殘殘 ka7 伊 e5 大支翼仔 phut 落去。\nHalulu 疼 kah 吱吱叫，將受傷 e5 翼仔勼倒轉來，轉一下身，繼續 ka7 伊倒爿 e5 翼仔伸入去石洞內，Aukele e5 刀仔共款無客氣ka7 lio5 落去這時 Halulu e5 翼仔真正受傷慘重。續落來其中一支腳爪仔 koh 去 hou7 Aukele 斬斷去。\n這隻鳥仔 e5 哀叫聲假若雷公 leh tan5--leh。M7-koh 猶原 be7 死心，另外 hit 支腳爪隨 toe3 leh 伸入去洞內，共款 koh hou7 Aukele 斬斷。這時無腳無翼 e5 Halulu，一面慘叫，一面 ka7 伊歹看面 e5 頭殼 tu 入去石洞內。\nAukele 猶原 m7 放伊煞，手 gia5 著這支神奇e5刀仔，出力向Halulu 長長 e5 頷頸 phut 落去，結果一粒像怪物 e5 頭殼 lian3 koh8 ti7 石窟 e5 塗腳。一場激烈 e5 慘戰就 an2-ne 結束。緊張，驚惶恐怖。\n逐個攏歡喜 kah 哭出來，chia-e5 奴隸鬥相共 ka7 斬"}
{"text": "斷 e5 鳥仔屍體 tim3 落去山坑 e5 中央，然後 Aukele an3 葫蘆提出伊 e5 圍巾，ti7空中順手一下 iat8，無一 tah 久仔，Halulu e5 屍體就燒 kah chhun一堆火灰 chham 骨頭nia7-nia7。\nChit-ma2 所有 e5 人攏 m7 免 koh 受著 hit 隻鳥仔 e5 威脅--a，m7-koh in 猶原 hou7 人關 ti7 這個山坑內底。「這久逐個來食寡物件，好好仔歇睏一下。」Aukele 建議講：「明仔再咱就有法度 chhoe7 著出路--a。」 \n伊 ka7 再生 e5 樹葉仔分 hou7 所有 e5 奴隸止枵。自從來到這個所在以後，chia-e5 奴隸 to7 m7-bat 好好仔歇睏過，所以逐個一倒落來 to7 睏 kah 真ka-choe7。當逐個睏 kah 落眠 e5 時，煞來 hou7 一陣 iat8翼仔 e5 聲音吵精神。"}
{"text": "團圓 \nAukele an3 Ka-moho-alii e5 兩支腳中央 bun3 過去，聽著斧頭 phut著伊原本所企 e5 所在，「Phiak8！」一聲足大聲，隨時Aukele e5 兩支腳那爆鼓箸--leh，用伊上緊e5速度走離開。\nAukele 走過一片誠闊e5平埔，ti7 beh經過「夜行女」e5 厝 e5 時，「Ka7掠起來！」Ka-moho-alii teh 喝，m7-koh 這個查某人若像無聽著 e5款。伊一直 chong5 來，chong5 到上崎e5路，入去磅空內面，上尾仔來到 Lama 樹林。伊順著毒樹林中央隘隘 e5 細條路一直走，Ka-moho-alii 猶原 toe3 ti7 伊 e5 後壁，jiok kah 足 an5--e5。\n「Ka7 掠起來！」Ka-moho-alii 共款 koh 喝一擺。第3個守衛用伊 e5 棍仔向 Aukele mau 過去，m7-koh mau 無著。Ka-moho-alii受氣 kah 掠狂，用斧頭 phut 一叢樹仔抵帳。因為 an2-ne 一堆果子煞 lian3-lian3 落來，khian 著 Aukele e5 頭殼，肩 kah 頭 kah kha-chiah-phiaN。一種講 be7 出來 e5 抽痛，liam-mih 歸身軀疼透透。伊感覺若像愈來愈無力。這個時陣聽著 Lono 誠細聲 teh 講：「Aukele，性命之水！緊chip一嘴！」 \n沿路走，沿路 ka7 葫蘆塞仔 giu2 開，ka7 葫蘆 tu 倚伊 e5 嘴唇，hou7 水流入去伊 e5 嚨喉。伊 e5 抽痛馬上攏消失去，力頭 koh 恢復轉來。伊 ka7 葫蘆塞仔塞倒轉去，koh 繼續行。Beh 到竹林進前，伊一直走 ti7 倒手爿，閃開騙人 e5 迷魂陣，照伊原來 e5 路行轉去。\n「Ka7 掠起來！」Ka-moho-alii 共"}
{"text": "款 koh 喝一擺。第2個守衛用伊 e5 大支戟射 an3 Aukele，m7-koh 射無著。足受氣 e5 Ka-moho-alii用 hit 支金 sih-sih e5 斧頭向 Aukele phut 落去。Aukele 一下閃，發覺人煞企 ti7 竹林迷魂陣內面。倒手、正手頭前後壁爿！M7管伊an2-choaN2 chong5 攏是死路，Ka-moho-alii 已經愈來愈接近伊--a。這個時陣伊聽著 Lono 細 kah 聲 teh 講：「Aukele！你 e5 神奇刀仔！用伊來開路！」 \n沿路行，沿路拔出 hit 支刀仔開出一條路。Beh 到 Loulu 樹林進前，伊一直行 ti7 正手爿 e5 路，避免去摸著樹葉。\n「Ka7 掠起來！」Ka-moho-alii 足大聲起狂 teh 嚷。第三個守衛用伊 e5 Kahu，向Aukele 摃落去，m7-koh 相了無準，Kahu 撞著塗腳了後，煞跳倒轉來。足失望 e5 Ka-moho-alii 共款用伊 e5 斧頭向 Aukele phut 落去。\n這個時陣 e5 Aukele若是無想 beh 頭殼 hou7 人破做兩爿，伊kan-taN 有一個選擇！腳手猛掠 e5 Aukele 趕緊跳入去 Loulu 椰子樹林--nih。雖然閃過 Ka-moho-alii e5 斧頭，m7-koh 伊發覺 Loulu 樹生了足 chat8--e5，根本就無法度 thang seh8 過去。伊去 hou7 樹仔「掠」tiau5--leh。\n當teh奸臣笑e5 Ka-moho-alii，足 hiau5-pai 搖搖擺擺一步一步 an3伊這爿過來。\n強 beh chhun 上尾仔一口氣 e5 Aukele，細聲 teh 問：「Lono！我 koh 來 beh an2-choaN2？」 \n「你 e5 防火圍巾！毀滅 chia-e5 Loul"}
{"text": "u 椰子樹！」Lono 命令。Aukele 緊 ka7 伊 e5 圍巾 sa 出來 seh8。續落來就是一陣足大pha e5火 kah 一團煙霧。當 chia-e5 煙霧消失e5時，chhun 落來 e5 kan-taN是一寡火灰nia7-nia7。同時an3這堆火灰後壁行--過-來是---Ka-moho-alii！ \nAukele趕緊走離開。Ka-moho-alii 共款 toe3 ti7後壁拚命追。Aukele 走 kah 會使得看著 an3 磅空 chhio7--入-來 e5 日頭光。不過，Ka-moho-alii 是愈 jiok 愈緊。Aukele 拚伊上尾一口氣，向磅空衝起--lih。當伊peh 起--lih上崎 e5 路 e5 時，無細膩煞chhu7倒。Ka-moho-alii 喝 kah 足大聲，跳向 Aukele 身軀。這 kai3，Aukele 並無問 Lono beh an2-choaN2 做。伊 ka7 伊 e5 腳勼起來，拚命 iat8 伊 e5 手骨，人 thoaN5飛起來。人一直浮起來，飛出烏暗。飛出「暗暝之窟」。來到足焰 e5日頭下面。\nToe3 ti7 後壁 e5 Ka-moho-alii 目珠 hou7 光線 chhio7 kah 頭眩目暗，大聲呻一下 to7 koh 勼倒轉去。Aukele 繼續飛，飛離開「暗暝之窟」飛過海面，飛向厝--nih。\n當伊飛到早前船 phang2 見 e5 所在，Aukele ka7 葫蘆塞仔 giu2 開，ka7「性命之水」淋 tui3 海--nih。\n伊teh等待奇蹟出現。一直 ti7 海面頂頭 seh8 來 seh8 去。時間 ti7期待中一分一秒過，m7-koh 甚物 to7 無發生，chham 船仔 to7 無看見，mai3 講是阿兄 kah 姪仔，kan-taN 聽著隨海風傳來 e5 哮叫聲。\n「A"}
{"text": "ukele！Be7 使！」he 是Namaka e5 聲，當伊teh飛ui3 Aukele這爿來chhoe7 伊，「Kan-taN 我會 sai2 救你e5兄弟！ “性命之水” kam2攏用完--a，Aukele？」 \nAukele 大力搖葫蘆，結果 kan-taN 聽著足細聲e5水聲：「Chhun一屑仔nia7-nia7。」伊誠傷心teh講。\n「Ka7 倒過來我e5手--nih。」Namaka 沿路命令，沿路 ka7 伊 e5手蹄勼做一個te2水 e5 杯仔形。Aukele 照伊講 e5 去做。Namaka ka7 chia-e5 水潑 tui3 下面 e5 海--nih去，koh 那命令teh講：「飛轉去，m7-thang 越頭看！」 \n雖然誠 m7 情願，Aukele ma7 是開始飛轉去厝--nih。一面飛一面 teh 想：「性命之水」kam2 真正有效？kam2 會因為 siuN 少，煞無效果--neh？後壁親像有一個足強那吸石 e5 力量 teh ka7 giu2，beh叫伊越頭看---伊強beh擋be7-tiau5--a。「Lono，請賜hou7我力量。」Aukele嘴--nih seh8-seh8 唸。\n伊目珠掠頭前金金看，看見4個鳥兄弟飛 an3 這爿過來，koh喝 kah 足歡喜。Iau2 koh有老鼠姐kah sin7 蟲仔姐 ma7 企 ti7 海墘向伊iat8手。Che 是甚物 所在--neh？Peh開目珠金金相：「Ah！He是查甫 e5 飯廳，我學會曉飛e5所在，he是 Namaka e5 厝，我 bat 歇 ti7 伊 e5 厝尾頂過！著！Chia 著是我 kah Namaka 共同建立 e5 家園。」上尾仔伊看著飛 ti7下腳面e5 Namaka。\n「你 chit-ma2 會使越頭看--a。」Namaka ti7 伊 e5 耳邊講。\nAuke"}
{"text": "le 越頭看倒轉去海--nih。看見 hit 隻失蹤 e5 大隻船駛 an3岸墘過來，Iku-lani kah「至聖」企 ti7 船頭 teh 向伊 iat8 手。\nAukele 足歡喜--e5，seh8 身看Namaka。「感謝你，Namaka！M7-koh等--一-下！」伊將 ti7 Namaka 手頭 e5 葫蘆提過來：「Ka7你e5 手蹄thian2開。」 \n誠奇怪，Namaka 竟然乖乖仔照伊e5意思。四滴水滴落去伊e5手蹄當中。伊無啥了解，到底 Aukele 是teh 變啥物 bang2？Kan-taN掠 in 翁金金看。\n「我知影你 ka7 Moela 漏勾去--a。」Aukele 講。\n「Ou5！我知--a？」笑微微 e5 Namaka ka7 這幾滴水滴落去塗腳，亦就是Moela hou7 Aukele 變做火灰 e5 所在。「Mau2」一聲快樂 e5 狗吠聲，Moela 又 koh 會當坐 ti7 Namaka e5 身軀邊--lou3。\nIn一家伙3個，Aukele、Namaka kah Moela---翁婿、牽手kah顧厝e5狗仔---歡歡喜喜做陣行去海墘接待當teh聚會e5 親情。"}
{"text": "尪姨家後（Sorceress Wife） \n「Halulu！」有人誠緊張 teh 喝：「伊 koh 活過來--a！」 \n所有 e5 奴隸趕緊chong5 ui3 石洞上內角 e5 所在，kheh-kheh 做一堆，但是 Aukele 顛倒行到洞口來，看 tui3 外口出去，伊看著兩隻鳥兄弟飛 an3 這爿過來--a。\n「唉！Aukele！」白鳥兄 teh 喝咻：「你 ti7 to2 位？」 \n「Ti7 chia-lah！」Aukele 誠歡喜大聲回答伊「Halulu 已經死--a！Lin2 kam2 會使幫忙阮離開這個山坑？」 \n「無問題--lah！」白鳥兄應講：「有看見無？Namaka 派一個半爿 e5 虹來接你。ui3 伊 e5 後壁面爬起--lih！」伊用手teh舉。\nAukele 看著半爿虹當 teh 成形。伊e5頂懸部份 tu2 好停 ti7 斷崖，彎曲 e5 部份伸到山坑e5塗腳。\n「出來！出來！」伊向石洞內底 e5人喝講。「出口 chhoe7 著--a！」 \nChia-e5 奴隸一步一步慢慢仔行出石洞，目珠掠這兩隻會講人話 e5 大隻鳥仔金金看，若像無界相信 e5 款。「Chhoa7 chia-e5 人 ui3虹 e5 路 peh 起--lih。」白鳥兄指示 teh 講：「Ti7 斷崖頂，阮會飛toa3頭前，chhoa7 你轉去厝--nih8。」 \n「Namaka 會足歡喜你成功脫險，」phu2 鳥兄講：「自從伊派 Halulu 來考驗你了後，伊就足後悔。」 \n「誠歡喜聽著 an2-ne e5 話，」Aukele lioh8仔 teh khau 洗講。\n白鳥兄 tim3 頭講：「雖然伊絕對 be7 講出嘴，m7-koh 阮 hit 個定頭殼 e5 大姐頭仔已經 teh 合意你--a。你若是想 beh 娶伊，chit-ma2應該是行動上好 e5 時機。」 \nAu"}
{"text": "kele chhoa7 這陣奴隸行起--lih 虹所形成 e5 路，伊足細膩 ka7伊 e5 腳踏 ti7 微微仔teh發光 e5 虹路頂頭，虹路真正ka7伊thaN2-tiau5--leh。其他 e5 人，雖然無啥願意，看著無出問題，chiah kaN2 toe3 伊爬起--lih 頂頭，慢慢仔，總算逐個攏行到虹 e5 頂懸，亦就是斷崖頂。若 m7 是 Aukele kah 這兩個鳥仔兄，chia-e5 奴隸早就死--lou3。奴隸向 in 說多謝了後，to7 隨人分手倒轉去各人 e5 厝--a。\n這兩個鳥兄弟飛著誠慢，Aukele 用行--e5 toe3 ti7 in-e5 kha-chiah後，伊心內當 teh 想鳥兄弟 e5 建議，感應該 kah Namaka 結婚？已經無甚物 理由 thang hou7 伊轉去厝--nih。伊十個兄弟 kah 少年e5 姪仔攏已經枉死外鄉--a。Ti7 故鄉「天堂之地」ma7 無心愛 e5 人teh 等待伊。為甚物 無ai3 toa3「Holani日落之島」成家立業--leh？雖然 Namaka 有法術，m7-koh 我有護身符會當保護家己。看會出來，Namaka 算誠軟心，m7 是hiah-nih8 夭壽 e5 人。有一個尪姨做家後 m7 是 hiah 簡單，不而過生活應該會加足趣味--e5。男子漢大丈夫 kam2-taN beh 去過著這種輕可 e5 生活--leh！ \n兩人見面了後，Namaka 歡喜 kah 目屎chhap8-chhap8 滴，m7-ku2 Aukele煞 chhoah 一tio5，伊kam2 m7是外久進前才看著 e5 hit 個誠khiang3 腳e5赤查某？Chit-ma2 看起來加誠溫柔，假若無共人--leh，若是beh kah 伊結婚，chit-ma2 應該是時機，就若像鳥兄弟e5 建議。M7-k"}
{"text": "oh，較 an2-choaN2 講 ma7 是 ai3 伊家己歡喜甘願。\nAukele講話 a，m7-koh 表情誠冷靜；「Halulu 已經死--a！你講過 e5 話 ai3 準算。」 \nNamaka---hiau5-pai e5 Namaka 尪姨----歸個面紅槓槓，Aukele看伊若像足著驚 e5 款，這個查某人其實是足歡喜--e5，只是有淡薄仔意外。\n無外久 Aukele kah Namaka 就結婚做翁某--a。Tu2 開始幾工，兩個人鬥陣了好勢好勢，koh 來 Aukele就開始要求--loh。「我需要一寡新 e5 Malo kah chhu 眠床用 e5 Kaha。」伊 ka7 Namaka 講：「你應該 ai3 開始做一寡 Kaha。」 \n「我！」Namaka 應 kah 誠無甘願：「Kam2 講做 Kaha 是尪姨應該做 e5 工課？」 \n「M7是，he是一個做人家後 e5 人應該 ai3 做 e5 代誌。」Aukele回答講：「雖然你是一個尪姨，m7-koh 你 ma7 是我 e5 牽手，來！我會 ka7 你鬥收集樹皮，」 \n「無ai3！」 \nAukele 行 an3 伊 hit 爿過--去。Ti7伊e5腳盤大力 cham3 一下，Namaka thoaN5 變無去。伊原本所企 e5 所在，chhun 一粒 phu2 色 e5大石頭 chhai7 ti7 hia。\nAukele 輕輕鬆鬆就 ka7 gia5起來，koh ka7 囥 ti7 頭殼頂。M7-koh石頭 ti7 伊 e5 手--nih馬上變成清水。老神在在 e5 Aukele 將 chia-e5水下 ti7 伊 e5 嘴邊，chia 水馬上 koh 變轉去 Namaka 本人。Namaka gia5 起用鳥毛做 e5 旗仔，向塗腳出力摃落去，隨時一陣那海湧e5火衝向 Aukele 過來。Au"}
{"text": "kele 假若一屑仔 to7 無an2-choaN2，因為伊有moa 防火 e5 圍巾。「Chit-ma2，」Aukele講：「若是表演煞--a，咱會使開始拾樹皮--a！」 \nNamaka 誠溫純 tim3 頭講好，m7-koh Aukele 感覺「戰爭」iau2-be7結束--leh。\n過無偌久，白鳥兄問伊：「阮大姐頭 kam2有教你 an2-choaN2 飛？Aukele！」 \nAukele chhoah一tio5，應講：「伊iau2-be7--leh，伊kam2有 hit 個才調？」 \n「伊當然會曉。」phu2鳥兄講。\n「M7-koh 阮會當偷偷仔教你，」白鳥兄刁工建議：「等你會曉了後 chiah hou7 伊知就好--a。」 \n「緊 ka7 我教！」Aukele嘴仔笑咳咳teh講。\n學飛（Flying Lesson） \nTi7食飯廳內面，4隻鳥兄弟圍ti7 in-e5 師仔身軀邊偷偷仔教Aukele an2-choaN2 飛。\n「跳起--lih 架仔頂，企 toa3 hia！」白鳥兄命令。\nAukele 照話跳起--lih 頂懸 koh 真正企 ti7 hia。\n「Be7-bai2--ou5！」phu2 鳥兄 o-lo2 講：「Chit-ma2 跳起--lih厝頂中脊梁 hia，共款企 hia mai3 振動。」 \nAukele lioh8仔躊躇一下，ma7 是出力跳起--lih，伊 e5 指頭仔 khiu2著一支樑仔，無疑誤煞 hou7 溜去。「Phiak8！」一聲歸仙人摔落來 ti7 塗腳。\n「Hiah 大聲會 hou7 Namaka 知影」白鳥兄講：「緊--leh！Kah我假影 teh 練習 bok-seng3-guh！」果然聽著外口khok8-khok8-chong5 e5腳步聲。Namaka teh hoah：「Ahkele！我e5翁婿，he是sim2-m"}
{"text": "ih8聲？」 \nAukele 探頭出去門外面應講：「Lin2 chia-e5 小弟當 teh 教我an2-choaN2 bok-seng3-guh lah，ah in攏足厲害--e5！」 \n「Ouh！Koh 繼續扑。」Namaka 講煞，人就行轉去房間。\n「Chin2，koh 試一擺，」phu2鳥兄講：「共款 koh 跳起--lih樑仔頂，這擺 ai3 khiu2 較 an5--leh。」 \nAukele 腳尾一下 nih，koh 跳一遍，這擺手有 chang 著厝樑，人thoaN5吊 ti7 hia，haiN3 來haiN3 去。因為 siuN 出力，伊e5面容煞變成紅kong3-kong3。\n「Maikai！有夠讚都著，chit-ma2 會使 ka7手放開，ai3 出力撇手。」phu2 鳥兄 teh 教伊講。\nAukele 聽著誠歡喜，伊 e5 肌肉會當歇睏，就緊 ka7 手放掉，m7-koh be7 記chit thang iat8 手，煞 koh 跋 tui3 塗腳落去。\n「A2！Namaka 若聽著會 koh chong5 來！」青鳥兄 teh 喝；「趕緊！Kah 我假相ian2！」 \n共款 khok8-khok8 叫 e5 腳步聲漸漸逼近，Namaka e5 聲toe3-leh來：「Iau2-koh teh吵啥，我 e5 翁婿？」 \nAukele koh一擺探頭出去門外：「Chit-ma2 lin2兄弟 teh 教我an2-choaN2 相ian2 lah，ah che 真正無好學！」Aukele kek 一個匏仔面，若像足艱苦 e5 款 teh so尻川頭。\n「較細膩--leh，我 e5 翁婿！」Namaka 講煞就離開--a。\n「咱來去厝後壁 e5 大埕練習。」phu2 鳥兄建議。In 歸陣人行出去外口。\n「Peh 去厝尾頂。」phu2鳥兄講。\nAukele"}
{"text": "peh去--lih 用稻草做 e5 厝尾頂，人企 ti7 hia，半信半疑看 an3 下腳落去。\n「跳！會記得 ai3 出力撇手！」 \nAukele 大大 suh 一口氣，真正跳落去，拚命撇手。這擺伊 e5人就勻仔停 ti7 塗腳，雖然有小可無穩 tio5 一下。\n「有進步--ou5！進步足濟。」青鳥兄講：「這久，an2 塗腳起飛。」 \nAukele an2-ne無歇睏一直練習，無偌久就會當ti7厝尾頂飛來飛去，ti7 天頂勻勻仔 seh8 圓箍--a，自自由由享受做「鳥仔」e5快樂。\n雖然 chia-e5 鳥仔兄有同意，m7-koh ma7 是有一屑仔煩惱，因為 Aukele 煞愈飛愈遠。伊一直飛，飛 kah 強 beh 無看見，若像天頂 e5 一粒星 hiah-nih 細。\nAukele 飛著誠心適，一群海鳥去 hou7 驚--著，想講 khah 有人會曉飛--leh？伊 kah in 做陣飛了誠遠，中途 bat 停 ti7 樹尾頂歇睏，歇睏無外久，伊就koh 向原來飛來 e5 方向飛倒轉去。當伊看著下腳 e5 厝頂 kah 當teh gia5 頭看伊 e5 鳥兄弟，伊馬上 phiat 伊 e5 翼仔（手）kah in扑招呼。續落來，手 phiat 足緊--e5，ti7 天頂 seh8圓箍仔慢慢仔歇落來，停 ti7 下腳 e5 厝尾頂，teh等伊 e5 師父允準。M7-koh 伊看著 e5 竟然 m7 是 teh o-lo2伊 e5 鳥兄弟，顛倒是一個面仔臭臭臭 e5 Namaka。害--a！伊竟然停 m7 著厝頂。\n連續幾落工 Namaka 攏無 beh chhap 伊，伊足受氣 chia-e5鳥兄弟竟然教 Aukele 學飛，這個特殊能力是伊iah8-koh 會當向Aukele hiau5-pai e5 所在，好佳哉，日久見人心 Aukele 並無利用這項功夫來欺"}
{"text": "負伊抑是放 sat伊，漸漸 Namaka 才恢復 tui3 伊 e5 信任。\n有一日當 in 歸家伙鬥陣做伙開講 e5 時陣，Namaka講：「我 e5鳥兄弟，因為 Aukele 已經會曉飛，我想，拜託lin2 chhoa7 伊去見咱親情五十 e5 時機 ma7 應該到--a。Kah 伊做伙飛去天堂，ka7 伊介紹呼咱阿舅，講呼阿舅知影，Aukele chit-ma2 已經是我 e5 翁婿--a，我 e5 物件就是伊e5物件---m7 管是ti7天頂--nih，抑是塗腳兜：tiam3 懸山，抑是山坑內；大件代誌，抑是細項物件攏共款。」 \nAukele kah 鳥兄弟知影了後足想 beh 趕緊出發。In揀ti7一個出日頭 e5 好日子離開，Aukele 身軀穿著鳥毛做 e5 圍巾，kah chia-e5鳥兄弟飄浮 ti7 天頂，享受著日頭 e5 溫暖，微微春風 e5 涼爽 kah 飛行 e5 自由。伊愈飛愈緊，一目nih仔 to7 ka7 鳥兄弟tan3 ti7 後壁後壁。因為飛了 siuN 緊，根本都無法度 thang 聽著 toe3 ti7 後壁 teh 警告 e5喝聲。"}
{"text": "Canoe之旅（A Canoe Sails） \nAukele pe5起 lih 水空口幾落 kai3，想 beh ka7 ti7 空口 e5 大石頭徙開。M7-koh 這粒石頭猶原「穩如泰山」，一屑仔 to 無振動，伊 ti7水空內底跋倒幾落擺，想 beh 看 kam2 有其他 e5 出口無，結果 chhoe7攏無。伊路尾試用喝咻 e5 方式。M7-koh kam2 有效？除了伊 e5 兄哥會當聽見以外，根本 to 無人 ti7 附近，kam2 講伊 iau2 向望 in 兄哥會 ka7 鬥相kang7 neh？這是無可能 e5 代誌。\nAukele 利用逐工透早 kah 暗頭仔鳥叫聲來算日子，一日過去---兩日---3日---4日---一個人 kan-taN 靠水生活會當擋外久--leh？伊想 koh 無偌久就會知影--落，伊想kah chia 感覺足鬱卒--e5-----6日、7日、到 kah 第8工 e5 時，伊就因為人 siuN 過虛弱，無法度 koh 知影到底是早起也是暗時--loh。\n雄雄一道金光出現 ti7 伊 e5 頭殼頂，Aukele 擔頭一看，發覺擋 ti7入口 e5 大石頭當 teh 振動，ti7 空口出現 e5 是面憂面結 e5 細漢兄哥Iku-lani。\n「Ouh！我 e5 小弟，感謝 Lono，好佳哉我 chhoe7 著你--a！」Iku-lani一面哭一面講，\n「謝天謝地。」Aukele足細聲 ngau7-ngau7 唸。\nTi7 Iku-lani e5 幫忙下，伊慢慢仔出去空口，人thiam2 kah 仆ti7大石頭頂面。\n「我應該koh較早來--leh。」Iku-lani解說講：「M7-koh Kama-kahi一直叫阮起造 hit 隻大隻 Canoe，時間縛 tiau5-tiau5，實在無法度較早來。Chit-ma2 已經完成--a。明仔"}
{"text": "再阮就 beh出帆--a。」 \n「明仔再？」Aukele 聽著雄雄煞哭出來：「我一定 ai3 kah lin2做伙去！」 \n「小弟。你 be7 使chit！」Iku-lani 講：「像你chit-ma2這款形，kam2會堪得？身體 hiah-nih8 軟弱，koh 想 beh 坐 hiah-nih8 遠 e5 船？」我看你是 teh 起痟--a！」 \n「Ka7 我 chhoa7 轉去厝--nih8，」Aukele 講：「厝--nih8有藏這寡 Mo-o 阿祖 hou7 我e5物件，會當恢復我 e5 體力。」 \n「M7-ku2小弟---」Iku-lani 小可躊躇 koh 一點仔歹勢講 e5 款。「Kama-kahi 無可能會 hou7 你 kah 阮做伙去--lah！」其實這 kai3 出海上主要 e5 目的就是 beh 閃避你。」 \n「我一定 ai3 去，」Aukele 誠堅持：「若無，lin2 攏會死 tiam3海--nih8，ma7 無親情朋友會去 ka7 lin2 收埋。」 \nIku-lani 笑笑：「你kam2 be7記 chit，阮是 an2-choaN2 hou7 Kama-kahi訓練出來 e5 腳手？免驚，阮有才調保護阮家己--lah！」 \n「M7-koh 法術方面，lin2 就無法度--a！」Aukele講：「Kan-taN阮有法度。」 \nIku-lani 聽了，心頭糟糟，感覺誠煩惱：「Ah！我有辦法 thang hou7 你去--a，咱 e5 姪仔「至聖是大兄 Kama-kahi 上疼 e5 後生，伊 e5要求 in 老父絕對會答應。凡勢---- ti7 明仔再日頭 beh 落山 beh 出帆e5時陣，我會盡量去安排。」 \n「感謝，Iku-lani！你 kam2 會使扶我轉--去厝--nih8----」 \nTng 當 Aukele 伊 e5 父母提起這"}
{"text": "層代誌時，in ma7 是無贊成：「你khah會使an2-ne想--leh？」in 老母沿路行沿路chhih8-chhng2講：「你ma7知影 Kama-kahi 就是teh等待這個機會 thang 閃避你！Ti7 厝--nih8 有 lin2 老父 aN5 你，保護你，ti7 別位 siang2 會當 hou7 你倚靠--leh？Lin2 老父真正煩惱恐驚會失去伊上疼惜 e5 子！你kam2知？」 \n「若是我無去，阿爸可能會失去十個子，」Aukele 面仔憂憂應講：「Mo-o 阿祖早就料算著這層代誌--a！」 \n「甚物意思？」in老父teh問。\n「Mo-o 阿祖早就算準阮兄哥全部會 ti7 這 kai3 出海 khiau 去。我一個人 to7 會使解救in全部---假使我若使用阿祖e5護身符來幫助in。」 \nIn老父越頭tui3 in老母講：「若an2-ne，無人會比he koh較安全e5 保護--a！」上尾仔伊koh開嘴講：「咱一定ai3 hou7 Aukele 去，chiah會使 chit。」 \nTi7日頭beh落山e5時，Aukele 來到港口。伊ka7葫蘆藏toa3吊ti7頷頸 e5 網仔袋內面。\nKama-kahi ti7-leh 監督貨物裝起 lih 船頂 e5 時，刁工假無看著伊。過一tah-mi 仔突然間伊若像看著鬼共款大聲喝講：「你？」 \n「我是來ka7 lin2相送--e5，阿兄！」Aukele接 teh 講。\n「誠感謝你，m7 免你來操煩！」Kama-kahi 半 khau 洗，半假仙 teh 講：「離阮較遠--leh。」 \nAukele 人倒退一步，恬恬仔看 in 搬貨落去船--nih8。無一tah久仔，Kama-kahi e5 囡仔「至聖」跳上船頂坐 ti7 一座平台頂懸，Iku-lani toe3 後壁，手 gia5 一支划船用 e5 大支竹k"}
{"text": "o，伊ka7 Aukele 使一個目尾，一句話 to 無講。Aukele 看著 Iku-lani 將 hit 支竹ko囥ti7 船 e5 甲板頂，行過去 kah「至聖」坐做伙，雖然 in 兩人 teh 講話，m7-koh 目珠一直掠 Aukele 金金看。\n過無外久「至聖」行到平台 e5 邊--仔，ka7 Aukele iat8 一下手講：「Aukele！起來船--nih8，我 ai3 你做伙來去！」 \nKama-kahi人誠受氣講：「Be7 使chit！」m7-koh「至聖」嘴仔笑笑ka7 in爸--a講：「爸--a！你會照我 e5 願望houN7？若無少年家仔陪我 chhit-tho5，這 choa7 路一定足無聊--e5。」 \n雖然面腔青sun2-sun2，氣phut-phut，Kama-kahi ma7是勉強 tim3 頭講好。Aukele 趕緊 pe5 入去船艙內，恐驚Kama-kahi 臨時 koh 變掛。"}
{"text": "偉大 e5 Mo-o阿祖(Great Mo-o Woman) \nTng 當 Aukele 精神了後，伊掠準家己已經青瞑--a。Ti7 這個洞內暗眠茫 sa，一屑仔光線 to 無，伊 ka7 手伸 kah 直直，沿路行沿路摸，想講看會當摸著壁--無，m7-koh 甚物 to sa 無。除了遠遠傳過--來 liam-mih 大 liam-mih 細 e5 海湧聲以外，會使講是恬chih-chih，一屑仔聲音 to 無。\n時間 ti7 無奈等待死亡當中一分一秒經過，除了吵chak e5 海湧聲以外忽然間有一陣一陣誠細 e5 喝咻聲傳過--來，Aukele 有淡薄仔驚疑，ma7 帶來一屑仔希望，che m7 是 an3 海--nih8來--e5，是 ui3頂懸 e5 空口亦就是 Kama-kahi 厝--nih8傳來---e5。「Au---ke---le！Au---ke---le！」 \n有人 teh 叫伊 e5 名，Aukele 斟酌聽出 he m7 是 Kama-kahi e5聲----Kama-kahi e5 聲無 chiah 幼---是伊上細漢 e5 兄哥 Iku-lani e5 聲。這個聲音又 koh 傳過--來-a。「Au---ke---le？」這個聲音聽起來若像真驚惶 e5 款，m7是誠自在。「你---kam2---有---聽---見？」 \n「Ae！Iku，有lah！你較緊講--lah！」 \n「詳細聽---Mo-o 是咱阿祖！Ka7 伊講 tu2-chiah 發生 e5 一切，凡勢阿祖會放你一條命--ou3！」 \n「多謝你，Iku-lani！」續--落-來著是靜靜 e5 期待，期待中伊發覺 an3 海--nih8 傳來 e5 聲已經改變--a。Hih8 咻叫e5海湧聲拚命 teh chhia-poah8-peng2--a，會記得 Kama-kahi bat 講--過，若"}
{"text": "是海湧變大就是Mo-o beh來a。Aukele足斟酌teh聽，聽著一陣phi-phi-pha7-pha7 e5聲音，一直無停傳過--來，而且那來那倚近，那來那大聲。這種聲音若像是一尾大隻蛇 ti7 塗腳趖 e5 聲音共款，聽著會 hou7 人起雞母皮。這個聲音愈來愈近--loh，Aukele 突然間感覺著一陣燒 lo7 e5 空氣向伊衝過來，即時 ka7 伊歸仙人 gia5 懸懸，ti7半空中 haiN3 來 haiN3 去，假若 beh ka7 伊 hiat 落去海--nih8。\n「等--一-下，偉大 e5 Mo-o阿祖！」Aukele 大聲哮大聲哭，可惜伊 e5 哮聲煞hou7 phin-phin-phiang3-phiang3 e5海湧聲kham3 tiau5--leh。空口若像有看著一屑仔光線，這個光線愈來愈強，Mo-o ka7 Aukele 掠來到一個會當看著海--nih8 e5 石洞內面，扑算 beh ti7 chia ka7 伊食掉。\n「等一下，偉大 e5 Mo-o 阿祖！」Aukele koh 再哀求：「我是你 e5 孫仔！你 m7-thang 食我。」 \n這個時陣 Mo-o e5 手蹄隨時放開，Aukele 煞落落去歸個攏是石頭 e5 塗腳，若像 hou7人bok 著共款，歸個人 kiong7-beh 暈去。等伊頭 gia5 起來，才看著這個掠伊 e5 怪物 e5 面目---一叢足大phiang7 e5身軀，大大粒 e5 頭殼 koh 闊闊 e5 嘴，嘴齒尖尖利利，目珠皮 koh 垂垂，頭毛若像 phong3 紗衫--leh，尾仔溜溜，實在無su3配，足歹看--e5。\n「Kam2有影？」Mo-o teh問，i講話e5聲ka7四周圍e5石壁搖kah chun3--leh chun3--leh。\n「當然是真--e5，」Aukele 回答伊：「我叫做 Auke"}
{"text": "le，是 Iku kah Kahapa e5 尾仔子，Lono e5 孫仔；亦就是你 Mo-o 阿祖 e5 kan仔孫--lah！」 \n「你是an2-choaN2 khah 會來 chia--leh？」 \n「是阮大兄 Kama-kahi ka7 我害--e5。」 \nMo-o e5 面容看起來無啥歡喜 teh tim3 頭。「原來就是伊！」Mo-o 誠受氣 teh 喝：「若是伊，我會 ka7 拆食落腹；若你我才 m7甘--leh！我 e5 乖孫，行！咱做伙來 ka7 伊教示。Lin2 兄哥 Kama-kahi 有計畫 beh 坐 Canoe 去走 chhoe7 新 e5 島嶼，in-e5發現兩個，第一個叫做 “日升之島”，有較細，m7-koh 誠 sui2，島上出產誠濟甘蔗、弓蕉、椰子 kah 麵包樹，ma7 有清氣 e5 細條溪仔。Toa3 ti7 島上 e5 人生活攏誠滿意 kah 快樂，m7-ku2 Kama-kahi kam2 會滿意？答案當然是 be7，伊會 koh 去走 chhoe7 較大，較 sui2 較chhia-iaN7，會當 hou7 伊展威風 e5 島嶼。第二個島嶼 ma7 是足sui2--e5，山，懸kah會當tu2著天頂，共款島上有誠濟食 be7 完 e5 果子 kah清氣水。不而過 toa3 hia e5 人猶原食 be7 飽。」 \n「為sim2-mih an2-ne--leh？阿祖！」 \nMo-o e5鼻仔 chhng2--一下，繼續講：「因為toa3 hia e5 人攏是奴隸，受女族長 Namaka e5 管理，Namaka 攏 hou7 in「三頓前，兩頓後」e5 虐待，食 ma7 食 be7 飽，枵 ma7 枵 be7 死。Lin2 阿兄 ma7 會變成奴隸---若是 in 攏無死--去。」 \n「An2-ne 咱 ai3 想辦法ka7 in"}
{"text": "解救！」Aukele 忍 be7-tiau5 喝出聲。「阿祖！你chiah-nih8 gau5！你絕對知影 beh an2-choaN2 救 in！」 \nMo-o本誠垂垂 e5 目珠皮煞展 kah 開開開：「In 對待你 hiah bai2，你猶原 beh 救 in？」 \n「人講，扑虎掠賊亦著親兄弟」Aukele 回答講：「而且 Iku阿兄 kah 其他 e5 人無 siang5。」 \n「好！若是an2-ne，誠好，Aukele。我會賜 hou7 你解救 in e5 力量-----假使 in 若肯聽你 e5 苦勸，in 著有救。假使 in 鐵齒 m7 聽，in 一定會遭受不幸！葫蘆 ka7 我提--過-來！」 \nTi7 石洞壁--nih e5 架仔頂囥一腳有蓋 e5 葫蘆，Aukele 行過去勻勻仔 ka7 提--落-來。\n「Ka7 ti7 內底看--著 e5 物件提出來！」內底有四項物件：用柴做 e5 細仙尪仔一仙，青樹仔葉一 mi7，鳥毛做 e5 圍巾一條 kah 利刀一支。\n「這是我 e5 護身符，」Mo-o 解說講：「這個柴尪仔是 lin2兜 e5 鎮家神明---Lono。伊會 ti7 你危險 e5 時陣警告你，教你 an2-choaN2避險。這 mi7 青葉仔會當止枵止嘴礁。圍巾會保護你 be7 hou7 火燒--著，若是 ka7 搖振動會hou7敵人變成火灰。這支刀是一支誠神奇 e5刀仔，時機若到你就知影 an2-choaN2 使用。」 \nAukele 誠細膩 ka7 chia-e5 護身符囥轉去葫蘆內底，然後 koh用葫蘆 e5 罐塞仔 ka7 塞起來。「多謝你，阿祖！你 kam2 會當 hou7 我知影女族長 Namaka 到底是啥款 e5 人？」 \nMo-o tim3 頭應好：「伊是一個尪姨，非常厲害；一日二十四點鐘攏 hou7 守衛保護 tiau5-t"}
{"text": "iau5。其中兩個 Kupua 若像變形蟲共款，liam-mih 變老鼠，liam-mih 變 sin7 蟲仔。另外4個兄弟會當變成鳥仔。Iau2-koh 有一隻足兇惡 e5 狗仔 Moela，kah 一隻誠歹 e5 鳥仔Halulu。有一件代誌你一定 ai3 記 hou7 tiau5，就是 beh 接近 in-e5 時，ai3 寬寬仔來，m7-thang 生狂，若無，你根本 to 無機會 thang 使用我 hou7 你 e5 護身符--a。」 \n「我知，阿祖！」Aukele 應講。\n「Chit-ma2 我就將你送轉去頂頭，」Mo-o 講，「趕緊去 chhoe7 lin2 阿兄 Kama-kahi，苦勸 in 較緊走，若無，in 攏穩死--e5。」 \nMo-o e5 頭 le5-le5，身軀小可chhih-chhih，手蹄放開，「Hai5--sioh！」一聲，Aukele 感覺歸仙人 hou7 gia5 懸，一 tah-mi 仔，已經來到斷崖邊--仔。Ti7 斷崖下腳兇 sa3-sa3 e5 海湧亦是一陣一陣攏無歇睏過。Mo-o ti7 這個時陣若是放手，伊絕對會「一命烏呼哀哉」。Mo-o 上尾仔 ka7 伊囥 ti7 較下腳 e5 一條小路仔頂頭。Aukele手 giah8 葫蘆，沿著這條小路小心向斷崖頂 peh 起--lih，斷崖下腳風景生做啥款，伊 chham 看 to m7-kaN2 看。Peh kah 會當看著 in 厝 kah Kama-kahi e5 厝 e5 時，伊 chiah 向 iau2 企 ti7 石頭頂 e5 Mo-o iat8 手，就向厝--nih8 行轉去--a。\n伊 e5 父母 kah 上細漢 e5 兄哥 Iku-lani 看著伊平安轉--來，非常歡喜。M7-koh Kama-kahi 就 m7是an2-ne。伊馬上召集所有 e5 小弟並且命"}
{"text": "令講：「因為咱無法度除掉這個 ai3 惹麻煩 e5 m7成囡仔，咱ai3 相 kap 做伙來起造一隻大隻船，來去走 chhoe7 新 e5 家園，離開Aukele。」 \nKama-kahi 叫來伊 e5 Kahuna 替伊祈禱作法。若無經過 Kahuna祈禱作法e5程序，無人會使起造海--nih8 駛 e5 船隻。伊 chhoa7伊 e5 小弟 kah Kahuna 向山--nih8 出產洋杉 e5 樹林行起--lih。伊9個小弟全部攏足用心乖乖仔 toe3 伊去。\n過幾落日後，伊所有 e5 兄哥攏無轉來。Aukele 想著 in 阿祖ka7 伊警告過 e5 代誌，緊行去樹林 chhoe7 in。為著無 beh hou7 伊 e5 兄哥知影有神奇 e5 護身符，ti7 beh 離開進前伊 ka7 葫蘆藏 ti7 一個誠秘密 e5 所在。\n伊 chhoe7 歸日，chham 一點影跡 ma7 無看見，mai3 講是剉柴聲。Tng 當日頭 beh 落山 e5 時，伊感覺腹肚誠枵，煞來想起藏 ti7 厝--nih8 e5 hit-mi7 青樹葉仔。其實 chit-ma2 想 che ma7 是無 saN2 khah-choah8，伊只好做一個陷阱，掠著兩隻鳥仔準備 beh 烘來食暗頓。誠緊，hou7 人鼻著會枵 cho e5 芳味已經芳 kah 歸山區滿四界，hou7 Aukele e5嘴瀾直直垂。\n當Aukele aN3 落去 beh ka7 鳥仔pa掠起來食 e5 時，樹林內雄雄衝出伊 chhoe7 歸日 chhoe7 攏無e5兄哥，當然 chhoa7頭e5是 Kama-kahi。「Lin2逐個看！」「咱這個 m7 成囡仔e5小弟已經 ka7 咱 e5 暗頓款好勢--a！實在足感心--e5！」Kama-kahi 伊 to7 伸手 ka7 鳥仔 pa an3 烘架頂 sa 去，"}
{"text": "分 hou7 其他 e5 小弟，伊講：「Ah 咱 chit-ma2 需要e5 to7是水--爾爾，Aukele 會替咱去 koaN7。咱來 e5時，kam2 m7 是有經過一個水池仔空？Hit 個水池仔若像有一粒大 koh 烏 e5 石頭塞 ti7 入口e5 所在。來！Aukele，我 e5 乖小弟，ka7 che te2 hou7 tiN7！」 \n你想看mai7--leh，beh an2-choaN2 向十個人抗議--leh？Aukele 只好乖乖仔手提 hit 個 beh te2 水 e5 葫蘆，行向 in 講 e5 所在。伊發覺in 所講 e5 石頭就 chhai7 ti7 頭前。雖然光線 m7 是kai3 清楚，順著空嘴落去會當看著一個細空 e5 石洞，ma7 聽會著內底有水 teh 滴 kah細支樹枝「Piak8」一下斷去 e5 聲音。Aukele感覺頭殼有 lioh8仔頭眩，掠準Kama-kahi會出現ti7伊e5後壁，m7-koh樹林ma7 共款恬chih-chih，無動靜。日頭已經落山，變 kah 暗眠茫 sa，伊 e5 腳手ai3 較緊---lah，be7 使 koh 拖沙落去。\n伊勻勻仔行落去這個誠細空 e5 石洞。Ui3 石頭縫 siap 出來 e5泉水 hiah-nih8 仔冰涼。Aukele 先將 te2 ti7 葫蘆內 e5 水 lim hou7 了，才將這個葫蘆下 ti7 泉水 e5 下腳。Tng 當水 te2 kah beh tiN7 e5 時陣，突然感覺若像有甚物 物件 ti7 伊 e5 頭殼頂，伊擔頭一看，看著Kama-kahi e5 奸臣仔面，掠伊金金相。笑笑仔講：「Lim 較濟leh！我可愛 e5 小弟，所有 e5 水攏 hou7 你 lim！」 \nKama-kahi e5 奸臣仔面容消失--loh。Hit 粒烏石頭 hou7 人徙去"}
{"text": "塞 tiam3 水空 e5 入口，ka7 chhun--e5 e5 一屑仔光線 ma7 截 tiau5--leh。然後 Aukele 假若奴隸共款，koh 再一遍 kah 烏暗鬥陣，chhun 落來陪伴伊--e5，kan-taN 是水滴聲--nia7-nia7。"}
{"text": "鐵齒銅牙槽（Disaster Thresatens） \n日頭赤焰焰，逐個曝kah皮膚那火teh燒--leh，嘴唇礁khok-khok，目珠窟仔足酸痛--e5。Aukele 目珠若像一條線共款teh看日頭，除了一片白茫茫闊 bong2-bong2 e5 海洋以外，甚物 to攏無看見。\nTi7海上已經4個月--a----ti7 這個時間內，不時出現 e5 強風已經ka7 in-e5 船 sak 離開本chiaN5 beh行e5路線，聽候較無風雨 e5 時，in 發覺 in已經 chhoe7 無原路a，ti7 海--nih8 四界漂流，雖然逐個攏成扑拚teh 划船，m7-koh 伊所看著--e5，除了海洋以外 ma7 是海洋。\n現此時食 e5 物件 kah lim e5 水已經 kiong7-beh 用完--a。一寡年紀較大 e5 兄哥，因為腹肚枵koh嘴礁，逐個是憂頭結面，脾氣是一個比一個較大。逐個變 kah san2-pi-pa，koh 憨神憨神，看起來無啥元氣。Kan-taN Aukele，Iku-lani kah「至聖」三個人猶原勇身勇身，活 leng3-leng3，若像三隻猛虎--leh！ \nKama-kahi ka7 逐個講著未來可能悲觀 e5 結果時，目珠順續相tui3 Aukele 去： \n「攏是你！攏是你帶來 e5 衰尾運！來將伊 tan3 落去海--nih8 飼鯊魚！凡勢 an2-ne 咱就會出運--a」 \n兩個專門teh相 ian2 e5 兄哥跳 an3 Aukele hit爿過。準備 beh 執行 in 大兄 e5 命令。\n「Be7使chit！」「至聖」幼koh懸 e5 聲音誠緊張to7爆出來：「爸--a！你m7-thang an2-ne 做！」Aukele 阿叔伊會當救咱 e5 命！伊有這 mi7 再生葉--仔，你看阮三個就是靠這 mi7 葉仔，才有法度"}
{"text": "ka7身體顧 kah chiah 好。」 \nKama-kahi面chhiuN足bai2--e5，而且 koh 無相信 in 後生講e5話，m7-koh 證據現現 ti7 眼前，無信 ma7 是 be7 使 chit-------伊兩個上細漢 e5 小弟 kah 伊 e5 後生身體猶原是 hiah-nih8 勇健，ah 其他 e5 人m7-taN7 虛弱 koh 消 san2 落肉。\nAukele 續 leh講：「這是真--e5，大兄！你會當試食看 mai7--leh。」伊 ka7 藏 ti7 葫蘆內 e5 再生樹葉提出來hou7 Kama-kahi。\nKama-kahi 雖然懷疑，ma7 是將這 mi7 樹葉提kah嘴唇邊，突然間，伊 e5 氣色恢復正常，四肢 ma7 變做加誠有力，伊誠細膩將這mi7 葉仔提 hou7 teh 划船 e5 小弟。to7 an2-ne 一個續一個，所有e5人攏有食著--a，Aukele ka7這 mi7 樹葉仔下轉去葫蘆--nih8。當然，chit-ma2 to7無人 beh ka7 Aukele tan3 落去海--nih8-a！ \nHit 暝，當 Aukele 倒落去 beh 睏 e5 時，Lono an3 葫蘆內輕聲kah伊講話，Aukele 足斟酌聽，聽看 Lono teh 交代伊啥代誌。\n隔日早起 Aukele 宣布講：「阿兄，ka7 你報告好消息！明仔再透早咱就會使看著「Holani 日升之島」--a。Ti7 hia 咱會當發現食be7完 e5 物件 koh lim be7 了 e5 清氣水。」 \nKama-kahi 無啥相信看 an3 teh hoaN7 盤駛船 e5 小弟，這個小弟肩 kah 頭 shrug 一下講：「我 m7 知 neh？咱 ai3 等看 mai7--leh？」 \nHit 個暗頭仔，差不多天色 beh 變烏，"}
{"text": "in 只有 ka7 船錠 tan3 落海--nih8，所有 e5人攏去歇睏--a。等到隔日透早，地平線 hou7 taN5 beh浮出來 e5 日頭照 kah 金光 chhiang7-chhiang7 滾，瑞氣千條，「Holani日升之島」就 an2-ne 出現 ti7 逐個面頭前。Ti7 beh 倚近這個島嶼時，in 發覺這個島嶼雖然無大，m7-koh 若像kai3 sui2 e5 款，有清氣 e5 沙埔，清幽 e5 竹棚仔，懸 koh 青 e5 椰子樹 kah 滿四界 e5 麵包樹。Chia-e5人不止仔有人情味，誠好心 ka7 in 報 to2 位才chhoe7 有清涼 e5 泉水。\n相連續4暝4日e5時間，chia-e5 兄弟 kah「至聖」全部留 tiam3島上享受美滿快樂 e5 人生。\nM7-ku2 日子一e5久，Kama-kahi 就開始無耐性--a。「出帆e5時陣到--loh！」伊命令講。\n「為甚物？」其中一個小弟 teh 問。「咱kam2有法度 koh chhoe7著比 chia 較好較 sui2 e5 所在是--m7？」 \nKama-kahi 面色誠歹看：「Kam2 講你 kan-ta 想 beh toa3 這粒“大石頭”頂頭做老大--nia5？Koh 有足濟島嶼值得咱去，he 才是真正e5 考驗！若是 chhoe7 著 hit 款 e5 島嶼，咱就會留落來--a！」 \n「像 an2-ne e5 島嶼是 ti7 西爿面，」Aukele 講：「Halani 日落之島。伊有你 beh ai3 e5 挑戰。這個島嶼是 hou7 一個尪姨，亦就是女族長 Namaka teh 掌管。Ti7 島--nih8 所有 e5 人攏是伊e5奴隸，我想che 就是你beh ai3 e5 考驗-----自 chhoe7 死路。」 \n「你 tang 時變做一個相命仙仔？M7 成囡"}
{"text": "仔！」Kama-kahi 笑笑 teh 講：「假使真正有這款 e5 尪姨，我一定 beh chhoe7 著伊 kah 伊相拚，看 siang2 較厲害！緊去準備水 kah 食物！明仔再透早咱就出發！」 \n誠焰 e5 日頭，hou7 人目珠 thi3 be7 開 e5 金光，時間 ti7 有時大風湧有時恬 chih-chih e5 海--nih8 經過，水 kah 食物誠緊就用了--a，kan-taN 靠 Aukele e5 再生葉仔來維持性命。有一個暗暝 Lono an3 葫蘆內輕聲 teh ka7 Aukele 伊吩咐---隔轉日早起，Aukele 又 koh 宣布一寡代誌。\n「今仔日當日頭落山 e5 時，咱會看著“Halani 日落之島”，山 e5 頂面會當 thang3 kah 天頂 e5 星--nih8。」 \nKama-kahi 共款越頭看 tui3 負責 hoaN7 盤 e5 小弟，這個小弟肩kah 頭共款 shrug 一個：「伊頂 kai3 算了誠準--neh？大兄！」 \n突然間，大風全停--去，這隻帆船開始失去控制，四界漂流，Kama-kahi 命令所有 e5 人同齊ko3船，雖然逐個 teh ko3 ma7 是無看見任何影跡。日頭漸漸續 an3 西爿 e5 地平線落--去-loh！Kama-kahi用 khau 洗 e5 口氣講：「Hng2！“天才” e5 小弟，koh 來--leh？」 \nAukele 手 gia5 懸懸，一面ki2，一面大聲喝講：「Ti7-hia！Ti7-hia--leh！」 \n雖然 hou7 白雲chah8 tiau5-leh，ma7 是會當看 kah 清清楚楚，he是一粒誠 sui2 e5島嶼，而且頂懸 e5 山頭真正連 kah 天頂 e5 星。\n「Chit-ma2 koh 來是上危險 e5 時陣。」Aukele警告講：「阿兄，若是暫"}
{"text": "時 hou7 我來接管，我會當解救逐個，hou7 逐個脫離危險。」 \n聽著 chia-e5 話，Kama-kahi 誠無歡喜，馬上嚷 kah 若像狗 lah吠leh：「Koh be7-su 比你 e5 兄哥較勇，較 gau5，較厲害---hou7？」 \nAukele一直搖頭否認：「Che kah 勇敢、勇壯亦是 gau5，一點仔關係 to7 無，阿兄！」只是因為這個 Namaka 尪姨實在足厲害--e5。Kan-taN 我有法度 thang 對付伊--nia5！」 \n「好--a！」Kama-kahi 那起痟--e5 teh喝：「你若是 hiah-nih8厲害，為甚物 你無 ai3 家己起造一隻 Canoe，去 chhoe7 這個尪姨相拚--leh？這隻船是自開始就是我 teh hoaN7--e5，以後 ma7 是！」 \n「請聽我講一句你無合意 e5 話，阿兄！」Aukele 繼續講：「這個尪姨會派四隻化身做鳥仔 e5 Kupua 來迎接你。這個時陣，阿兄你ai3 ka7 in講，咱是為著和平來--e5 ai3 知影你 e5 性命，lin2 子 e5 性命kah 咱所有兄弟 e5 性命攏 ti7 伊 e5 手頭--nih8。」 \nKama-kahi 頭一下越就離開--a，一點仔 to7 無lah sin3-tau2 Aukele 講 e5 話。\n當帆船駛倚這個島e5時，正實有4隻生著誠sui2 e5 鳥仔---一隻白色--e5，一隻 phu2 色--e5，一隻塗色--e5，一隻青色--e5----飛來迎接 in，in ti7船頂 seh8 幾若 lian3 圓箍仔，才歇落去平台頂面。\nHit 隻白色 e5 鳥發出人聲講：「Lin2 來 Halani “日升之島”是 beh創啥？」 \nKama-kahi 刁工 ka7 Aukele 使 一個目尾，應講：「來相扑--e5！」 \n這"}
{"text": "4隻鳥仔聽著這句話，並無應聲，隨時to7「Phi-phi-phiak-phiak」趕緊飛走。Aukele 知影代誌大條哭kah誠傷心，ma7誠絕望。\n一步一步踏入死亡e5界線"}
{"text": "踏話頭(preface) \n「Aukele神話故事」會使講是 Hawaii 上古老--e5一個民間故事。伊原本是發生ti7 Tahiti 群島e5神話故事，hou7早期 e5 移民 chah過來 Hawaii--e5。這個故事主要是 teh 講一個少年 e5 Hawaii 原住民，an2-choaN2 坐船，去走 chhoe7 新 e5 島嶼，雖然過程千辛萬苦，上尾仔 ma7 是克服困難，扑敗所有 e5 敵人，又 koh 娶著一個誠sui2 e5 尪姨做牽手。\n這款故事逐四界攏有，m7-koh Aukele 神話內底有一寡傳說是kan-taN Polynesian 人才有--e5，親像講：當 Aukele 遭受危險e5時，定定teh ka7 伊警告 e5 鎮家神明 Lono，用鳥毛做--e5，會當保護 Aukele koh ka7 敵人變成火灰e5圍巾；幫助 Aukele 解救失蹤去 e5 兄哥 kah姪仔 e5「性命之水」，提供護身符 hou7 Aukele e5「偉大e5 Mo-o阿祖」等等，攏是誠特殊koh趣味。\n來！今咱kah Aukele 做伙來去冒險。上好膽 e5 Aukele！上勇敢 e5 Aukele！ \nVivian L. Thompson \n十個兄哥kah麻煩 e5 Aukele (Ten Brothers ----- and Trouble)\nAukele 是族長 Iku e5 尾仔子。Iku m7-taN7 無疼惜伊另外十個子，chham 摸 to7 m7-bat ka7 in 摸過。M7-koh tui3 伊 e5 尾子Aukele 不但是疼命命假若寶--leh，而且 koh 答應 beh hou7 伊大漢 e5 時來接族長 e5 位。\n因為Aukele in老父 siuN theng3-seng7--伊，煞引起伊 e5 兄哥無歡喜 kah 忌妒。"}
{"text": "Kan-taN kah hit 個年紀上接近伊 e5 阿兄 Iku-lani 較ba7，較有參詳，較會做伙 chit。亦因為 an2-ne，伊其他 e5 兄哥就想盡辦法阻礙in兩人做伙鬥陣。其中 Aukele 上大漢e5兄哥 Kama-kahi 上怨chheh--伊，因為按照傳統應該是伊來繼承族長才著。\nKama-kahi 誠 gau5 欺負伊e5兄弟。伊 e5 脾氣足bai2，人 koh 生做雄 gai3-gai3，伊 e5 話無人kaN2 m7 聽。伊刁工安排一寡硬 tau2 e5 訓練課程，訓練 in an2-choaN2 相戰。將 in 兩人一組，分作 bok-seng3-guh 、相ian2、射擊、武棍四組。伊家己 chiah kah 第二小弟一組，專門訓練做打碎人 e5 骨頭e5 戰士----「碎骨師」。這種「碎骨師」是一種會當 ka7 人 e5 腳手打碎，koh ka7 人 gia5 懸將龍骨 teN7 hou7 碎 kou5-kou5 e5 人。\nAukele 為著beh hou7 伊 e5 兄哥接受--伊，做 kah 足拚勢--e5，m7-koh Kama-kahi ma7 是無 beh chhap--伊。伊 bat chhoa7 所有 e5 小弟去參加全島 e5 冠軍賽，就是無 beh hou7 Aukele 去。根據傳統，這個比賽差不多 ai3 進行一冬左右。\n昨昏，Aukele 看著十個兄哥講話 hiah-nih8 hiau5-pai e5 款勢就知影in這擺是扑贏倒轉來--a。雖然伊無受著疼痛，伊 ma7 走去 ka7 in 歡迎。自 in 轉來到今，已經聽足濟 in an2-choaN2 kah Kauai 島 e5 勇士車拚，an2-choaN2 kah Oahu 島 e5 三戰士抑是 Maui 島上 e5 射擊手 e5精彩比賽。\n今仔日 Au"}
{"text": "kele 猶原誠失望，因為伊所有 e5 兄哥攏 ti7 斷崖頂teh sng2 射擊，共款無人 beh chhap--伊。伊心內足希望會當kah in做伙 sng2，所以 hou7 人拒絕 ma7 無怨嘆。伊 chit-ma2 已經是一個少年家--a，生做不止仔懸 koh 緣投。M7-koh in hia e5 兄哥猶原 ka7 伊當做是一個 ai3 哭 ai3 toe3 路 e5 細漢小弟來看待。伊 e5 兄哥較會知影ti7 in 無 ti7-leh e5 一冬內。伊已經訓練出勇壯e5身體 kah 誠 gau5 相扑 e5 功夫，m7-taN7 有資格 thang kah in 做伙 chhit-tho5，甚至攏比 in 較厲害--a。問題是 beh an2-choaN2 hou7 in知影伊 e5 功夫---leh？----除非chhoe7 一個機會直接展 hou7 in 看！著！就an2-ne決定------ \n想到chia，伊隨時行去一粒大石頭 e5 邊--仔，輕輕鬆鬆就將這粒大石頭mouh--起-來。Koh tiam3 石頭邊--仔 giah8 出一支用甘蔗做 e5 kek，尾仔是用塗糊--起-來--e5。誠特別，伊 gia5 著這支戟來到競技場 e5 斷崖頂（後壁是海），恬恬企 teh 聽候，等到伊大兄Kama-kahi 射出伊 e5 kek，伊chiah toe3 後壁 tan3--出-去。\n這支 kek 順順仔飛到運動場 e5 hit 爿面，落落 e5 所在比 in 兄哥 tan3--e5足足加有4尺遠。Kama-kahi 看著見笑轉受氣，大聲命令其他 e5 小弟採取行動。其中 hit 兩個專門學 bok-seng3-guh e5 小弟隨時行向 Aukele 過來，Aukele 並無驚惶，ma7 是企 ti7 原位，面仔笑笑。\n等 in peh 到斷崖頂面，"}
{"text": "行倚 Aukele e5 時，其中一個問講：「你kam2 知影阮若 teh sng2 e5 時，就 ai3 離阮較遠--leh？」另外一個 toe3 leh講：「看起來 ai3 來 ka7 你教示才會使 chit！」這兩個 bok-seng3-guh e5 兄哥看--起-來不止仔有信心 e5 款，一人一爿行向 Aukele 過來，一場激烈 e5 冤家tit-beh 開始。\n第一個兄哥用拳頭姆大力 cheng ui3 Aukele e5 牙槽，chhun7-pan7 beh hou7 Aukele e5 嘴齒落一半，結果會 an2-choaN2 你 kam2 知？當伊出手了後才發覺歸仙人已經hou7 Aukele 強 koh 有力 e5 手chang tiau5--leh，順手「Phiak8！」一聲 ka7 伊 tim3 tui3 海--nih8去，m7-taN7 發出足大 e5 聲音，koh ka7 海水噴 kah 足懸--e5。\n「Ai2！好--ah！你這個chhiu2-chheng3小弟，m7-thang 無禮，看我 e5 厲害！」第2個兄哥喝 kah 足大聲 bok 向 Aukele 過--去，你想結果會 an2-choaN2？共款像第一個 an2-ne 飛 ti7 空中，摔 ui3 海--nih8落去。\n兩個人歸身tam5-kou5-kou5，ui3 海--nih8 chong5轉來 ka7 Kama-kahi 報告所發生 e5 代誌。續--落-來 Kama-kahi 馬上派相 ian2 組 e5 小弟去chhoe7 Aukele，替 bok-seng3-guh 組 e5 小弟報仇。\nAukele 嘴仔笑瞇瞇 teh 歡迎伊 e5 兄哥：「Lin2 beh來chhoe7 hit兩個 bok-seng3-guh e5 兄哥，是m7？我來ka7 Lin2 tau2 ch"}
{"text": "hoe7。」相 ian2組 e5 兄哥馬勢 to iau2-be7 屈好勢，to7 去 hou7 gia5--起-來，一個續一個，hou7 伊 tan3 入去海--nih8。\n無偌久 e5 時間，已經有8個兄哥相連續來 chhoe7 過伊--a，結果逐個攏是去 hou7 Aukele tan3 落去海--nih8，歸身軀 tam5-kou5-kou5，實在誠無面子，sia3-si2-sia3-cheng3。Kama-kahi 氣 kah phut-phut 跳，ka7 伊專門 teh 碎骨 e5 第二個小弟叫--過-來，兩人同齊去 chhoe7 Aukele 算數。\n「你！」Kama-kahi 誠受氣大聲喝講：「Kam2 講一點仔 to7無尊敬你 e5 兄哥？需要阮將你扑做兩爿，你才學會曉是--m7？」 \n「Oh！阿兄，我學著誠慢--neh！」Aukele應講：「M7-koh 若是我上大漢 e5 兄哥會當親身來教示我，he ma7 是足榮幸--e5。」 \nKama-kahi e5 第二個小弟 an3 Aukele 衝--過-去，按算 beh ka7 Aukele e5 兩支手骨 at hou7 斷。Tng 當伊衝--出-去了後，伊才發覺歸仙人 kah 其他 e5 小弟共款已經飛 ti7 空中--a，續--落-來跋落去海--nih8-lo。\n看著這個情形 Kama-kahi 已經擋 be7-tiau5--a，雄雄衝--過-去Aukele hit 爿，打算 beh 將伊 e5 手骨折斷。M7-koh 真不幸，伊 e5下場 kah 其他 e5 小弟一模一樣，「Phiak8！」一聲，歸仙人摔--落-去海--nih8。Ti7 in 眾小弟 e5 面頭前 ka7 面子 sia3 了了，滿面全豆花。\n其他e5小弟看著這款情形，趕緊閃開，驚去搧著「風颱尾」。歸身軀tam5-kou5-kou"}
{"text": "5 e5 Kama-kahi peh 起來斷崖頂。非常憤怒，兩粒拳頭姆 gim7 tiau5-tiau5，掠 Aukele 金金看。\n這時陣 Aukele 誠斟酌 teh 注意 in 兄哥 e5 動作。\nKama-kahi 奸臣仔笑講：「雖然阮猶原無啥相信你 e5 腳手，m7-koh ti7 阮無 ti7-leh e5 時陣，你真正進步了足濟，有資格 thang 誠做阮組織 e5 一分子--a。兄弟代無應該 an2-ne 冤家才著。咱轉來厝--nih8 kah 我，阮後生「至聖」做伙食暗頓好無？ \nAukele e5 面容做--一個春風光生起來，伊 e5 願望總算 beh 成真--a。Kama-kahi 已經接受伊--a！「好！」伊誠歡喜回答。\n轉到厝--nih8，當beh 行入去飯廳 e5 時陣，Kama-kahi 直接行 ui3塗腳中央 e5 一粒大石頭過--去。「真失禮，我 e5 小弟，」伊講：「Ti7 咱 beh 開始食暗頓進前，ai3 先祭拜咱 e5 Aumakua，伊攏是 ti7 起海漲 e5 時陣 chiah 來--e5。你 kam2 會當 ka7 我鬥相 kang7一下？」伊 e5 意思 to7 是 ai3 Aukele 替伊 ka7 這粒大石頭徙走。\nAukele一句話 to7 無講，馬上過去 ka7 幫忙。Tng 當伊 ka7 這粒大石頭 gia5 徙開 e5 時，伊看著下腳一片烏 ma3-ma3 e5 深洞，那地獄--leh。Ti7 伊 beh 行倒退進前，Kama-kahi 突然出拳向伊 e5 kha-chiah- phiaN cheng落去，害伊歸仙人栽落去這個無底深坑--nih8。\nAn3 頂懸傳--落-來 e5 kan-taN 是 Kama-kahi teh 奸臣笑 e5 回聲爾爾。Kama-kahi e5 聲那 teh 喝：「偉大 e5 Mo"}
{"text": "暗暝e5窟（Cavernof Night） \n當Aukele kah 月娘嫂做伙轉來到厝--nih e5 時，一陣一陣 e5 哭聲 an3 長厝間傳過來。\n「Hou7 我先入去。」月娘嫂講。伊行過戶錠。Aukele，人企 ti7外口等，看見滿面全是目屎 e5 Namaka 出來迎接伊，雖然悲傷，m7-koh 精神若像ma7是誠好e5款。\n「你 khah 會 chiah 慢才來，阿媽！」伊講：「Kam2講你攏無leh 關心我--a？我人悲傷 tui3 你來講 kam2 m7 是 hiah-nih 重要？」 \n月娘嫂沿路搖頭沿路講：「M7 是無重要，Namaka---是無必要。」 \nNamaka e5 目珠變 kah 雄kai3-kai3，kai3 受氣 e5 款；「無必要？我已經失去我上心愛 e5 翁婿，Aukele！」 \n「你只是暫時失去伊 nia7-nia7。」月娘嫂講：「Lin2 阿媽已經替你ka7 chhoe7 轉來--a！」伊越頭面向戶錠，iat8 手叫 Aukele 入來。Aukele行入來厝--nih。\nNamaka 用 chong5--e5衝 an3 伊，歡喜 kah 目屎流目屎滴：「我e5 翁婿！你iu5-koh活 ti7 leh！Ah，咱所有 an3 天堂來 e5 親情已經ti7 chia beh 送你上山頭--neh！」 \nAukele 奸臣仔笑：「He3--a！我知影！我險險仔就無命！」 \n悲傷變成歡喜。日頭神、雨神、虹、雷公、sih-na3，kah 星翁某攏做伙 teh 慶祝 Aukele 轉來，kan-taN 月娘嫂恬恬仔 teh 看in。Chit-ma2 Namaka e5 親情攏已經轉去天堂做穡，Aukele kah Namaka e5 生活恢復 kah 較早共款。Kah 親情做伙 e5 快樂 hou7 Aukele強強 beh be7 記 c"}
{"text": "hit in兄哥死去 e5 悲傷--a。不過過了一 cham7 仔了後，Aukele 想著伊猶原 ai3 koh 去走 chhoe7「性命之水」---若 chhoe7無著，to7 無 beh 歇睏。Namaka 哀求伊 mai3 去，m7-koh Aukele ma7是足堅持--e5。「這擺會較無hiah危險，」伊應講：「我知影beh an2-choaN2 行，我知影 to2 位有危險 ai3 閃避。」 \n共款 koh 一擺，伊身穿鳥毛做 e5 圍巾，用網仔包 tiau5 e5 葫蘆掛 tiam3 頷頸，Aukele koh 出發去走chhoe7“性命之水”。\n這擺伊誠輕鬆就 chhoe7 著「暗暝之窟」，入去烏暗 e5 磅空，peh 落去攏是石頭 e5 塗腳。因為日頭落山 e5 速度誠緊，日頭光 ka7伊照 kah 頭眩目暗，等 kah 撞著一個 m7 知是啥物 e5 物件---一個青面獠牙 e5 戰士，身穿烏戰甲 kah 戴一頂插有烏色雞毛 e5 帽仔，企 ti7 頭前，手 gia5 一支烏色 e5 Kahu。伊用 Kahu teh 摃塗腳，一擺兩擺三擺四擺。然後，ka7 Kahu gia5 hou7 懸懸，雄 kai3-kai3喝講： \n「Kahu！Kahu！暗暝之窟就是Kahu！報名來！是siang2？」\nAukele suh一口大氣，用伊上出力 e5 聲應講：「我，Aukele，an3 “天堂之地” 來--e5。Aukele是 Iku kah Kahapa e5--」 \n伊 iau2-be7 講煞。\n原本teh受氣e5戰士面仔笑笑講：「你是Aukele，我 e5 姪仔Iku e5子？好！Aukele，你來 “暗暝之窟” 創啥？」 \n「我來 chia 上主要 e5 目的是想 beh 提著“性命之水”，來解救 ti7 海--nih 失蹤 e5 兄哥 kah 姪仔。」"}
{"text": "第一個守衛 tim3 頭：「這個理由誠充分，m7-koh 誠危險，歸路陷阱一大拖，但是我會盡我上大 e5 力量來幫助你。當你行到Loulu 樹林 e5 時，人 ai3 倚較倒手爿來行。Chia-e5 Loulu 樹種了誠 chat8，若是無細膩去摸著任何一片葉仔，伊就馬上開始搖來搖去，ka7 Ka-moho-alii 吵精神，Ka-moho-alii 假若順風耳....leh，chham ti7 玻璃頂頭 teh pe5 e5 kau2蟻 ma7 聽會著！你著勻勻仔行，Aukele，同時 ai3 注意第2個守衛。」 \nAukele ka7 第一個守衛說多謝了後，koh 繼續行落去。Ti7 入去 Loulu 樹林內底e5時，一直行 tiam3 倒手爿，一點仔 to7 無去振動著樹葉仔。伊一直行 kah pong7 著第2個守衛。這個守衛共款身穿烏色 e5 戰甲 kah 戴一頂插雞毛 e5 帽仔，手頭 koh gim5 一支足 chiam e5 kek。伊用這支kek teh撞塗腳，一擺兩擺三擺四擺然後ka7 kek giah8 kah懸懸，足兇惡teh喝： \n「Kahu！Kahu！ “暗暝之窟”就是Kahu！ 報名來！是siang2？」 \nAukele應講：「我，Aukele，an3 “天堂之地”來--e5。Aukele是Iku e5---」 \n伊 iau2-be7講煞。\n第二個守衛手頭 e5 kek 落落塗腳，Aukele hou7 伊誠大支 e5 手骨lam2 tiau5--leh。\n「你是Aukele，我 e5 姪仔 Kahapa e5 子？Aukele！你來 chia創啥？」 \nAukele共款向伊解說伊 e5 任務。第二個守衛 tim3 頭講：「o5，我會盡我上大 e5 力量來幫助你。」「誠緊你就會行到一片竹林，一定 ai3 行 tiam3 正手爿，這片樹林是 K"}
{"text": "a-moho-alii 所設 e5 迷魂陣，絕對 m7-thang 行入去內底。Ka-moho-alii 假若千里眼--leh，chham ti7狗仔 kha-chiah-phiaN teh 跳 e5 蝨母 ma7 看 kah 清清楚楚。你 ai3慢慢仔行，Aukele，同時 ai3 注意第3個守衛。」 \nAukele向第2個守衛說多謝了後，繼續伊 e5 行程。Beh 來到竹林進前，伊一直攏行 ti7 正手爿，總算閃開了迷魂陣。Koh 來 to7 hou7第三個守衛擋 tiau5--leh。伊 kah 其他e5守衛共款，身穿烏色 e5 戰甲kah 戴一頂插有雞毛 e5 帽仔。雖然伊比其他兩個守衛較老，m7 koh伊e5手骨，giap8一支足大支e5棍仔，比in加足粗勇。伊用這支棍仔摃塗腳，一擺----兩擺----三擺---四擺---然後，ka7 棍仔gia5 kah懸懸，足歹面chhiuN teh喝！ \n「Kahu！Kahu！ “暗暝之窟”就是Kahu！報名來！是siang2？」 \nAukele應講：「我，Aukele，an3 “天堂之地”來--e5。Aukele是 Iku上界合意----」 \n伊 ma7 是講kah chia nia7-nia7。\n「Phiak8！」一聲，第3個守衛手頭e5棍仔落落去塗腳。Aukele hou7 伊強 koh 有力 e5 手骨 teN7 kah 強 beh be7 喘氣。\n「你是 Aukele，阮查某子 Kahapa e5 後生？你好，Aukele！你來 chia 創啥貨？」 \nAukele誠詳細ka7伊說明。第3個守衛tim3頭，講，「免煩惱，我會盡我上大 e5 力量來 ka7 你鬥相共。誠緊你就會 tu2 著 Lama 樹林，因為in-e5 果子有毒，若是任何一粒子落 ti7 你 e5 頭殼頂，你就會無命！若是 an2-ne 上歡喜 e"}
{"text": "5 人，無別人，絕對是 Ka-moho-alii。Aukele，你 ai3 寬寬仔行，同時 ai3 隨時注意第4個守衛。」 \nAukele 向第3個守衛說多謝了後，繼續伊e5行程，beh 到 Lama樹林頭前，伊一直攏行 ti7 中央，隘隘 e5 路--nih8，盡量閃開毒樹林。行--leh 行--leh，上尾仔行到一個誠崎 e5 山坪，落去就是一片空闊e5 平地，遠遠 e5 所在 koh 不時有一陣一陣 e5 海湧聲傳過來。\n因為光線小可稀微，伊煞無細膩去 koaiN7 著一堆「物件」。其實m7是「物件，是一位老婦人人，穿一 su 烏色 e5 裙 kah 鳥毛做 e5 烏色頭巾。人坐 ti7 用樹皮包起來做 e5 桌仔墘，面前下一碗烏色 e5 染汁，手頭 gim7 一支用樹皮包起來，柴箍做 e5 棍仔。伊用一支棍仔摃桌仔，gia5 kah 懸懸，足歹面 chhiuN teh 喝： \n「Kahu！Kahu！ “暗暝之窟”就是Kahu！報名來！是siang2？」 \nAukele應講：「我，Aukele，an3 “天堂之地” 來--e5。Aukele是 Iku 上界合意---」 \n伊ma7是講kah chia nia7-nia7。\n這個婦人人 ka7 手頭 e5 棍仔 tan3 落去塗腳，人企起來。伊伸出雙手，手指頭仔 ti7 空中 sa 來 sa 去，Aukele 隨知影伊是一個青瞑--e5。伊沿路講，目屎沿路 ui3 面 nih8 lian3 落來：「你是 Aukele，亦就是阮姐仔「偉大e5 Mo-o」e5 孫仔？Aukele！你來 chia 創啥？」 \n當Aukele teh 解說 e5 時，伊一直 teh tim3頭，表示同意。「我，一個 “夜行女”會盡我上大e5力量來ka7你鬥相共。M7-koh 你 chit-ma2 beh完成這件任務並 m7 是 hiah-nih"}
{"text": "8 簡單。Ka-moho-alii 猶原 teh 顧“性命之水” 伊若是看著你，一定會將你當做入侵者，因為阮 toa3 ti7 “暗暝之窟” e5 人，攏是生著烏烏，穿烏色 e5 衫。你若是 beh 掩蓋你 e5身分，你必須 ai3 hou7人看起來 kah 阮相 siang5。」 \n「M7-koh beh an2-choaN2 做--leh？」Aukele teh 問。\n“夜行女” ui3 一堆 Kaha 做 e5 衫內面提出一領外衫。「這領是我替 toa3 ti7 這tah e5 一個查甫人所做 e5 烏衫，緊穿起來。Koh 來 ka7你 e5 皮膚漆 hou7 變烏色--e5。」 \nAukele 照伊 e5 話去做。伊 ka7 伊 e5 面 kah 頷頸用染汁抹做烏色，然後提一個碗 hou7 伊。「Chit-ma2 koh來就是你 e5 手骨 kah 腳腿。」伊 teh 教 Aukele。\nTng 當偽裝完成了後，這個青瞑 e5 婦人人繼續 hou7 Aukele koh較濟 e5 指示：「你一定ai3直直行，行到一粒發光 e5 白石頭為止。這粒石頭 e5 下腳就是 Ka-moho-alii teh 顧守 e5 石窟。Ka7 伊 gia5 起來，手伸入去內面。絕對 m7-thang 開嘴講話，因為一下講話，就會掠包--a。你若是好運，Ka-moho-alii e5 下腳手人凡勢會 ka7 你當做是伊，chhoa7 你去 te2「性命之水」e5 葫蘆hia，ma7 無定著。若真正 an2-ne，to7 緊 ka7 提起來，ti7 Ka-moho-alii 發覺你進前走離開 hia！伊 e5 脾氣是足 bai2--e5！你若是 hou7 發覺著，伊一定先 ka7 你 e5 頭殼，tok hou7 熔熔，過一 tah 時仔 koh 問講 che 是 siang2 e5 頭！"}
{"text": "」 \nAukele ti7 ka7 “夜行女”說多謝了後，誠緊就上路 koh 再行--a。行到發光 e5 白石頭 e5 時，著 ka7 這粒石頭 gia5 起來，下 ti7 邊仔。人跪 tiam3 石窟 e5 墘--a，suh 一個大心氣，伸手落去。\nAn3 下腳傳出來若像 teh 懷疑 e5 喝聲，」Ka-moho-alii 今仔日較早來！Chhoan5 肉來！較緊--leh！」 \n誠緊歸 phong2 e5 烘肉就 下 ti7 伊 e5 手--nih。Aukele 有一點仔sa 無意思，m7-koh ma7 是 ka7 肉食了了 koh ka7 手伸落去。\n「伊 koh teh 枵！魚提來！」 \n一個用網仔包 tiau5 e5 葫蘆，頂頭 kah 一個葫蘆塞仔，提來囥ti7 伊 e5 手--nih8。Aukele 提起來搖看 mai7--leh，聽著水lih咯叫e5聲，知影：“性命之水”提到手--a，馬上腳底抹油趕緊溜出石窟口。離開石窟了後，Aukele chiah kaN2 越頭，一個越頭才發覺有一仙生著誠懸e5怪物，原來著是 Ka-moho-alii！Aukele 目珠影著伊 teh 奸臣笑 e5白色嘴齒，那 teh 發光共款，閃一下，閃一下，另外一支金 sih-sih e5 斧頭 ma7 已經向伊 phut 過來--a。"}
{"text": "（An Announcement and A Quest） \n突然，雷公sih-nah giap8-giap8-sih，tan5 著雷公尾仔 e5 Aukele chhoah kah 搖來搖去。\n「等一下！我是 an3 Namaka hia來--e5！」Aukele 驚 kah 哭出來。伊講話 e5 聲音煞 hou7 雷公 e5 回聲完全蓋過，天神根本 to7無聽著。\n天神看著 Aukele一點仔 to 無受傷，koh 吐出一道「閃電擊」，若像 beh tuh8入去Aukele e5 骨頭內底，好佳哉。伊 e5 防火圍巾救伊一命，無受著任何傷害。\nTi7 天神 beh koh 吐出另外一道「閃電擊」e5 進前，Aukele 聽著有人 ti7 後壁 teh 喝咻：「緊 nng3 入去雲--nih！」原來是白鳥兄已經 jiok 到位。\n「M7免，」Aukele 拒絕：「我會 ka7 這個吵死人 e5 鬼怪解決tan3 掉，解救咱逐個。」伊伸手beh ka7 穿 ti7 身軀頂 e5 圍巾褪掉。\n「Be7-sai2-tit！等一下！」白鳥兄 teh 喝：「這個雷公伯是 lin2某 e5 阿舅！Hou7 我來 kah 伊解說！」 \n一下看著白鳥兄，雷公伯--a 隨 ka7 伊 e5「閃電擊」囥低。「Namaka e5 siang2？」伊問；「這個少年 e5 kah 伊有甚物 關係？伊 khah 有才調 thang 起來天頂--leh？」 \n白鳥兄ka7伊e5雙手伸 hou 懸懸擋 ti7 雷公伯 e5 面頭前：「Namaka chit-ma2 人誠好勢，阿舅！這位是 Aukele，是 Namaka e5 翁婿，伊叫阮來 chia ka7 你通知，伊 beh kah Aukele 分享伊所有 e5 財產，「無論是 ti7 天頂--nih，抑是塗腳兜；ti7 高山抑是山坑內；大件代誌，"}
{"text": "抑是細項物件攏共款。」 \n雷公伯--a聽了煞小可歹勢起來，笑笑仔講：「真失禮，Aukele！你應該 ai3 講出你 e5 身分才著。」 \n「我有 leh 試--a，」Aukele 講著誠可憐 e5 款；「M7-koh 你 e5聲實在足大--e5，阿舅！」 \n其他e5鳥兄弟攏圍倚過來，無一tah久仔chia-e5 親情就做伙 teh開講--a。」雷公伯聽著 Aukele an2-choaN2 學飛 koh 歇 ti7 Namaka e5厝尾頂 e5 故事 e5 時陣，人是笑 kah hah8-hah8 叫，若像又teh tan5 雷公--leh。\n「我足久 m7-bat chiah-nih8 歡喜過--a。」雷公伯沿路講沿路 teh拭目屎：「看著你 beh 離開，我心肝頭誠艱苦，希望誠緊就會當koh kah 你見面。」 \n當 in 5個人轉來到厝 e5 時，Namaka 是足歡喜--e5。伊足專心teh 聽 in 講 Aukele an2-choaN2 kah 阿舅見面 e5 經過：「誠好，你已經有法度 thang 保護家己，甚至面對天神 ma7 共款。Aukele，我有一件代誌想 beh hou7 你知影，你得 beh 做老父--a。」 \nAukele聽著這個消息是足歡喜--e5。「查甫囡仔？」伊teh問。\n日子一日一日過，Namaka 發覺 Aukele 若像有甚物 心事 e5款：「Aukele，看起來你若像無界歡喜咱講起未來 e5 子？」伊問。\n「Ma7 是會使 an2-ne講--chit。」Aukele回答：「若講起囡仔to7 koh hou7 我想著我阿兄 Iku kah 少年 e5 姪仔“至聖”，in ti7早前因為你 e5 關係 ti7海--nih 失蹤。想著 chia，我是beh an2-choaN2 kah 你chham 咱 e5 子快樂生活--leh？」"}
{"text": "Namaka 聽了後憂頭結面，一種 koh 後悔 koh 驚惶 e5 心情 ti7心內 chong5 來 chong5 去；伊 teh 後悔較早所做--e5，驚惶 chit-ma2必須 ai3 面對--e5。雖然人無相甘願，不過 ma7 是開嘴講話--a。\n「Aukele，是有辦法 thang hou7 in koh 活轉來。M7-koh 這個方法誠危險---。」「不管！緊ka7我講！」 \n「你若是會當去提著「性命之水」，我就有法度救 in 轉--來。」 \n「To2 位有？」Aukele 問 kah 誠生狂。\n「伊 hou7 人囥 ti7“暗暝之窟” e5 石洞內底，也就是逐日暗頭仔日頭落山 e5 所在。你必須 ai3 直直飛 ui3 日頭落山 e5 所在，歪 tui3倒爿抑是正爿攏 be7使tit，無 chia3，你就會 chhoe7 無路，永遠 ti7天堂 seh8 來 seh8 去，m7 知 thang 轉來。」 \n「Ah m7-koh he kan-taN 是起頭 nia7-nia7，一旦你入去「暗暝之窟」內底，你必須 ai3 通過4個可怕 e5 守衛 teh 聽候你。Che 是上危險 e5 所在，我 e5 翁婿我希望你 mai3 去。」Namaka誠傷心 ka7 chia-e5話講煞。\n「我一定 ai3 去。」Aukele 誠堅持 teh 講。\n危險e5飛行（Perilous Flight） \n當日頭 beh 落山 e5 時，Aukele 開始直直飛向日頭過去。一直飛，攏無歇睏。伊亦 m7-bat 飛 kah chiah-nih8 遠過，伊感覺手骨愈來愈酸，縛 ti7 胸坎頭前 e5 葫蘆 ma7 不時 teh long3 來 long3 去。伊足想beh chhoe7 一個所在好好--a 歇睏，m7-koh 一時ti7海--nih 頂懸，根本 chham 停一"}
{"text": "時 e5 機會 to 無。\n伊愈飛愈慢若像無比伊起飛 e5 所在較接近目標 e5 款。因為人thiam2，煞沿路飛沿路 tuh-ku，目珠強 beh kheh 起來。\n「Aukele！“死亡” koh飛過來--a！」Lono e5 聲 ka7 伊驚精神過來。Aukele chit-ma2 人誠鬱卒，因為日頭已經落山，koh m7 是 ti7伊 e5 正頭前，是 ti7 伊 e5 正手爿。你已經飛歪去--a，Lono 繼續講：「咱已經 chhoe7 無路--a，“麻煩”就橫 ti7 頭前 teh 等咱！」 \n「麻煩」，已經ti7路--nih loh。雄雄日頭 hou7 一堆烏雲chah8-tiau5，續落來 koh 落冰雨，hou7 伊寒 kah 嘴齒 khok8-khok8 叫。M7-koh 這陣冰雨誠緊就煞--a。Aukele 看著一座 sih-leh sih-leh e5 虹橫ti7 遠遠 e5頭前，伊想起前 kai3 伊就是 peh 像這款e5 虹才會當離開山坑。伊thoaN5 順續飛過去，想 beh 企 toa3 頂懸。俺娘喂！虹竟然隨消失去，Aukele 歸仙人摔落去下腳。\n「向頂懸飛！向頂懸飛！」Lono teh 喝。了誠濟氣力，Aukele 才飛起來，一直飛到濛霧內面。伊若像青瞑共款，慢慢仔才去 hou7 摸出來，歸個人寒kah phi3-phi3-chhoah。伊看著頭前有另外一堆烏雲，chhai7 ti7 頂頭 e5 竟然是一 tin7「閃電擊」chham 著恐怖koh 熟悉 e5 雷公伯 e5 面相。\n「雷公伯！緊救我是你 e5 姪仔！」Aukele teh 哮叫 e5 聲根本 to7 hou7 雷公 sih-na3 kham3 過--去，雷公伯--a不但無聽見 ma7 無看見。當 teh tan5 雷公e5烏雲徙開 e5 時，Aukele 才看著暗頭仔"}
{"text": "出來 e5 第一粒星teh sih。\n「飛起--lih 掠 hit 粒星掠 hou7 tiau5。」Lono teh 喝。Aukele，寒 kah 那針teh ui--leh，雖然足 thiam2--e5，ma7 是向頂懸飛去。M7-koh ti7 伊 beh 掠著進前，若像流星共款，sut-ut8 一下就過--去，kan-taN chhun 一道火光 toe3 ti7 後壁nia7-nia7。\n「咱 chhoe7 無路--a，」Aukele 哭 kah 誠傷心：「我飛 be7 行--a。」 \n「M7-thang an2-ne，」Lono 回答：「月娘 beh 出來--a，向伊飛過去，緊掠 hou7 tiau5。」 \nAukele 四界巡巡--leh，看見差不多四分之一個月娘慢慢浮起來。伊用盡上尾仔chhun e5 一屑仔氣力飛 an3月娘過去，giu2 著伊e5下腳尖尖 khiau-khiau e5 所在，歸仙人吊 ti7 hia，thiam2 kah 軟 sio5-sio5。\n月娘嫂--a斟酌 teh 看伊。「你到底是 siang2，好膽 kaN2 ka7 月娘嫂--a khiu2 tiau5-tiau5？」伊 teh 問：「Chham我e5查某孫仔 Namaka ma7 m7 敢 an2-ne！」 \n沿路 giu2 沿路喘 e5 Aukele 想 beh 表明伊 e5 身分。\n「我是 Aukele。An3“天堂之地”來--e5，Aukele，是」話講iau2-be7 煞。\n月娘嫂伸手 ka7 伊掠起來 tan3 入去天空中，Aukele 用伊上尾仔chhun e5 一口氣喝講：「Aukele lin2 查某孫 Namaka e5 翁婿！」 \n「講白賊！」月娘嫂誠受氣：「Namaka e5 翁婿已經死--a！伊所有 e5 ti7 天堂 e5 親情最近今 beh ka7"}
{"text": "送上山頭 nia7-nia7，若m7是睏過頭，我 chit-ma2 應該就 ti7 hia kah in做伙！你這個假牌--e5！」 \n「M7 是 an2-ne！」Aukele 抗議：「我已經 chhoe7 無路 thang 行，而且離開厝--nih 足久。Namaka 一定掠準我已經死--a。」 \n「我是 beh an2-choaN2 相信你--leh？」月娘嫂 teh 問。「我e5 祖 Lono 會 ka7 你講。」 \nUi3 Aukele e5葫蘆內面傳出 Lono e5 聲音。\n「這位是Aukele。An3“天堂之地” 來--e5。\nAukele 是 Iku kah Kahapa 上疼e5子。\nAukele 是“偉大 e5 Mo-o 阿祖---烏暗之神” e5 孫仔。\nAukele 是女族長Namaka e5 翁婿。」 \n「An2-ne 我相信。」月娘嫂講，足歡喜teh笑：「等一時--a hou7 Namaka 看見一定會足歡喜--e5！雖然 in 阿媽（月娘嫂）be7 赴 thang去送伊“死--去” e5 翁婿，m7-koh 煞顛倒 chhoa7 一個活跳跳 e5 翁婿轉來還伊！」"}
{"text": "（Death Comes Stalking) \nAukele手提葫蘆，緊衝去平台e5邊--a。\n「跳！」Aukele tui3 Iku-lani kah「至聖」大聲喝。\n「擋--leh，be7使chit！」Kama-kahi 命令講。\nAukele 已經跳落去海--nih8，開始泅離開帆船，伊知影伊上細漢 e5 兄哥絕對 m7 敢違背 Kama-kahi e5 命令。\n當伊看著海墘有一個婦人人 teh 搖一支用鳥毛做e5旗仔時，突然間一陣金光，hou7 伊 e5 目珠 thi3 攏 be7 開。續落來 Aukele 遠遠看見 Kama-kahi hit 隻帆船 teh 著火，m7-taN7 teh 出煙，火koh著kah 足焰。\nTi7 伊 iau2 be7 泅到海墘 e5 時，hit 隻帆船，伊 e5十個兄哥 kah 伊 e5 姪仔---全部攏已經消失 ti7 海--nih8 loh。\n「我可憐 e5 兄弟，lin2 竟然葬身海底，連 hou7 人收屍 e5 機會 to7無！Aukele 沿路哭沿路唸。因為人足 thiam2，煞來倒 tiam3 路邊睏去，m7-koh 手猶是 ka7 葫蘆挾 tiau5-tiau5。過無偌久，伊去 hou7 狗吠聲 kah chi-chi-chak8-chak8 e5 講話聲吵精神。\n「Aukele，精神--ouh！死亡已經漸漸逼近--loh！」 \nAukele 人坐起來。目珠四界看，m7-ku2 chham一隻胡蠅蚊仔 to無看見。伊雄雄想著 che 應該是 an3 葫蘆內出來 e5 Lono e5 聲。\n「Lono 祖！你 kam2 會使ka7我講beh an2-choaN2才好？」Aukele講。\nLono應講：「女族長 Namaka 已經派兩個 Kupua 來 beh thai5你，這兩個 Kuapua 是 sin7 蟲仔 kah"}
{"text": "老鼠仔姐，你會使直接叫 in-e5名，in 若著驚就會企 toa3 你這爿，ka7 你鬥相共。」 \n無偌久這兩個 Kupua 出現ti7沙埔頂頭，一個頭seng5 sin7蟲仔，這個seng5老鼠仔，Aukele 人企起身來行向in兩位： \n「Lin2兩個姑娘仔請！Sin7蟲仔姐！老鼠仔姐！」 \n兩個姑娘仔一時面仔青sun2-sun2，若像足驚惶e5款：這個phiau-phiat e5少年家那會知影阮 e5 名？知影 Kupua e5 能力！伊應該 ma7 是 Kupua 才著！Siang2會知影伊有偌厲害--leh？寧可 kah 伊做朋友，m7-thang kah 伊作對才好。\n「歡迎！歡迎！To2 位來 e5 生份人客，」sin7蟲仔姐講話：「是甚物 風 ka7 你搧來『Halani 日落之島』--neh？」 \n「我是為著追求和平來--e5。」Aukele 回答：「Ti7 離 chia 足遠 e5「天堂之地」就 bat 聽人講 lin2 chia e5 島嶼誠 sui2。」 \n「你 e5 船--leh！這久 ti7 to2 位？」老鼠姐 toe3-leh問。\n這兩個 Kupua 互相 teh 使目尾。「已經 hou7 咱 e5 女族長 Namaka 毀滅--a！」sin7 蟲仔姐講：「Chit-ma2 派阮 beh來 thai5你！」 \n「Lin2 kam2 真正會 an2-ne 做？」Aukele 問講。\nSin7 蟲仔有一屑仔躊躇：「咱那有可能 thai5 殺咱 chhoe7 be7 著e5 人--leh？咱 ui3 沙埔到山頂四界 chhoe7 透透，chham一隻胡蠅蚊仔攏無看見，著--hounn7？」 \n老鼠仔姐tim3頭表示同意：「Moela e5 耳空 hiah-nih8-a2 利 to 無聽見有生份人來過，咱當然甚物 ma7 無看見。」 \n「Mahal"}
{"text": "o！勞力！」Aukele ka7 in 說多謝，心內淡薄仔懷疑。路尾這兩個 Kupua 就離開伊。\n無偌久「Lono 阿祖！請 ka7 我講beh an2-choaN2 應付才好。」Aukele哀求講。\nLono繼續講：「女族長 Namaka 派伊4個鳥仔 Kupua 來 beh thai5 你，你會使直接叫in-e5名，共款 in 就會企 toa3 你這爿，替你講話。」 \nAukele seh8 身看著 an3 山崙來 e5 4個少年 e5 查甫人----生做誠懸，不止仔勇健 koh 緣投。Aukele 行向前 kah in 扑招呼，目珠掠向 ha5 ti7 in e5 褲頭有彩色 e5 Malo 金金看，才接leh kah in 講話。\n「Lin2 逐個好！白鳥兄、phu2 鳥兄、塗鳥兄、青鳥兄。」 \n其中 e5 3個少年家開始氣 phut-phut 行向伊這爿過--來。另外hit 個趕緊 ka7 in 擋 tiau5--leh。\n「你好，生份人客！」hit個少年家講：「你 kam2 是來「送肉飼虎」，houN？你 kam2 知影 chia 是阮大姐頭仔 e5 地盤？」伊就是「頂港有名聲，下港有出名」e5 女族長 Namaka！」 \n「我是刁工來佔伊e5地盤--e5。」Aukele 應講。\n白鳥兄聽了誠歡喜，用足細 e5 聲音講：兄哥，凡勢伊就是Namaka e5 對手！想看 mai7--leh，伊無定著會當替咱出一口氣--ou7！\n這三個兄弟誠慎重 teh 考慮這層代誌：「以後咱就 m7免koh i7 hit-lo7「Konane」hiat 石頭 e5 把戲--loh。」Phu2 鳥兄講。\n「以後咱就 m7免 koh chhoan5 食料 hou7 hit 隻 m7 成狗仔食--仔。」塗鳥兄足歡喜 teh 講。\n「以後 m7 免 koh 聽一個雜念e5查仔人e5命令-"}
{"text": "-a。」青鳥兄誠激動 toe3-leh 講。\n「Kam2 ai3 chhoa7 這個生份人 kah 咱做伙轉去？」白鳥兄面帶笑容 teh 問。\n「E3！好！」其他3個ma7同齊喝--出-來。\n白鳥兄seh8身轉向 Aukele。「Namaka 會放狗仔出來 ka7 你咬。你kam2有法度保護你家己？」 \n「無問題。」 \n「An2-ne誠好，koh講 hou7 較清楚--leh。千萬 m7-thang 入去伊 e5厝內。M7-thang 食伊請你 e5 物件，m7-thang 看無起阮大姐頭仔，伊是一個非常有威力 e5 尪姨。」 \n「等--一-下！」Aukele 扑開伊 e5 葫蘆，提出鳥毛做 e5 圍巾，幔tiam3 身軀，chiah-koh ka7 葫蘆蓋 kham3--起-來：「我準備好仔。」 \n這陣人行過沙埔，頭前插一支鳥毛做 e5 旗仔，白鳥兄大聲喝叫：「大姐頭仔，阮已經 chhoe7 著 hit 個hou7 Moela pui7 e5 人轉--來-loh。」 \n「叫伊入來。」厝內傳出 e5 聲音。\n「你 ka7 我出來！」Aukele m7-taN7拒絕，koh an2-ne喝講。\n「你 teh 命令我？」隨後一個查某人 e5 面出現 ti7 門腳口，這個查某人從來 m7-bat 看過親像 Aukele chiah-nih8 緣投 e5 少年家，人koh懸大，頭毛長長烏金烏金，這個查某人目珠雄 kai3-kai3 teh看 Aukele。\n「你是 siang2？Chiah大膽 kaN2 命令我出來？」伊問講。\nAukele 行向頭前，開嘴講：「我是 Aukele。\nAn3“天堂之地“來--e5。Aukele，Iku kah Kahapa 上疼痛 e5 後生；」 \nAukele，“烏暗之神”Mo-o e5 金孫。\nAukele，探險者。\nAukele，m7 驚死 e"}
{"text": "5 人。」 \nNamaka an3 塗腳 ka7 鳥毛做e5旗仔拔--起-來，拚命 teh iaN7，馬上就有一片火海 ka7 Aukele 圍 tiau5--leh。\n當火 hoa 去 e5 時，Aukele 猶原企 kah 好勢好勢。一點仔 to 無損害--著。Mo-o e5 防火圍巾真正救著伊。\nNamaka 看著足受氣：「Moela！」伊大聲喝叫，一隻足大 chhai7 e5 狗仔馬上衝來伊 e5 身軀邊。\n「咬 hou7 死！」伊命令。\n這隻大隻狗「Phok8！」一下pa3-tui3 Aukele 去。Aukele ka7 伊 e5圍巾褪落來 haiN3 兩三下，跳 kah 一半 e5 這隻大隻狗，突然變成ti7 塗腳 e5 一堆火灰。Namaka 掠火灰金金看，無啥相信伊所看--著 e5 款伊歸 e5 人煞憨神憨神，一句話 to 講 be7 出嘴，心內足怨恨Aukele，ma7 誠 m7 甘失去 Moela。\n「伊 kam2 是誠歹對付e5人，大姐頭仔？」白鳥兄 teh 問：「這個人e5勇氣 chham 威力，應該會當 kah 你比一下仔懸低，kam2 m7是？」 \n「無 m7 著！」Namaka 應講，m7-koh 伊 e5 眼神猶原雄 kai3-kai3：「咱逐個來 ka7 歡迎一--下！」伊雙手扑三下 phok-a2，下腳手人馬上款出幾落盤 e5 料理出來---Aukele 看 kah 強 beh 流嘴瀾，因為 ti7 海上 hiah-nih8 久 e5 時間根本to7 m7-bat 看見 chiah chheN-chhau phong-phai3 e5 菜色。\n烘 e5 山豬肉，pu5-e5 海魚 kah 蕃薯，kah 幼 mi7-mi7 e5 山芋仔。伊 e5 嘴瀾已經 hou7 chia-e5 山珍海味 siaN5 kah chhap-chhap滴-"}
{"text": "-a。\n「多謝，族長！」誠歹勢，我有咒誓過，kan-taN 會使食我 chah來 e5 物件爾爾。」伊 ka7 葫蘆蓋扑開，提出 hit-mi7 再生 e5 樹葉仔，tu 到伊 e5 嘴墘。\nNamaka 若像 teng3 輸 e5 雞kak共款，頭殼 le5-le5 恬 chih-chih，一句話 to 無講，顛倒是這4隻鳥兄弟企ti7邊仔足歡喜teh欣賞這齣好戲。"}
{"text": "1. Kham5-khiat8 e5 路程\n蘭香透早起來逐項款好勢，就照常去出勤。伊是ti7某間基督教病院做護士。未來病院以前是ti7咱e5教會e5女學初中畢業。後來考入醫院來做護生。Ti7醫院已經做工約6年，ti7伊 e5 帽仔已經有一sun5烏sun5，因為伊e5成績特別好，做人溫純、恬靜、勤快、親切，所以tui3護士中受選拔做一科 e5 領班。現在伊是做外科 e5護士班長；伊 e5 下面有5、6個同工，大家真尊敬伊，真相聽嘴、同心來服務病人；所以院長、護士長，都真tui3重--伊。 \n蘭香姓李，所以一般 e5 人攏叫伊做「李小姐」，若是in e5 同伴大家叫伊做「蘭香姊」。李小姐是ti7台南東爿，入山離約倚台灣里三四舖路 e5 一個山內教會 e5 查某囡仔。伊只有三個姊妹仔，伊排第二--e5，當伊四歲 e5 時，伊 e5 老母koh生小妹仔，ti7月內 e5 時土話講著月內風，煞離開世間。當老母別世 e5 時，實在真可憐。Hit當時李小姐 e5 姊姊才7歲，伊本身4歲，小妹tu2 出世。老父當時30歲，頂無親、下無戚，老父是一個單身漢，tui3海口來山內hou7老母招--e5。講起--來也是真奇緣，老父是海邊討魚人 e5 子，細漢父母早死，少年當勇 e5 時，伊厭恨ti7海nih冒險，戰風湧掠魚 e5 生活，koh伊若koh想起伊做囝仔時代 e5 境遇，到這時嚨喉管tou猶會tiN7，目屎to khoa3目墘。 \n講起--來話頭長，蘭香 e5 內公就是布袋hit角勢 e5 人。東石、布袋、北門hia e5 人攏是teh掠魚、曝鹽來過日。若有作穡也是極小可，大家做m7成物。是瘦沙園仔，是風頭、水尾；風真透，有時海水煙扑上陸地，那準teh落鹽雨leh。所種--e5 是蕃薯、lou7-se2 、土豆，常常欠水，收成是m7成物。所以濟濟人靠討海，抑是去製鹽公司做苦工來渡活。A"}
{"text": "n2-ni李--家自早是真艱苦，真清淡。Hit年特別歹年冬，所以蘭香 in內公也kap人做陣去出海。無扑算hit年m7-na7五穀歹年冬，就海nih也歹海冬。所以大家就參詳去較遠洋來討，向望會得討較有。無扑算，一下去煞無回頭，因為當 in開帆 e5 三日後做風颱，穩當是失事。風颱後等一禮拜、兩禮拜、歸月日，攏無消息。厝邊逐個替李先生娘，平時人攏叫伊「進財嫂」真煩腦。進財兄，蘭香 e5 內公失事hit時，in 老父才六歲。自細生做瘦瘦，腳 lo3手lo3，伊e5 正名叫做李永福，但是因為伊e5 腳lo3手lo3，雖然是六歲，看著那準七、八歲款leh；所以大家都叫伊做「lo3腳--e5 」。進財嫂暝日流目屎啼lam5哭淚，初一十五常常都點香跪tiam3埕尾開聲哭，聲聲句句「我心肝，我夫o-oe3，你今仔日放心做你去，看你放我kap lo3腳仔子beh 怎樣？」哭得鼻流瀾滴，hou7厝邊 e5 人大家替伊真傷心。Tiam3是一間海邊寮仔，雨來chhop8-chhop8滴，風來破壁風sng3-sng3哮，寒gih-gih； kah是一領被那準鹿肉脯，kah頭腳thou2，kah腳頭thou2，kah腹肚是 雙頭thou2。被單破糊糊也無thang補，想來就是苦。厝邊hiah-e5 婆仔嬸仔較軟心 e5 人若聽伊teh孝飯，teh哭，濟濟人tiam3邊仔替伊暗靜流目屎，想講這個少年人看beh an2-choaN2牽子守一世人就好。過年外久，都攏無倒來lah，厝邊 e5 人就苦勸伊koh嫁。起頭進財嫂真惜本份，想講咱是散hiong人，m7-bat半字，koh牽一個子，今lo3腳--e5 也八歲lah，人thai2會beh 愛咱lah？所以真守本份，kap子出去拾蕃薯仔渡過日。若較內面勢 e5 鄉村teh kheh甘蔗 e5 時，就chhoa7子去ka7人lan5蔗根，剝蔗hah8來趁寡"}
{"text": "錢倒來買鹹魚仔，擔寡蔗hah8倒來做柴hiaN5。An2-ni 罔peng2、罔渡過日。Tu2遇 lo3腳仔子八歲年尾，隔壁庄有一個人叫做新發仔，伊是ti7製鹽公司teh做工友，曝鹽 e5 工人，死某，放兩個囝仔；人就來ka7進財嫂仔報親情，大家真ka7伊贊成，看猶chiah少年，進財兄死落，田無一區，園無一tu，看beh 守到啥時lo3腳--e5才會大漢。新發兄tou也欠腳手，七講八講，hit年冬節瞑大家就成親。 \n無偌久 tui3 囡仔就定起大人事。Lo3腳--e5 kap後叔 e5 子算來是接面小弟、小妹定冤家。新發兄猶有一個老母，今年才倚60 thong2歲。海口人真粗健，猶會出去sa柴lak8草，講話聲響、厲害，ti7 in製鹽公司 e5 工寮，工友 e5 宿舍be7輸是老家婆、查某總理。人若囝仔頭燒耳熱，牽尪姨、觀三姑仔，tou攏是伊teh替人設法。問佛燒香，人poah8杯若poah8無，tou攏是伊teh替人下神托佛。平時是真刻薄，粿算個、肉算塊。另外創一腳菜籃，是年peh節，有粿粽、雞、鴨、豬肉tou提去囥菜籃，收tiam3伊 e5 房間眠床前，吊懸懸。若m7是 in查某子倒來做客，是無人食會著。 \n到chia lo3腳--e5 in母仔子知死lah。扑罵有，食穿無。古早人講，「食人目屎流飯，三頓gin5碗gin5箸 」。母仔子若chhoa7出去做工，常常ti7園頭園尾對看流目屎。 \n2. 墮落 \nSiang7 hit年 beh 近年兜e5 29瞑，家家戶戶攏teh備辦過年，有 e5 炊粿，有 e5 thai5雞，今進財嫂tu2嫁來無loa7久，平時是散hiong人，過去m7-bat家己炊粿綁粽。今害囉，炊粿m7知thang下粿氣，粿炊 be7 熟，發粿炊 be7發，in ta家 tui3 外面入來看一下火沖天，攏無講甚物，自an2-ni 越入去房間，開聲哭"}
{"text": "in死去 e5 hit-e5新婦。聲聲、句句，我金新婦今仔日做你去，看今仔日koh娶che哪有路用。Tui3 hia起進財嫂那無 in老ta家 e5 緣。過年瞑hng大家teh圍爐，lo3腳--e5 人也無叫伊倚去食，伊家己也m7敢倚去桌頂食飯。前生--e5 大孫細孫an2媽一人gia5一枝雞腿hou7伊，逐個食到津津有味，lo3腳永福仔，企 tiam3戶teng7 邊吞嘴瀾，目珠金金相，也無人會出得提一塊hou7伊。老母 e5 心親像beh 溶lak去 e5 疼。想講咱今仔日歹命才著來an2-ni，緊ka7伊nih目叫伊走。等候人無看見 e5 時，偷iap一枝雞腳hou7伊chuiN7-chuiN7 leh，ti7房裡偷ka7伊攪一湯匙仔豬油參鹽花仔hou7伊食。目珠開了了，是緊三嘴做二嘴pe，緊食了了。但是真tu2 好接面媽入--來，看伊ti7灶腳嘴猶teh哺，就an2-ni 直罵，罵講你這潑婦、敗家婆，tiam3灶腳母仔子teh偷孝孤甚物？直直ka7 in新婦拖，拖叫伊著去公媽e5面前咒誓看伊食甚物？Hit暗進財嫂煞想短路，想beh 吊tau7自盡，佳哉hou7 in接腳翁新發兄早看著，緊救才無死。總是 tui3 hit暗氣了煞phui3血，煞定定嗽。 \n過年後，自an2-ni hou7 lo3腳永福仔去ka7人牽牛仔度飽。Hit時永福仔才九歲，就去ka7一個姓林--e5 in飼牛，暗時睏ti7五間尾 e5 牛寮，無蚊罩，定hou7蚊叮，不時寒熱仔，面黃phi-phi，有時去飼牛倒來，寒熱仔tu2到，腳全路糊糜無khoa3洗，自an2-ni 倒tiam3伊睏 e5 位khu7-khu7 chun，也無人chhap--伊。若是beh倒去後叔 in兜也是無路，所以家己一個常常偷哮。雖然是細漢，猶ku2會曉無父 e5 悽慘。隔年10歲，in老母hou7 ta家苦毒激心，嗽"}
{"text": "那傷重，煞成癆傷，到永福仔10歲年尾 in老母就死去lah。An2-ni天下雖bong2是闊莽莽，chhoe7骨肉是無半個。自an2-ni ti7林先生 in兜飼牛仔過日，自然是無機會通讀冊；in後叔也無來承認，戶口是同居人，所以真正是成做流離失所 e5 孤兒。到15、6歲 e5 時就較擔身命，四界ka7人做短工仔，趁錢來度活，遊府食府，遊縣食縣，有時ti7海口，有時ti7都市，有時ti7內山來做工。 \n當倚20歲 e5 時，bat ti7都市做塗水工，因為伊骨力，也cham2-jian5 有hou7伊趁寡錢，總是學歹三日，學好三年，煞學會食薰，續會lim酒，茶店仔一間行過一間，續會去妓樓嫖妓；自然無才調去上流--e5，是去hit號三流--e5，近ti7半掩門a2 hit款，若m7是ti7「天天樂」，就是ti7「萬里紅」，抑是「千里緣」，teh出入，chiah-e5 名號真好，其實是勞動界 e5 公共浴間，極無衛生，免偌久就染著花柳病，be7趁，加開，就流落ti7 koh較烏暗 e5 生活。 \n一日垂頭tam3志去pheng7 ti7城隍爺廟邊 e5 牆壁，時間已經無早lah。Tu2 teh想今瞑m7知beh去佗位睏，去睏豬砧是常常e5事。Tu2 giah8頭想beh koh去東市場chhoe7豬砧，tu2著一個人真雄，走 tui3 伊 e5 面前過，順續ka7伊叫，「友--e5 來leh，好空--e5你beh choan2一下無？」伊 e5 心tu2-tu2 teh想無步，也無問看是甚物好空--e5，就toe3伊行，行到一位暗暗 e5 位，hit-e5人ka7伊講，你tiam3 chia企，看有人 tui3 這條巷仔來抑無，若平常人，你teN3 m7知，罔行振動就好，若警察來你著kham7嗽兩下，hit-e5人自an2-ni 跳 tui3 人 e5 牆仔內入去。Hit時伊"}
{"text": "才知hit-e5人是beh作賊仔，叫伊把風，做看頭。Hit-e5賊仔是北部真出名 e5 甲級e5流氓，in e5 黨有12生相，這個人 e5 偏號叫做「小猴」，意思是腳手真好peh過牆，tu2 giah8萬能鎖匙起來beh ka7人開門 e5 時，tu2 hou7主人 e5 軍用狗看著，即時開聲吠，看 be7 choan2食tit，閃 tui3 灶腳後暗暗 e5 所在，盤過後面牆koh出來做伊走。但是主人聽著各樣 e5 聲，即時追出--來，永福仔gam7面gam7面，伊m7-bat芋仔蕃薯，m7知豬母皮lun7-lun7，掠準有好空通choan2，今敢有甚物thang分；猶teh想到心chu5-chu5 e5 時，人jiok到，自an2-ni ka7伊拖去派出所；beh 講無，明明是做賊仔 e5 把風，beh 講有，是真衰，be7輸hou7魔神仔mou著；作賊心虛，一下刑落去，就認出--來。明明是竊盜 e5 共謀，叫伊著供出共犯，hit-e5主犯是甚物人。TaN著鬼扑著lah，連人to猶 be7十分會認得，名beh thai2會bat伊就好，而且hit暗月hoaN2烏hoaN2烏，koh hit-e5人穿烏衫烏褲，穿烏帆布鞋，戴烏扑鳥帽仔，後來面包烏花巾仔，實在是m7知hit-e5人號做甚物名，較刑tou講 be7出來。所以就ka7伊送去警察局，sak落拘留間仔聽候明仔再。 \n3. 奇緣 \n隔明仔日 tui3 警察局 e5 拘留監房帶伊出--來，較問ma7是m7-bat hit人 e5 名。後來問伊照所會記得hit-e5人 e5 形象。高約五尺半，生做無肥、也無瘦。起頭kap伊做夥行 e5 時，有看見伊 e5 面，嘴下斗尖尖，嘴下斗 e5 倒爿有一粒痣，有發痣鬚，正爿 e5 目珠尾有刀khi5，大概是hou7人phut--著 e5 刀傷；做伙行到巷仔內暗暗 e5 所在，hi"}
{"text": "t-e5人才將帽仔戴kham3-kham3，tui3 褲袋仔jim5一條花花 e5 巾仔起來包面，只有chhun目珠thang看路，就盤過牆。 \n警察局照這個人相來peng2 hiah-e5流民、前科犯所留teh e5 相，就發現著所講 e5 面相，是流氓十二生相中 e5 小猴是嫌疑犯。Tui3 an2-ni 就發出警戒網包圍。Ti7警察局，tui3 chiah-e5 流民kap常習犯，抑是思想看做不穩 e5 人，m7-na7有 in e5 相，甚至盡所會to攏有採集 in e5 腳模、手印kap指頭仔痕。因為這是真好 e5 搜查材料。所以liam-piN得著嫌疑犯 e5 線索。小猴m7-na7干單是竊盜犯，其實伊不論強姦、chah8路搶劫、殺人都攏敢做。伊是一個犯罪累累 e5 通緝犯。伊ti7頂月日才ti7苗栗入山 e5 小庄社，騙一個查某囡仔，講beh chhoa7伊去食頭路，chiah ti7路中m7-na7強姦污hit-e5女子，koh ka7伊搶手錶，kap一條金鍊仔兩錢外重，koh現金成百箍，嘴ka7伊that手巾，手ka7伊縛iap後，將半露體ka7 伊hiat tiam3真少人teh上落 e5 小路邊 e5 樹林暗sam3 e5 所在。Hit-e5女子 be7得嚷，因為嘴that tiau5-teh，也m7敢ka7伊jiok，抑是走出來報，因為手hou7伊縛iap後，半露體m7敢出來見人，所以只有ku tiam3樹仔腳哮，到有人去拾柴 tui3 hia過，才ka7伊救。親像an2-ni 無惡不作。Lo3腳永福仔隨便就toe3人去，講有好空--e5，看beh choan2抑無，實在真該死。 \n搜查網直直縮小，後來ti7關廟beh 入去旗山 e5 路中 e5 山內掠--著。伊是台北 e5 新店暗坑 e5 人，為著ti7北部犯案，直直走落南，所以才會ti7關廟 e"}
{"text": "5 附近hou7人掠著。Thang講破案也是真緊，頭尾免10外日就掠--著。Ti7公庭對訊 e5 時，hou7 lo3腳永福仔認，果然無錯，照兩爿 e5 口供認起--來，就知永福果然m7是真重 e5 罪嫌，所以判決輕輕，關六個月寄罪兩年，就受thau2放出監。Ti7受關 e5 中間，ti7監獄 e5 醫務室，身體得著醫治，koh得著真大 e5 教示。Hit隻小猴就受定罪較久，ti7 chia咱 m7 免講。 \n永福仔受thau2放了後，舉目無親，身nih無半文錢，心想講，今 beh 去佗位是好。實在真正是心亂亂無定。不過照伊過去 e5 經驗，那準有一個聲講，m7-thang koh tiam3城市，城市是快墜落奢華 e5 所在。所以無意識，不知不覺向台南 e5 東爿山內直直行去，hit e7晡倚三點鐘出監，頭殼chhih-chhih直直撞，撞 tui3 永康，到新化hit時，日to已經beh 暗lah，但是心chat8-chat8也m7知枵，tiam3新化街仔行來、行去，根本身軀斷半sian2，枵也是無法度。 \nHit暗就去ku廟口，pheng7 tiam3大廟 e5 柱頭，半睏、半醒過一瞑。隔早起腹肚感覺真枵，但是身nih 無錢，也是無辦法，就行出街仔，向山內 e5 路直直行，tu2 遇路nih有人teh車甘蔗，就ka7人分甘蔗食，即時感覺加真有元氣，就繼續koh行。到底人間同情相幫贊 e5 心，猶原是ti7鄉下較有。城市、都會e5 人，那準逐個m7知是較無閒，較無時間thang想到別人 e5 代誌，抑是怎樣。感覺加真顧己，那準俗語講日頭光映映，隨人顧性命e5 款。感覺親像人情真冰冷，ti7鄉下感覺大家較溫暖，若到ti7山間，ti7樸素e5生活e5 農民 e5 中間，所有 e5 友情，是那準更koh較燒lo7。到晝 e5 時，伊就行到山壩。Ti7 hia有一間基督教 e5"}
{"text": "禮拜堂。 \n伊平時無聽道理，自然伊也m7知hia是拜堂，不過伊感覺ti7 chiah山內，有chiah大間 e5 厝，是真稀罕，伊就行倚去ka7伊看，續ti7拜堂門口涼涼 e5 位坐。Hit時tu2 遇有一個老信徒，人攏叫伊做阿添伯，伊是姓穆kap阿添姆兩老以外，家內只有一個查某子，an2-ni一家三個做夥toa3。卻有幾分仔水田kap淡薄山坪，算--來是 be7 到偌歹過。M7-ku2無後生，家己又老，落種收割攏著倩--人，所以也m7是到偌富裕。伊tu2 beh 來chhoe7牧師講話，看這個青年ti7拜堂門口坐，伊就ka7伊問看這位朋友 tui3 佗位來。Lo3腳永福仔頭殼chhih-chhih，不知不覺目屎煞lian3出--來。阿添伯看了真替伊傷心，知伊心內的確是有講 be7出 e5 艱苦，就請伊去 in兜坐。 \nIn兜離拜堂無偌遠，厝卻m7是真好，竹鑿--e5，穿磚仔e5 chui2-kun5，kham3瓦，teng7-tauh teng7-tauh--ah，內外真清幽，也有一個細細 e5 埕斗，埕尾也有一欉甜楊桃，cham2然大欉，照看有2、30年 e5 款e5老樹，蹓落去有一條小溪仔，有濟濟婦人人thang洗衫 e5 石頭位，宛然親像一幅 e5 圖畫一樣。來pheng7著lo3腳永福仔 in海口，是天差夭e5 環境，一時心開開去。M7-ku2腹肚實在是大腸告小腸 e5 枵，佳哉阿添伯真知輕重，想講chia是山間，大概這時晝lah，這個青年人敢猶未食 e5 款，就問伊講，「朋友你中晝敢食飯lah。」Hit時伊看阿添伯 e5 好意，就也無細膩ka7伊講，伊猶未食。阿添伯即時叫伊 e5 查某子秋桂仔款出來hou7伊食。 \n秋桂仔雖然是山內查某囝仔，但是伊有讀過國民學校，koh ti7教會做吟詩班員，聲真好，真活動，ti7青年團契當服務部長。是真可取 e5 女子，ti"}
{"text": "7山壩教會thang講是山內 e5 花，今年tu2 20歲。Lo3腳永福仔是21歲，大家頂下歲。這對青年無意中大家見面 e5 時，那準有一個 be7曉講 e5 奇緣。永福仔tui3 an2-ni 就受留做人客，暫時tiam3阿添伯 in兜。"}
{"text": "13. 艱苦有時過\n時日teh過真緊，目chit8-nih文華m7-na7國民學校畢業，也已經高中畢業，siang5 hit年得著上帝恩典，有考入咱 e5 神學院，這層事tui3 ti7淑貞執事值得thang o-lo2，真大 e5 決心。因為伊自少年只有才chiu2這個子，孤單1個子，所向望e5子，khiam7腸neh肚，鹹、酸、苦、chiaN2，罔度過日來培養這個子。而且ti7高中畢業真優秀e5成績，in學校e5教導主任，攏鼓勵伊考大學，而且保送也有夠資格，若是淑貞攏真堅決ka7 in推辭，koh文華本身也深深知這是上帝e5召命。所以心志攏無搖動，直直向所插 e5 標來走。Hit年約50名e5男女去考神學院，伊考第二名入學。咱神學院真正歡迎這款高才e5學生來入學。有時人常常講阮某人若考醫學院無著，抑是大學無著才hou7伊去神學院，抑是hit-e5身軀無tauh-tah e5才來獻hou7主，這真正是看輕主極大e5恩賜，舊約時代，beh獻燒祭著揀無瑕疵 e5 羊羔，這時咱也應該tui3家己e5眾子中揀hit-e5 siang7 gau5、siang7 chiaN5-mih8--e5來獻hou7主才著，你想kiam2也m7是an2-ni mah？ \nTaN淑貞深深感謝主e5恩典，就甘願將最寶貝 e5 禮物，就是孤生e5子來獻hou7主。為著伊有這號e5有心，感動濟濟人ka7文華壯行，koh教會K長老續tui3上帝立約，伊歡喜eng3-oan7這個青年到畢業。若是淑貞真細膩直直推辭，但是長老真好意，到尾淑貞才ka7伊接受，論文華真正是chiaN5-mih8，m7 na7 tui3老母有孝，去學校也是hou7院長以下眾教授所o-lo2，也是hou7眾友所疼惜，伊平時ti7厝nih8 ti7教會，無論tui3主日學、聖歌班、青年團契、印週報，kap其他教會一切e5工作tou是真熱"}
{"text": "心，所以去學院也是hou7人o-lo2。Siang5 hit年小妹麗華也考入初中，一家真歡喜，文華去tiam3學院e5宿舍，今只有chhun小妹ti7厝nih8，忽然感覺較無伴，若是心非常e5歡喜。 \n隔年e5歇熱，文華倒--來，tu2是文華e5老父死滿10年，文華21歲，麗華15歲，in就開1個10週年e5追悼會，特別請牧師來做主理。牧師讀啟示錄14：13來做題目，講「我聽見tui3天有聲講，你著寫伊，今以後ti7主來死e5人有福氣，聖神講，是lah，hou7 in e5著磨來安歇，in所做e5工也te3 in。」Hit暗牧師所講e5道理不止好，saN-kap去赴e5兄弟姊妹約略有50人，攏大受感激。特別引起大詩人丁約翰（16世紀尾到17世紀初葉）e5詩來講，詩題目叫做「死」，hit首詩講，\n「死神，你莫驕傲，雖然有人講你形狀可怕、法力無邊，試想古來joa7濟豪傑聖賢，視死如歸，到今照舊留名。一死了後阮beh得著永生，hit時你卻死了，死亡e5 神。」 \n你讀這首詩，有甚物感想？實在有影，死na2有甚物 thang驚。 Tui3死會驚，是因為有罪，罪既然得著主洗清，死ah！你e5厲害na2 iau2有甚物。 \n牧師講道了後，淑貞in母子3個做伙合唱1首in平時所ai3吟e5詩。淑貞吟女低聲，麗華吟女懸聲，文華吟男低聲，an2-ni做3部合唱吟真好聽。 \n註（1）：這首詩是ti7 A. D. 1925年有1個少年牧師tu2 kap伊e5牧師娘合婚1年外久，伊 e5 牧師娘為著生頭chiuN7子，ti7月內就過身去。牧師娘in兜是地方e5名望家，甘願獻身來幫贊牧師，兩人e5疼情thang講真深，忽然牧師娘受主召，牧師非常e5悲傷，就做這首詩來數念伊，得著好朋友鄭溪泮牧師替伊做調，hit首詩親像下面。 \n湖邊蘆竹 \n「受傷e5蘆竹伊無beh at折。」馬太12：20 \n1. 加"}
{"text": "利利海湖邊蘆竹，<BR>枝葉茂盛青綠，Ah！ <BR>可惜ah！！風忽然起，<BR>蘆竹受傷險折。 <BR>（和）受傷蘆竹，主照顧無at折，你thang安心，主也顧你無離。 \n2. 世人宛然O5邊蘆竹，<BR>有時平安心清，Ah！ <BR>可惜ah！！禍忽然到，<BR>險絕望，目屎流。 \n3. 受過風雨湖邊蘆竹，<BR>Beh koh茂盛青綠，<BR>你雖受苦也有時過，<BR>主beh賜福加倍。 \n註（2）：（起頭做 e5 時是2節。到A.D. 1960年，寫這本「所向望 e5 子」 e5 時才koh寫第3節）。 \n大家聽淑貞執事母子合唱hit首詩無m7受真大e5感激，濟濟人替in歡喜到流目屎，主真正放sak伊所疼--e5做無父e5子，真正是hou7試練成做聖 e5 路...... 萬項事tauh8-tauh8來上帝無m7效力beh利益疼主e5 人。 \nTui3 an2-ni淑貞1家，日日那進步，那熱心服事主。免偌久文華也畢業神學院去做主e5工，小妹麗華也照伊慈悲 e5 天性去做護士，後來嫁醫生，淑貞toe3子去教會，雖罔年老，猶原真gau5幫贊教會。 \n(欠第39期，1961年5月) \n15. 反悔e5目屎 \n世間e5空虛親像浮 e5 雲，koh na2-chun2早起時 e5 露水，hit-e5榮華富貴親像草仔花。特別歹人冇chhek一般，hou7風吹開忽然散，chiah-e5話tui3古早到現今無m7應驗。 \n所以m7免為著不義、au2橫來發財亨通e5人來不平。花無百日紅，人無千日好，iong-khi3無loh8衰e5久，紅柿紅也會lut蒂。 \n林議員e5走私有1日也會暴露。Tui3伊e5部下陳大條死後，為著Gan7-piah碼頭e5派別，koh為著議員競選e5黨爭，日日對敵那濟。Koh tui3古早就講「Kau koa kheng5 kau幾時，牽牛販仔食liau2"}
{"text": "米。」有食就搖尾，無食就咬--來。巴結thai2會透ah？聽候你腹肚邊有飯粒e5時，做1擺chiah ka7你沒收充公。Ti7大條仔死loh8無偌久e5 時，林議員e5財產為著競選、為著走私發覺 e5 沒收充公，thang講chhun也m7 chiaN5-mih8 lah。不義來e5錢，自然也是hou7人poe7來流出去。Tui3 an2-ni名聲勢力一落千丈。跋1下tah底tah底，過去人tui3伊扶腳sang5手，taN錢無、地位無，真餒志，若魚無水be7 so5，人無錢就soh8-ko5，續tai3親像精神錯亂症拖年外久就死去。顯祖，看in老父e5末路自然感覺真寂寞無聊。M7-ku2食髓知滋味，一本萬利e5走私，na2有hiah快甘願放去ah？所以伊決心一不作、二不休。1擺盡孤tu3 ka7伊拚落，若poah8-kiau2 teh lian2寶leh，會、koh gia5起--來，be7、倒落去，死目才願kheh，生死、興敗，會be7盡這下，就親身chhoa7 in bou2做伙過香港，kap大陸 e5 歹人通，得著真濟嗎啡入手，將hiah-e5菸做真濟部分來藏，向望提會過手。買時錶殼來入，做皮鞋厚底--e5、鞋底攏空殼，買布、kng2布 e5 柴板也空殼，toa3細細sng5 e5甜粿，一切e5一切tou想法度來藏，連in太太tou非常e5 sat心，頭毛剃起--來，chiah ti3毛ku5，ti7毛ku5底也藏。無扑算天不從人願，有影lah，na7 hou7伊choan2會過嘴，會發上百萬，m7-ku2 be7，除in某所藏 e5 以外攏hou7海關chhiau--tioh8，an2-ni趁e5 tu2-liau2 e5 iau2無siaN2夠。Hian7 put-hian7顯祖先hou7人拘leh，in某提過手、當ti7散開 e5 時，tui3某某醫生kap幾"}
{"text": "個鴉片、嗎啡鬼e5無謹慎，連in某共20外人攏hou7人chang--tioh8，人犯e5散佈到ti7全省。 \n到chia無論物證、人證、時間、場所，kap一切犯罪 e5 事證攏充分，無所thang koh辯明。所以夫婦攏受公判，一切e5財產充公，續宣判徒刑15年、剝奪公權15年，是因為是初犯，若無應該著死刑。一切完lah，你想顯祖夫婦若關15年出--來hit時幾歲，做人iau2有甚物向望，男--e5關ti7男監房，女--e5關ti7女監房。顯祖受派學做藤椅，顯祖嫂受派做裁縫，因為伊前有學洋裁，每日穿去監獄內一定e5 犯人衫，ti7看守嚴厲監督e5下面來拖磨，到chia來一生受seng7、用錢若用水e5顯祖，3頓無魚肉食be7落去e5好命子，目屎chun2飯吞，反悔遲lah。 \n有1日教誨師吳牧師去監獄內講道，講煞有1個犯人chheng2 beh求見面，就ti7犯人會面室，tui3看守 e5 引chhoa7，帶1個犯人來kap吳牧師見面，文華一時m7敢認，因為過去面紅ko赤chhih8，穿是綾羅紡絲，講hong teng2-peng5話e5人，這時是ju5頭sam3-koe3、神氣ko衰，目珠仔thap-thap、嘴鬚仔長長，入來頭殼chhih-chhih，1手牽衫仔ki起來拭目kiN5。真久才舉頭講，「教誨師先生，你講是吳牧師、kiam2是文華兄。」文華聽著伊 e5 聲音，看伊舉頭起--來，才認得伊是顯祖，一時be7曉應，續gang7-gang7，到真久才應講，「你是顯祖haN3？今你thai3會變an2-ni。」Hit時兩個手相牽，顯祖流出反悔e5目屎，續ka7伊講伊 e5 婦人人Hong5嬌也來關ti7女監房，目屎si3-lam5垂hou3 be7 li7。文華一時想起頂2、3月日前天來 e5 受槍殺，今仔日koh看顯祖e5遭遇，可憐兩個囡仔朋友今仔日an2-ni e"}
{"text": "5落場，罪e5工錢是死，就將耶穌十字架e5救恩傳hou7伊，顯祖流目屎交代伊兩個子1個男--e5、1個女--e5，請文華替伊設法hou7 in入育幼院，請伊代理伊做老父，tai3念自細交陪做囡仔朋友e5情，用耶穌e5道理來教督in，向望伊e5子會信耶穌，非常感激欣慕文華自細信耶穌，受老母用主e5道理教督e5結果，文華ka7伊答應，就為著伊來教hit兩個囡仔，也常常去chhoe7顯祖in夫婦用道理來傳hou7 in。 \nTui3 chiah-e5事文華才koh較注意研究少年犯罪e5問題，實在真thang驚，每年每年有加無減，而且成群ka2黨、組織chian2-liu2團，攏是未成年e5囡仔ka7伊研究hit-e5原因，濟濟攏是tui3家庭教育m7好e5所致。〈大概親像下面〉 \n1.不和睦e5家庭。2.冷淡無疼情e5 家庭。3.父母行為不正e5家庭。4.放ku3-chai7伊去e5家庭。5.管教過嚴e5家庭。6.過頭溺愛e5家庭。7.父母無chiau5-chng5 e5家庭。8.其他受偏袒e5疼，抑是家庭散hiong，toa3-toa3 lam7-lam7 chham-chham，致到父子、母子e5情生起隔膜，不如意e5過日。 \n〈出歹囡仔kap父母e5關係〉 \n100個歹囡仔 e5 中間 1. Tui3父母無知所致有47個。2. Tui3父母犯罪所致有5個。3. Tui3父母死亡所致有38個。4. Tui3父母離婚所致有13個。5.Tui3父母殘廢所致有10個。6.Tui3父母有m7好e5嗜好所致有11個。7. Tui3父母做不正e5事業所致有4個。其他tui3社會環境e5歹影響自然也無少。 \n可比ti7學校，交朋友，去娛樂e5場所，tui3冊（尪仔冊、連環圖），電影，chhoe7頭路，以及血統遺傳，其他種種e5關係，實在真thang驚。TaN文華m7是專家，總講tui3 c"}
{"text": "hiah-e5事hou7伊深深thong3感當時3個家庭e5教育。 \n1. 文華家己想老母用主e5道理教in兄妹。用疼、信仰、敬虔、嚴謹、正直、誠實來輔導引chhoa7伊kap小妹。 \n2. 陳大條則用放任、有時無理e5過嚴、殘酷e5體刑、chhoh-me7來教，天來koh本身所行不正。 \n3. 林議員用溺愛、koh放肆、無程度 e5 lam7費，來腐化扑歹伊 e5 子顯祖。 \n到今仔日e5果子攏出現lah。文華想到chiah-e5代誌，那想就那thong3感自細著用宗教教育來引chhoa7細子到ti7主e5必要，就koh較感激老母e5 偉大，kap主日學、教會學校e5要緊。不覺跪落懇切祈禱，向望主施恩ti7眾細子e5頂面，tui3 hit時起就koh較決心tui3-ti7兒童宗教教育來下力，koh一面it發有孝年老e5老母，大大感謝伊自細教督--伊e5恩。 \n－完－ \n(家庭e5朋友第26、28、30、32-38、40期，1960年4、6、8、10-12； 1961年1-4、6月)"}
{"text": "10. 赴主日學教員靈修會（三） \n「導上式e5教育法」 \n1.「導上」兩字e5意義\n咱已經藉保羅ti7腓立比所講e5 話講，「致意頭前e5事，向所插e5標來走，到得著上帝ti7基督耶穌、tui3頂面召lan2 e5賞。」 \nTi7希伯來12章講，「就著放下逐號e5重擔，kap快快纏絆咱e5 罪，用吞忍來走所安排ti7咱頭前e5路cham7。著注神看耶穌，就是做信e5源頭kap chhiaN5尾e5。」 \nTi7-chia攏將咱e5信仰生活比並做chau2-pio，也而且到咱(1)著向頂面走，(2) 著注神看耶穌，(3) 著放sak一切e5纏絆，(4)錦旗賞品是上帝beh hou7咱--e5，(5) koh著會記得一項，就是teh chau2-pio e5人，m7是chhin3-chhai2人攏在場teh走，就是hiah-e5受召、受揀選--e5才teh 相kap走，(6) kah有賞，就暗示途中有落伍者、賞無著e5，(7) 觀眾e5證人是親像雲圍咱e5坐teh看，(8) hit個裁判者是主本身，an2-ni是極公道koh嚴正--e5。 \n今 ti7-chia咱就知「導上」教育e5意義。咱 e5 學生、被教育者，比並in做參加走 e5 小朋友，in就是向頂面teh走、向望beh得著頂面 e5 賞--e5。今咱做老師e5 thang講就是in賽跑e5導師。咱一面若伴in走，m7是替in走，也be7 tit aiN7 in走，是伴in走，來ka7 in教，指導走e5方法，本身也走hou7 in看，koh助in e5膽，tui3邊仔鼓勵ka7 in加油，hou7 in加添熱心來向頂面 e5 錦旗來走。 \n怎樣講宗教教育是「導上」教育法第一好？試想你kiam2會用得用陶冶e5方式、來硬chhih8學生hou7伊成做一個甚物模型e5信仰tek e5人物，特別tui3 ti7「信仰是自"}
{"text": "由--e5。」上帝tou尊重人e5自由選擇e5意志，hong7-kiam3老師，你有甚物能力、thang tui3 ti7信仰來強制陶冶nih？抑是，你kiam2會得tui3兒童e5內面用啟發、抽出甚物好來助長hou7伊較seng5主，續會得著救。聖冊內kiam2 m7是講連半個好人to無？你beh tui3學生、被教育者e5內面抽出甚物好，來啟發--伊ah？無lah。 \n你著聽主e5吩咐，飼伊e5羊仔子。就是你學主做牧者chhoa7伊e5羊仔子到伊e5活水邊，到青翠e5草埔，hou7 in ti7 hia thang tui3主來享受伊豐盛leng5-tek8 e5 恩賜，這是第一好e5。 \n我ti7-chia beh koh ka7諸位講3項事，lin2就知教主日學除去「導上教育」以外無路。Beh hou7人接受耶穌，hou7人親近上帝，的確m7是tui3你e5 陶冶、灌注、啟發、抽出e5工夫所做會到e5事。請你注意下面所講。 \n（我m7是神學者，所以我be7曉講深深 e5 神學、教理，抑是甚物 組織神學，hiah-e5請niu7專門 e5 學者來講。我ti7-chia bu5-kou3引kui2句聖經hou7咱較明白chiah-e5事）。 \nA.上帝kap你 \n1.上帝是絕對e5第三者。伊m7是我、也m7是你，伊是永遠e5存在，m7是聽候你、我信伊，伊才有、才ti7-teh。你m7信，我m7信，伊也永遠存在。 \n2.當咱iau2-boe7成形ti7老母e5胎內e5 時，伊就已經bat咱，koh記咱e5名ti7冊nih8(詩篇139篇）。咱一生e5運命ti7伊e5手中，伊攏m7免kap你參詳，伊是你絕對e5支配者。 \n3.你tui3上帝kiam2會得抗議mah？Be7 lah。人只有順服、謙卑，用有孝e5心情來敬拜伊，向望伊憐憫施恩na7-tiaN7。俗語講「順天者存，"}
{"text": "逆天者亡」。上帝hou7你be7侮慢tit。 \n若是an2-ni kiam2-chhai2你beh想上帝是真殘忍khok-heng5、chu-chu想beh刑罰，離開真遠。並m7是an2-ni伊疼世間到差伊獨生e5子耶穌來chhoe7咱。M7是咱代先疼伊，是伊代先疼咱、koh揀咱。所以這個奧妙大lah！ \nB. 論拯救 \n(1) 拯救是代先出tui3父上帝所定著。參考下面。 \nA) 「伊所代先備辦beh得著榮光e5，就是咱chiah-e5 hou7伊所召e5。」（羅馬9：23－24）。 \nB) 「外邦人聽了，就歡喜、o-lo2上帝e5道理；凡若受定著beh得著永活e5人攏信lah。」（使徒13：48）。\nC) 「若m7是差我e5父引chhoa7伊，就無人會就近我。」（約翰6：44）。 \nD) 「上帝差伊e5子e5神入咱e5心，喉叫講，阿爸、父ah。」（加拉太4：6）。 \nTui3頂面kui2節聖經，咱就可以明白人e5得救完全是tui3父上帝e5預先定著e5拯召來成--e5。 \n(2) 拯救是出tui3子耶穌e5疼所施出e5。 \nA) 「到真理e5神來，伊beh chhoa7 lin2入ti7一切e5真理......」（約翰16：13）。 \nB) 「子所ai3 beh指示 e5 以外，也無1個bat父是是誰。」（路加10：22）。 \n(3) 拯救是tui3聖神e5工作。 \nA) 「到真理 e5 神來，伊beh chhoa7 lin2入ti7一切e5真理......。」（約翰16：13）。 \nB) 「主開伊e5心，hou7伊專心向保羅所講e5話。」（使徒行傳16：14）。 \n總講得救m7是tui3人e5努力，是tui3上帝e5白白e5恩賜所得--e5。 \n以弗所2：8講，「因為lin2 tui3恩典得著救，是tui3信；這也m7是出ti7 lin2本身，是上帝所賞賜。」 \n連「"}
{"text": "信仰」tou是上帝賞賜--e5，m7是講你想ai3信就會信。「信」也是上帝賞賜--e5。 \nTui3以上e5理由我斷定講，宗教教育，beh chhoa7人到ti7耶穌，hou7人會接受耶穌，tui3耶穌來bat父上帝，這個事tui3頭到尾攏著倚靠聖神e5力量。咱只有做器具hou7主用，咱只有趁主e5命令，chhoa7細子來就近伊，若準腓力chhoa7拿但業講「來看」，就是chhoa7學生注神看耶穌，陪伴學生相kap走，放去後面纏絆，只有向頂面e5賞來走，照主所為著咱所替咱安排所著走e5路。我叫這款e5教育做「導上」教育。 \n11. 赴主日學教員靈修會（四） \n2. 導上教育e5方法\n今咱已經知beh hou7囡仔得著信仰，hou7 in會接受耶穌，tui3耶穌基督hou7細子有權thang復歸成做上帝e5子兒，這攏m7是tui3老師e5陶冶、灌注、啟發，抑是抽出e5所會thang造成e5。只有就是報細子看耶穌，chhoa7細子來就近主，hou7主親身ka7 in hoaN7手祝福in，咱只有就是chhoa7 in上到ti7主e5面前。 \n「Chhoa7 in上到ti7主 e5 面前」這句就是「導上」教育。 \n今你想咱beh怎樣來chhoa7學生上到耶穌。 \n1. 你著會得tui3學生若準腓力tui3拿但業講an2-ni，講，「摩西記tit律法kap chiah-e5先知所記e5，阮已經tu2著伊，就是......耶穌。」第一步就是你本身著先tu2著耶穌。把握耶穌，你代先認bat耶穌、得著耶穌。 \n2.著親像保羅好膽講，「Lin2 著學我，親像我學基督。」（I林11：1）。 \n人常常ai3講「Lin2著注神看耶穌，m7-thang看我」，這是逃責任e5 話。耶穌ti7 to2位？老師你ti7學生e5目珠前，耶穌若是好，你代先學耶穌，hou7耶穌救著--e5 tou be7好l"}
{"text": "ah，beh叫我信你所介紹e5耶穌，這真oh。 囡仔來教會，m7 na7 beh看老師、牧師、長老、執事、父母、兄姊，連拜堂一切 e5 行事都是in所beh看、beh學習e5對象。你講耶穌偌好，傳教者kap長執be7和，會友tu2會友冤家，主日學教室內老師講信耶穌是偌好，這攏pian2--e5，無效。 \n3. 最後e5方法就是「疼」，ti7-chia所講 e5 疼m7是屬tek人情e5疼：Eros（E-lou-suh） e5疼。是講屬靈、聖潔、chu3-seng5 e5 疼：Agape(A-ka-pheh） e5疼，這個疼e5發源就是上帝。約翰壹書講「上帝就是疼。」上帝e5疼e5表現就是在ti7「差伊e5子為著lan2 e5罪做挽回e5祭。」（I約翰4：10）。所以做老師e5應該著有腓立比2章所講e5精神，用主e5心做心，就是「反轉piaN3空家己，取奴僕e5形狀，成做人e5樣siuN3，已經有親像人e5款式，順服到ti7死，甚至死ti7十架。」這就是疼e5極致、昇華，koh較好無lah，這就是無上e5疼。 \n導上教育法我想就是an2-ni：(1) 你，做老師著家己代先把握、得著耶穌。(2) 你會得好膽叫學生、被教育者學你，親像你有學基督。(3) 就是著體貼主e5心，甘願將你e5時間、精神、智識、身軀、性命，土話講「ham7身kap命」攏總獻hou7主來為著學生。用這款e5態度來領導學生，因為我深信beh chhoa7人到ti7主，這m7是頭殼、形而下 e5 教育，是屬ti7心靈、形而上e5教育，是以心會心，以神會神，人格tek交流e5教育，是著有主e5神、聖靈e5啟示、幫贊才會thang成功e5教育。 所以若m7是本身有真正得著tui3頂面來e5力量kap疼心也用an2-ni來做chiah-e5工，除an2-ni以外就伊所做e5一切是hong7-heng5故事 e5 敷衍"}
{"text": "na7-tiaN7。保羅tui3哥林多人講，「Ti7基督耶穌，我bat tui3福音來生lin2，所以我勸lin2 著學我。」（I林4：16）。用這款e5心情，kap勞苦來生信仰e5子，這款老師才會成功。 \n所以老師，咱著家己代先成做祈禱e5人，m7 na7是做讀聖經熟熟e5 人，kok較要緊著成做實行聖經e5人，簡tit8來講，咱著做耶穌e5證人，tui3耶穌來得救，成聖e5「神人」，來企ti7學生 e5 面前。Hou7學生tui3你e5 面、kap行為來看見主e5榮光，an2-ni才有力。An2-ni你句句 e5 話才會khap8著學生e5心弦，土話講「心肝iN2-a2」，留深刻e5印象ti7學生e5心靈上。Na7 kan-ta hi-hi hoa7-hoa7、講故事、笑笑leh，念b. ch. chh歌，莫怪學生感覺礁so3無味，到初中e5年齡，就看輕主日學，做伊去無越頭lah。 \n我bat將這款e5事小可介紹ti7某中會e5主日學教員靈修會e5時，bat hou7人用冷笑來看輕，評講he是m7-bat兒童心理 e5 教授法。我m7敢in3(因為我自份退時lah），總是照我e5經驗自有台灣主日學講習會（靈修會）約倚40年前起，就是這款用謙虛心、負責、疼學生，chhoa7 in到ti7主 e5 方法是第一好。我m7是教育專家，大家若有想著koh較好e5方法，大家相kap來參考真好，我也真歡喜tui3大家來學習新新e5教育學、教授法。 \n今照以上所講，咱來越頭看咱現在e5主日學、教會學校e5教育是怎樣？成功抑是失敗ah？ \n（附記）數念過去台灣最早 e5 主日學教員講習會：第1回開ti7台南，小弟tu2畢業神學校是A.D. 1921年，離這時（1960年）是39年前。第2回開ti7東港，是1922年，離今年38年前。第3回開ti7台南，是全南部大會，hit時無叫做大會，是"}
{"text": "叫做3州（台中、台南、高雄）聯合講習會，是1924年，離這時36年前。看hit時 e5 紀念像講師隊容是：萬榮華牧師、牧師娘，（已經倒去英國），koh來就是高金聲牧師、林燕臣牧師、黃俟命牧師、楊世註牧師、鄭溪泮牧師、廖得牧師、林Kin2-sin7牧師、kap小弟，感謝主tui3第2回起就hou7我也有份ti7 hit個boat8-sek8。TaN chiah-e5 先輩濟濟攏倒去天父兜lah，抑是退職告老lah，若是現在koh出嶄然濟傑出 e5 後輩，真正是感謝主。 \n12. 赴主日學靈修會（五） \n來檢討咱現在e5教會學校（主日學）e5教育是怎樣？ \n1. 現在e5教育是成功抑是失敗？ \n成功較少，失敗較濟，an2-choaN2 an2-ni講？教濟濟囡仔會曉讀白話字，抑是聽故事真熟。Ti7聖誕會曉唱歌、比遊戲、做劇，這m7是咱主日學e5目的，hiah-e5學生到讀初中、高中e5程度，in就想主日學是畢業lah，m7 na7無來主日學，連來禮拜也攏疏去lah。你看這是成功、抑是失敗，我講咱e5主日學教育失敗。 \n其實主日學是無畢業--e5，主日學應該tui3家庭教育科設起，就是領導有身孕e5婦女，tui3胎兒宗教教育e5領導，後來著進到搖籃科，koh進到幼稚科，koh來就是國民學校時代照年齡、智識程度來分科，到初中、高中e5科，最後著設成人科、老人科，koh tui3初來e5囡仔、抑求道者著設歡迎科，抑是談道科，應新來 e5 學生kap求道者e5利便，老人科若讀了，願主hou7咱入ti7天堂科，ti7 hia tui3咱至大e5牧者耶穌親身chhoa7咱到ti7活命水，活命樹e5下面，來得著主永遠e5養飼，koh早暗kap眾天兵聖使、早e5聖徒相敬拜ti7明宮父e5面前，宗教教育是永遠無畢業e5，若有人想講伊畢業lah，是真大e5錯誤。 \n咱已經知主日學e5目的m7是用教"}
{"text": "白話字做目標，教白話字無kou3是做為讀聖冊e5橋樑，方便na7-tiaN7，m7是為beh傳授聖經故事hou7囡仔熟熟，講故事hou7囡仔聽，無kou3是向望tui3所講 e5 故事會hou7囡仔「引迷入悟」，tui3 m7-bat chhoa7 in入到ti7知bat，1款 e5 手段na7-tiaN7。教吟詩、唱歌、遊戲、作曲，這攏是用1款e5方便來提醒，抑是造成in得著宗教上好e5情感，幫贊in理解，造成敬虔敬拜e5習慣，最後e5總目的，就是著透過一切chhoa7學生到接受耶穌做in e5救主。 \n設使人歡喜接受耶穌做主e5記號，若用受洗禮、chiuN7聖餐來做ui5-chun2來講，an2-ni你所教e5學生，到尾有幾個chiuN7聖餐，甘願領洗禮認耶穌做in e5主，你做老師大概m7-bat關心到hia也無的確。 \n照世界e5平均領洗禮受接chiuN7聖餐 e5 年齡是14∼16歲上懸，hit時e5少年，感情單純，向上（英雄崇拜）崇拜主e5心熱，koh來就是18∼22歲，hit時情動思春追慕愛人，in疼主e5心切，這兩cham7時期若過去，某娶、尪嫁，踏入社會m7-bat--你lah，若m7是到tu2-tioh8真大 e5 打擊，真oh回頭，就是seng7風tok8浪，kap古今e5人同浮沉ti7名利中去lah。 \n牧師、先生ah！著把握青年 e5 機會chhoa7 in來到ti7主。你做主日學教員chhoa7幾個來就近主lah，所以我講咱看親像成功，其實是失敗。 \n2. 現在e5教員有夠標準抑無？ \n我講夠標準e5少、無夠標準e5較濟，小弟也是ti7無夠標準 e5 班列中，向較懸e5標準來teh追求中。 \n我所講e5無夠標準，m7是講hit個教員無讀過兒童心理學，抑是教授法，抑是甚物主日學 e5 經營管理法，抑是甚物無明白神學種種屬世e5智識，這會曉真好，器具"}
{"text": "無嫌大，保羅有保羅e5 路用，我所講e5是欠缺真正重頭生、成聖e5老師，敢tui3學生講「你著學我，親像我學基督一樣」，這號人，欠缺負責準時來出席e5老師，欠缺真正獻身、獻心，獻你e5一切真正活ti7召命感，用疼來實行「疼e5教育」e5 人。咱應該做主耶穌e5光e5反射體，hou7人tui3咱來看見主e5面影，kap行為，咱就是主e5代言人、代行人，m7 na7用平常e5疼來疼主，主要求咱講，「你疼我較贏chiah-e5 mah？」彼得應講，「主ah，是，你知我疼你！」耶穌ka7伊講「飼我 e5 羊仔子」。著有pat8 kun5(贏過眾人）e5 疼，來疼耶穌。主才敢交代你飼伊e5羊仔子。咱是主「疼e5化身」來企ti7學生e5面前抑 m7是？你bat想到你現在teh教主日學e5動機抑m7-bat？ \n3. 現在e5主日學kap家庭 e5 聯繫，kap教會chu機關e5聯繫有夠好無？ \n我講好--e5較少，bai2--e5較濟，1禮拜7日是168點鐘，hit中間1點鐘抑是點半鐘久來赴主日學，其餘167點鐘ti7厝nih8，抑是ti7教會以外 e5 環境來過去，你看老母koh khun3 oaN3無緊備辦早頓，無緊ka7伊換衫、洗面，無提獻金錢hou7伊，無要緊督責，囡仔ho7-li2 ho7-so7就無來，抑是ti5-khek，ti7厝nih8無家己教，一世人b、ch、chh to是chau2 be7 li7。 \n暗時無家庭禮拜，來主日學1點鐘、抑是點半鐘久，hit中間也beh練歌、禮拜、分班、點名、獻金、講故事，也beh讀b、chi、chh準做走馬燈來hui tou無夠時間。無來，老師無閒thang去jiok，父母也放無要緊，大禮拜e5時應該父母著kaN5囡仔ti7身邊來禮拜，無放in long7-liu2-lian，chhun7-pan7你這代拜上帝，koh過子孫liau2"}
{"text": "-jian5 lah，也若祈禱e5時就講「上帝ah！我交代你，向望你家己做工，用你e5神感動我 e5後輩會信你」。你看有該死抑無該死，be7輸先知以利一樣。 \n教會做教會 \n主日學kap青年團契無聯絡，青年團契kap吟詩班無聯絡，女宣kap家庭禮拜無聯絡，佈道隊也無kap人聯絡，甚至逐部分各主張權利，sui e5「長」心be7和、khng7-khng7，ah！可憐，應該著聯絡，主日學 e5 年齡過了（假定到14歲），應該著有少年團契、青年團契，抑是女宣、聖歌班種種 e5 工作接續培養才著，咱真罕得an2-ni，就an2-ni放hou7去。牧師顧上不顧下、顧下不顧上，長執有e5真會曉幫忙，感覺教會家己e5，khioh-khioh起來做，有e5真kheng5-hun，講牧師月俸算千食飽閒閒，實在夠可憐，所以莫怪咱e5主日學，教會學校e5教育be7成功，總是我m7是講thong台灣攏無成功--e5，有所在辦了真好，我e5 眼界隘隘照我所知台南e5太平境、台中 e5 民族路，真正有值得咱學e5所在，chiah-e5主辦人攏是長老，in真正熱心tou2 in e5身命來疼主日學，koh而且kap青年團契、吟詩班真聯絡，穩當iau2有別位辦了真好，真失禮我be7得一一攏列記ti7-chia。 \n照以上3點來看\nM7知我會觀察m7 tioh8 a2-be7，我m7是主日學 e5 教育專家，連小小--e5 to m7是，而且現在ti7總會e5教育處，我攏m7知半項，所以我所講--e5 kiam2-chhai2攏無合現在咱台灣教會e5欠缺，而且所評--e5也m7-tioh8也無的確，總是萬一若會tit做小可e5參考，向望lin2歡喜採用，若講m7著，我真歡喜受指正，願主大大祝福咱台灣教會e5教會學校（主日學）e5教育成功。 阿們。請安諸位學員，祝大家ti7主得著康樂平安。賴牧師講完「聖經教育"}
{"text": "7.「扑hou7你死」（三）\nBe7睏tit soa3 koh想著hit日伊扑麗華、me7麗華 e5 話，koh一句一句記起--來想： \n「But8一下thau2-khui3 leh，會hou7你氣--死，ian7-thauk5 ka7你講身軀著m7通bak-kiaN-lang5，你chiah thiau意故bak-kiaN-lang5，an2-ni kiam2會看得，一身軀be7 su若鬼，也teh流phiN7，看著真chheh」......「Be7 tit lin2父死......」。 \n家己想了真歹勢，囡仔特別ai3 sng2水，著會記得上帝tui3起頭就是hou7囡仔長大ti7水 e5 中間。嬰仔成胎ti7老母 e5 腹肚底，就是浮，抑是浸，就是koa3 ui受包ti7胎衣 e5 內面，胎衣滿滿有羊水，ia7嬰仔就是浸ti7羊水 e5 內面到到月才生出--來。所以囡仔大部分tou是ai3洗浴、ai3 bak水，koh人本是土創造--e5，所以囡仔真ai3 tiam3塗裡爬、塗裡so5，你若hou7伊落去塗腳學行，接著塗氣，會較硬chiaN7、較快會行。囡仔ai3 sng2土是天性，ai3 sng2水也是天性。的確m7是thiau意故、計劃tek beh氣死老母，才明知故犯、歹心、惡意犯罪。所以淑貞受氣麗華是無意思。 \n「But8一下thau2-khui3 leh」 \n扑囡仔是出tui3疼，ti7教育上(1)為beh訂正囡仔 e5 錯誤；(2)為beh點醒，hou7伊有深刻 e5 記憶，罪 e5 可怕；(3)扑，就是罪 e5 工錢，hou7人扑伊家己若準感覺tui3 an2-ni，伊 e5 罪若準得著赦免 e5 安心。若是疼 e5 pan2-poe，pan2-poe e5 下面有疼e5目屎，有時真有意義，m7-ku2若是扑「thau2-khui3--e5」an2-ni"}
{"text": "是無意思。An2-ni扑囡仔做你e5消氣筒、消氣散，若無扑--人，你e5氣m7就be7消，tiaN7 kek-leh e5 款，an2-ni扑是消你 e5 氣，莫怪hou7你扑e5囡仔m7願--你。 \n罵囡仔是「thiau意故」這是冤枉，是將無影e5 罪來ka-bu5 ti7 be7曉辯護幼兒 e5 頂面，是真枉屈囡仔e5無邪天真。是罵iaN5 si7-siau3，無建立你e5德行，也無利益囡仔e5教育。 \n「看著真chheh......be7 tit lin2父死......」。囡仔攏be7曉理解。阿母是媽媽，thai3會變老父，an2-choaN2媽媽會真chheh--伊。不知不覺會變「畏懼」驚惶、無親，有膈膜 e5 感覺，父子、母子m7通hou7細子生起畏懼、驚畏 e5 心，子tui3父母應有 e5 心是「敬畏」m7是「驚畏」。Tui3尊敬來生出順服才好，m7-thang hou7序細tui3驚--你、才生出順服，an2-ni m7 好。 Koh無揀位、無揀chhoe5仔 giah8起--來亂but8，有時真失敗，koh較khok-heng5就是扑了，hou7人扑 e5 囡仔真疼teh哮，當伊teh哮 e5 時即時叫伊恬恬，連chhng2 tou m7-thang、to7 be7用得，若chhng2 beh koh扑，真正heng5-gek8，比警察刑事teh刑犯人koh較殘忍。 \n人hou7人扑逐e5 tou會疼，疼就會哮，哮正正是thau2-khui3，hou7人扑 e5 時神經真緊張、真痛苦，心臟真chheng2，huih失落平行，忽然又叫伊即時著恬、m7-thang chhng2，哭呼吸自然會較緊，肺體、氣管自然會失落常態，有時呼吸會be7順，叫伊即時著恬，be7 su機器，雖然電流切斷，ma7 iau2會加轉一下仔才恬。所以囡仔硬tong3恬伊 e5 感情，"}
{"text": "血流、氣體e5應該然iau2會有e5活動，有時囡仔會致到發燒、頭殼gong5，m7-na7教養上無達目的，而且tui3囡仔身體生理上也是真惡影響。所以thang講扑囡仔m7是第一好e5教授法是實。 \n用扑來教囡仔，m7 tat8-tioh8用o-lo2來領導iau2較好，真出名 e5 話an2-ni講，「你用1加崙e5毒藥來beh掠hou-sin5，m7-tat8-tioh8用1點仔蜜，掠iau2較濟。」你用變面嚷、喊喝、扑來教囡仔，若換做用笑容、親切 e5 指示你想an2-choaN2？平平e5 改換來講，kiam2-chhai2一面會成做責怨、偽善、假做 e5 降服，這爿會成做親密感，tui3心底 e5 歡喜降服也無的確，總是有人是掠做無kiu3-kiu3嚷、無扑，是失落序大人 e5 權威，這是真大 e5 錯誤。 \n淑貞家己想到chia真見笑，就決心ai3改換伊教囡仔e5方法。所以伊就起來跪落祈禱，求主賞賜伊有智慧thang教示伊e5細子。Tui3 hit時起伊常常注意研究兒童心理、kap適應兒童心理e5教授法。 \nTaN咱若beh研究兒童心理kap hit e5適應兒童心理 e5 教授法有濟濟法度。 \n1. 注意咱身邊e5細子，逐日e5生活，不論伊e5講話、舉動一切。 \n2. 常常想咱家己e5過去，做囡仔hiang3-tang時 e5 款。 \n3. 讀關係囡仔心理、kap教授法e5冊。 \n4. 赴教員講習會，聽有經驗e5專家講演、指導。 \n5. 你將所讀、所聽e5方法實在經驗看mai7，看囡仔e5反應怎樣，那改進就會那會曉教囡仔。 \nTui3 hit時起淑貞教細子 e5 態度大變換。 \n隔幾若日褓母koh來，hit時兩人koh談起chiah-e5事大家真歡喜。 老師知淑貞執事真謙卑歡喜接受伊，就接續講koh較要緊 e5 事hou7伊聽。Tui3 an2-ni大家真好交"}
{"text": "陪。 \n8. 赴主日學教員靈修會（一） \nTui3 kap幼稚園e5褓母談論後，淑貞就知伊tui3教囡仔e5方法iau2真無到額。所以hit年熱天e5主日學教員靈修會，伊就撥工去加入，ti7 hit中間有一個講題叫做「聖經教育學e5真諦」是L. J. S. 牧師講--e5，伊就真致意ka7伊聽。聽了非常e5感動，就koh較明白「宗教教育到底是甚物？」今將牧師所講 e5 介紹ti7 chia。 \n甚物叫做聖經教育學？咱著代先了解「聖經」是甚物？聖經簡得來講就是「上帝e5話。」 \nTaN上帝 e5 話有tui3 3方面來表明。 \n1. Tui3先知來宣揚。 \nII彼得1：20－21 an2-ni講：「第一，著seng知，見若聖經中先知 e5 話，無thang趁su-khia e5 意思來開拆。因為未有先知e5話tui3人 e5 意思出；就是tui3上帝來e5人，hou7聖神感動來講。」 \n咱若看舊約先知 e5 冊，咱常常beh發現親像下面 e5 話。 \n「我耶和華講」（以賽亞1：18）。「耶和華親嘴講。」（以賽亞1：20）。「耶和華吩咐摩西講。」（利未記6：1、8）。「攏是照耶和華吩咐摩西e5。」（利未記8：9）。「七月二十一日，耶和華 e5 話託先知哈該講。」（哈該2：1）。\nTui3以上e5 話咱thang知先知所傳m7是傳伊家己e5意思，是傳上帝所吩咐e5。所以先知不過是上帝e5代言人na7-tiaN7。 \n2. Tui3聖經e5寫作來顯明。 \nII提摩太3：16講，「見若hou7上帝默示 e5 經......」。 \n寫經m7是隨便來寫，是tui3上帝「默示」才來寫。出埃及記34：27講：「耶和華tui3摩西講：『你著寫chiah-e5話，因為我是照這個話kap你以及以色列立約。』」 \n啟示錄22：18－19。「我tui3凡若聽這本冊chham3語e5話e5人作干證，設使"}
{"text": "有人加添伊，上帝beh將這本冊所記e5災禍加添ti7伊；設使有人刪除這本chham3語e5冊e5話，上帝也beh tui3這本冊所記活命e5 樹kap聖城，刪除伊e5份額。」 \nTui3頂面e5話咱就知聖經是上帝默示來寫 e5 經。人m7-thang隨便刪除抑是加添。 \n3. Tui3耶穌親嘴e5所講，kap伊e5所行來顯明。 \n腓力ka7伊講「主啊，用父hou7阮看，就夠額。耶穌ka7伊講，腓力我kap lin2 tiam3 chiah久，你iau2 m7-bat我mah？已經看見我e5，就是看見父。」（約翰14：8、9）。 \n耶穌叫講，「信我e5人m7是信我，就是信差我e5。看見我e5，就是看見差我e5 ...... 人若聽我e5話也m7守，我無審判伊；因為我來，m7 是beh審判世間，是beh救世間。棄sak我，也m7接納我e5話e5人，就有審判伊e5，就是我所講 e5 道理，beh ti7末日審判伊。因為我所講m7是出ti7家己，就是差我e5父，伊有命令我，著傳甚物、講甚物。我知伊 e5命令是永活，所以我所講e5，是照父所傳hou7我e5，來講伊。」（約翰12：44－50）。 \nAn2-ni，上帝將耶穌基督降世ti7世間，就是伊本身家己展開歷史tek e5 啟示ti7世間。聖經教育學就是根據上帝e5話來教示；所以是tui3上帝出發，用上帝聖潔e5 疼來領導被教育者（學生）到ti7上帝，就是chhoa7學生到ti7主，thang受主e5寶血洗清、重頭生、稱義、成聖，向完全親像天父e5完全e5目標來前進。這款e5教育叫做「聖經教育學。」 \n「聖經教育學e5真諦」，換1句話來講，就是「基督教e5宗教教育到底是甚物？」Koh換話來講，就是「主日學（教會學校）e5教育tek根本原理到底ti7 to2位？」Kiam2-chhai2有真濟thang講，若是小弟這時是beh侷限ti"}
{"text": "7主日學教育來講na7-tiaN7。 \n（1）就是講咱e5主日學應該根據甚物來教？（2）也應該tioh8 an2-choaN2樣來教？ \n今咱應該著根據聖經，聖經是甚物？是上帝 e5 話，上帝e5話聖經e5背後有甚物？有上帝本身。所以主日學教育e5根據是上帝，tui3上帝出發，用上帝e5疼來領導、培育學生，koh到尾是chhoa7學生到上帝，an2-ni就是親像保羅所講「Tui3信到ti7信e5工作。」 \n兄姊咱是抱這款信心、思想來作工抑m7是？ \n9.赴主日學教員靈修會（二） \n1.聖經教育學e5目的？ \n換話來講，設主日學教學生e5目的在ti7 to2位？ \n就是在ti7 chhoa7人到ti7耶穌，耶穌是是誰？（耶穌e5本質）。 \n約翰1：1－2。「Ti7起頭有道（話），道kap上帝相kap ti7-teh，道就是上帝，這個道ti7起頭kap上帝相kap ti7-teh。」這字「道」--字原文e5意思就是講話e5「話」。主耶穌臨到世間，就是「道成肉體，企起ti7咱中間。」咱tui3主耶穌才有恩典kap真理，「未bat有人看見上帝，只有ti7父心懷中獨生e5 子有表明伊。」耶穌就是上帝心懷中e5 話，就是上帝心懷中e5 道；成做人，就是道化身做肉體，成做人 e5 樣siuN3來表現tiam3 ti7人e5中間，所以世間只有耶穌有真理，有活命，是路hou7咱thang tui3伊來就近父。無耶穌就無拯救、無真理、無活命，an2-ni耶穌原本是上帝，臨到凡間來救世，伊所講所做就是表現上帝，伊就是聖經，an2-ni咱教人讀聖經 e5 目的就是beh hou7人tui3聖經來認bat耶穌，所以咱才tioh8教主日學學生讀聖經，這就是聖經教育e5目的。 \n也tui3聖經認bat耶穌了後，向望學生會照聖經，就是照上帝 e5 話來行，hou7人tui3重頭生來進步到ti7完全親像咱e"}
{"text": "5天父e5完全，這個恩賜叫做「成聖」，總是這m7是一朝一夕會thang完成e5事，這是無停歇 e5 進步，所以保羅講，「我m7是講我已經得著，抑是已經完全，獨獨走進前看會thang得著基督e5 耶穌，所以得著我...向所插e5標來走，到得著上帝ti7基督耶穌，tui3頂面召咱 e5 賞。」（腓立比3：）。Chhoa7被教育者（學生）向頂面走，來得著上帝e5賞，這是聖經教育e5目的。 \n2. 聖經教育e5方法 \n上帝透過耶穌基督頂面e5召最大e5報賞是甚物？ \n(1) 換做新e5人，重頭生。(2) 赦免罪得著稱義。(3) 賞賜聖神hou7咱結聖神e5果子，就是成聖。(4) Hou7咱榮光e5變化，會死e5替換做boe7朽爛e5體，接納咱到ti7天父e5家，ti7 hia得著永遠活。總講就是hou7咱復歸做上帝e5子兒，這就是所講tui3天e5召e5報賞。 \n你想beh hou7人得著這款e5賞，著用甚物方法來教，才會hou7學生得著這個賞。 \n世間所講e5教育法，大概有這幾若款(教授法)\n1. 「陶冶式e5 」（=古中國式）。 \n「陶」就是燒瓷e5瓷窯，將土出在師傅e5意思來做，照伊e5所ai3 e5 款式kap所ai3 e5 色緻，ka7伊做了、thng7了、燒了，就成做一項物來供應ti7市場販賣。 \n「冶」鑄銅、鐵 e5 爐，照師傅所ai3來熔銅、鐵、抑是seN，然後倒ti7「翻砂 e5 模」來鑄hou7伊成器具來供應人 e5 需要。 \n以上無論土、銅、鐵，（學生）in攏無主權，主權是在ti7師傅就是教師，學生是出在in so圓、teN7扁，照所領導教示來成做未來e5器具，抑是講囡仔若白紙無色ti3，出在人ka7伊染烏、就變烏，染紅就變紅，抑是講「灌注式」直直ka7伊灌落去，hui管伊有消化抑無，攏不管，看學生做一個te2物 e5 器具，內面空空直直ka7伊piaN3--"}
{"text": "入就是，課程講了就好lah。咱知這款教授法現在be7通，這是完全看學生做被動。 \n2. 「啟發式e5 」（=英國式）。 \n注入式是看學生做m7-bat半項、in是空虛，所以咱著ka7伊piaN3入，啟發式是tu2-tu2倒peng2，是講學生e5內面in家己有充滿濟濟e5才能、智識。咱著斟酌看囡仔 e5 特長ti7 to2位，咱著tui3 hia勻勻仔ka7伊抽出ka7伊「輔導」幫chan7引chhoa7，照in逐人e5才調去發展，這是較屬ti7「個人e5自由教育」，這是較合ti7現代e5教育思潮（教育思想e5潮流）。 \n中國式e5教育是注重ti7「先覺覺後覺，上施下效也」。意思就是代先bat e5，教iau2 boe7 bat e5，伊頂面e5人行hou7下面e5人學。 \n日本 e5 教育：「教」讀做「XXXX」，kap「愛」讀做「XXX」siang7意思。「育」讀做「XXXX」，kap「副」讀做「XX立XX」siang7意思，所以「教育」兩字kap「愛副」=「以愛輔立之」用疼來幫贊伊企在，攏siang7意思。 \n3. 「導上式 e5 」（=德國式）。 \n德國e5教育，特別ti7宗教方面真主張「導上式」e5 教授法，我真贊成這個方式，因為咱e5目的m7是beh製造「治國平天下」e5人才，也m7是beh造出所叫做紳士、君子、淑女、女士e5人，咱要緊是向望beh得著「天裡 e5 國民」，就是beh chhoa7人到耶穌，hou7人「見若接納伊e5，就是信伊（耶穌）e5名e5人，伊就賞賜in有權成做上帝e5 子兒」。既然成做上帝e5子，做天國民了後，伊自動tek會合上帝 e5 聖旨意去建設上帝e5 國，就自然會去做幫贊hou7伊（上帝）e5旨意得成ti7地裡e5事業。 \nTaN這個導上式 e5 教育法到底是怎樣？"}
{"text": "某所在1隻烏龜，每日ti7地面teh爬，爬tioh8真慢，家己真討厭這款慢趖趖e5生活。Giah8頭看大鷹飛ti7空中，aN3落--來看下面 e5 萬物kap一切e5景緻，心生起真soan7慕。Tui3 an2-ni chu-chu想看有甚mih8辦法thang png7老鷹e5 力量來飛騰高空遊玩四方抑無？有1日hou7伊想著，就咬1支chhoe5仔來拜候老鷹兄。Ka7伊講，「老鷹兄拜託你chhoa7我來去到空中遊賞，thang aN3落看下界 e5 光景好無？」老鷹講，「這是真為難 e5 事。」老龜ka7伊講，「Be7」，就將伊帶--來 e5 chhoe5仔hou7老鷹看，講，「請你用你e5腳giap8這支chhoe5仔e5 1頭，ia7我才用嘴咬iau2 1頭，an2-ni你勻勻仔飛起--來，我就會得png7你e5福氣thang去空中遊玩。」老鷹聽了真有理氣，就無推辭來giu2伊到空中。老龜果然覺得非常e5爽快，下面真濟人看見這個稀奇e5事，大家真稱讚，攏走出來看，扑手ka7伊喝采。眾人大大o-lo2這個辦法真thong真好，到底m7知啥人想著--e5？  老龜心內真歡喜、真驕傲，即時開嘴講，「是我lah」Ah！無扑算嘴1下開，續tui3 chhoe5仔lut去，hit隻烏龜chu7 an2-ni tui3真懸 e5 空中siak tui3地上落--來，siak一下骨折肉裂碎kou5-kou5，真可憐。\n慾望會hou7人死！ \n(家庭e5朋友第30期，1960年8月)"}
{"text": "1. Hou7我無法怨聲\n對福益兄不幸早過身，chiu7 hit時以後伊 e5 婦人人淑貞，真正是艱艱苦苦克勤克儉，倚靠hit雙手ka7人做衫來牽2個子。大漢 e5 查甫名文華，當時10歲，細漢--e5女e5叫麗華當時5歲。伊e5丈夫是本嶼人，活tong時teh開si5錶店，薪勞倩真濟e5。若是姊妹真leng5-lai7，伊家己想be7曉扛轎，就m7-thang開轎店。雖罔有大伯、小叔，總是無人拜上帝，日頭赤iaN7-iaN7、隨人顧性命。所以伊即時整理，將所欠--人e5還清楚，se2 kau3 tit8 chhun無偌濟，就搬入市場內。Ki-liong5 e5生理，ti7市場內甚物都有。伊就ti7 tu2好 e5 所在tui3人poaN5 1間細細 e5 店位，母子就ti7 hia做衫褲tui3裁縫來度活。上帝施恩憐憫伊，伊熱心khiN5-tiau5 ti7主，伊ti7教會當執事，掌理教會 e5 會計，幫贊主日學、聖歌班，伊是吟女低聲 e5 領導者，伊也掌理女說道會 e5 會計，做人忠厚、嚴正、清白，hou7教會內外 e5 人所尊敬。丈夫死hit年伊才30歲，真濟人beh來ka7伊作親情，伊攏ka7人推辭，伊甘願勞苦來牽子。 \nHit暗食飽逐項款清楚，就叫2個子來，照常作家庭禮拜。目一nih8文華已經11歲，國民學校3年，麗華也6歲lah。 \n掀開聖詩做伙吟。 \n聖詩e5話講： \n1.設使有甚世間幸福，無受聖心允准，但願倚近慈悲座前，贊我願意敬遵。 \n2.求賜鎮靜感謝 e5 心，Hou7我無法怨聲，願你接續憐憫無煞，我願為你phoe命。 \n3.但願一生kap主相隨，Toe3你永無離開，願主用光照我前途，Kap你同到hit位。 \n（這首詩 e5 作者是熱心 e5 女徒，伊 e5 未婚夫真少年英俊，當beh結婚 e5 前日，ti7河裡洗浴，失足thut8腳poah8到ti7深"}
{"text": "e5 位，tui3 an2-ni失事永別，姊妹為這個事煩惱致病，一生身體軟弱，常常khah8床，這首就是伊ti7病床中所作 e5 詩，濟濟人愛吟）。 \nHit暗就是淑貞 e5 丈夫死對年 e5 日。未免得想著早前kap現今就目屎si3-lam5垂。但是伊無餒志，目屎chhit-chhit leh，就掀開聖經來讀，哥林多前書10章10節，講「你也莫得ngauh8-ngauh8念，親像in中間有人ngauh8-ngauh8念，XXXX 13節：Lin2所tu2著 e5 試無m7是人 e5 常事；上帝是信實，無beh hou7 lin2 tu2著試過頭ti7 lin2所會當；就是ti7受試 e5 時beh續開脫出 e5 路，hou7 lin2當會去。」 \n讀了叫子相輪閱念詩篇23篇，koh伴子念信經，koh念10條誡、主 e5 祈禱文，後來伊本身才用簡單 e5 祈禱來煞。然後有講淡薄爸爸 e5 事hou7大家數念在生 e5 爸爸是何等e5疼惜in。做這款 e5 紀念，續鼓勵子兒著立志、堅心信主、倚靠主認真來進步。小妹麗華細漢較be7曉聽，但是文華句句tim3頭，目屎掛tiam3目kiN5，手tiN7拳頭母，嘴唇咬an5-an5，句句領受老母 e5 教示，心底立誓堅心beh守媽媽 e5 吩咐，立志作乖子來榮光上帝報答爸爸、媽媽 e5 恩。隔日piaN3掃teh曝物 e5 時，將內面 e5 物攏提出來外面曝日，忽然ti7 keh-a2頂，無teh kah e5 棉被內，棉被摺好好收ti7 hia，ti7 hit 內面看著一個紙khe-a2，內面有te2錢，有一角--e5，也有兩角--e5，也有五角--e5，也有銀票，攏總有4箍外銀。伊e5老母真奇怪，問無去讀冊e5麗華，che是甚物錢，麗華搖頭m7講，khah問tou m7 講，媽媽問伊chaiN2-iuN7你問m7講？伊講，「哥哥"}
{"text": "講m7-thang 講，」an2-ni 麗華真守約，伊疼阿哥。老母就無koh逼--伊，講，「好，聽候lin2哥哥倒--來，我才來問伊，an2-choaN2會藏hiah濟錢tiam3 被內，無hou7 媽媽知，koh 問m7講。」 \n(欠第27期，1960年5月) \n2.三款家庭。 \n3.三款處理法。 \nTui3摃破花矸逐人賠5箍銀，淑貞 e5 處理法咱已經知。天來仔倒去beh ka7 in老母提，in老母講伊m7知。將這個事ka7 in老父講。大條ah，peh起來跳，即時去sa一支藤條親像teh but8牛an2-ni tit8-tut8，chhoh koh kiau7。天來仔bun3 tui3桌腳落去，koh拖出來用腳cham3，tng3 lap-che7落去，chhia倒碗斗仔摃破真濟te3碗，in老父koh較氣，罵伊看beh去to2位死、緊去死。天來仔自an2-ni哭tui3外面出去，到in老父無看見e5位目屎chhit-chhit leh，開嘴chhoh in老父，放tiau in老父to m7-thang食老，伊的確beh報冤。攏無講beh heng5--人，hit暗天來仔去外口liu5，無食，liu5到真暗才趖倒--來。In老父tu2遇有oa2船，顧出貨也無koh問。 \n隔明仔再天來仔去haN2顯祖ka3伊替伊出錢thang賠，若無beh cheng--伊。顯祖衫仔袋內面不時tou有錢，若貧憚行隨便招朋友坐三輪車倒去ka7人出錢，五箍銀伊是無看見，koh林議員kap陳大條ti7某方面是有暗通 e5 所在，就是ti7走私e5時，林先生真需要大條e5幫贊。所以顯祖e5錢、物是hou7天來仔用無數，軟e5也beh伊、硬e5也beh伊，顯祖若hou7人欺負，天來仔也替伊做拳頭tiam。所以顯祖用錢phaN3，天來仔e5拳頭母大粒，文華ti7 in中間，親像鴿仔chhap"}
{"text": "ti7孔雀、kap豺狼中。M7-ku2是同級生，而且beh去、beh倒--來攏siang7條路，所以m7 kap in行也hou7 in糟蹋，beh kap in行也hou7 in chhi2-ti7，實在是真oh做人。 \nKoh講倒轉--來piaN3掃hit日，逐人mih8提出來曝，peng2-peng2 hiah-e5 無路用e5 mih8，淑貞看做無路用--e5 攏ka7伊hiat-kak8。其中有hiah-e5七十銅八十鐵、put-tong7 li2-khian e5 mih8，麗華掠做真寶貝，包一包一包勻勻仔收好勢，連一仙liu3-phi2 liu3-phi2面舊去niau-niau e5 尪仔，倚chiaN5尺大，所穿 e5 衫也舊舊去lah，也真m7甘收好勢，淑貞攏看做無路用ka7伊hiat-kak8，有 e5 ka7伊放火燒。 \n麗華去讀幼稚園倒--來，看一下大m7甘，盡數e7去拾倒轉--來，特別hit仙尪仔e5衫有hou7火燒著、手骨一支也小可燒著，麗華緊去tui3火中救伊出，流目屎真m7甘。麗華雖然是6歲，其實才有5歲足，年尾ut歲e5子，真m7甘，拾來抱tiam3胸前，緊拾媽媽e5布liau5仔來ka7伊包手，若準護士一樣 e5 關心患者，koh求媽媽ka7伊做新衫。淑貞起頭看了也好氣、也好笑，總是後來就想應該著體貼細子e5心，尊重細子 e5 所有權，物是伊e5，無kap伊參詳、無得細子e5諒解，隨便將人看做家伙e5物ka7人hiat-kak8，是無視人e5人權e5尊嚴，koh特別tui3伊e5 好朋友「美麗」（hit仙尪仔 e5 名），ka7伊掠去hou7火燒koh較m7著，過去美麗kap伊睏，hou7伊抱、hou7伊aiN7，做伊 e5 人客hou7伊請，伊無ti7-teh，咱就將伊所看做好朋友e5，ka7伊hiat hou7火燒，真正傷著細子e"}
{"text": "5幼兒感，莫怪麗華傷心。TaN著完成伊e5軟心e5行為才好，設使咱若硬硬ka7伊搶hiat-kak8，講m7聽，續ka7伊扑，講伊三八，到hiah大漢lah iau2 teh sng2尪仔，an2-ni一屑仔tou無利益hit-e5囡仔e5精神教育，koh顛倒hou7伊giau5疑老母 e5 au2-hoaiN5、無情、無疼心，伊beh m7願你、看輕老母e5所做，beh一生記得你e5野蠻，m7-na7無培育伊 e5 慈心、友誼，koh hou7伊抱無限 e5 傷悲感，kap m7甘願老母無情理、高壓tek手段e5款待。 \n淑貞想來想去就緊koh將零星布替「美麗」做新衫，也tui3麗華hoe7失禮，ka7伊講「媽媽一時想無著，未記得問麗華iau2有欠用美麗抑無。」的確m7-thang無視細子e5自尊心。 \n麗華就拭伊e5目屎、面轉笑，抱伊 e5 美麗來pheng7 tiam3媽媽 e5 胸前。Ti7 hia表現人間e5溫暖，才煞去險險燒死細子e5 好朋友，冷酷兇殺、殘忍e5事件，hit-e5風波才平定。咱要緊著體貼細子幼chiN2 e5 心靈。 \n(欠第29期，1960年7月) \n5.「扑hou7你死」 \n有一日麗華tui3幼稚園倒--來，身軀非常la5-sam5，原因是ti7幼稚園kap人sng2水，幼稚園有噴水池，池底有飼金魚，hit日kap其餘 e5 囡仔ti7褓母無看見 e5 時偷去sng2水、相hou3，真心適、足歡喜，所以身軀續扑tam5。後來koh去砂仔堆sng2，所以身軀ko7到烏kui2-kui2，倒--來 e5 時媽媽看一下非常受氣，ti7做衫 e5 布床頂有尺，隨便giah8起--來lian5-lian5無keng2所在ka7伊but8真濟下，真氣，心phok8-phok8-chheng2，手phi7-phi7-chhoah講，「But8一下thau2"}
{"text": "-khui3 leh，會hou7你氣--死，ian7-thau5 ka7你講身軀著m7-thang bak kiaN-lang5，你chiah thiau意故bak kiaN-lang5，an2-ni kiam2會看得，一身軀be7輸若鬼，也teh流phiN7，看著真chheh」，m7願koh ka7伊liam3一下講，「未得lin2父死，略仔就冷著流phiN7，你也敢sng2水。」 麗華直直哮，也疼、也驚。Tu2 hit時麗華e5老師、褓母tui3 hia過，伊也是咱教會e5姊妹，伊有讀過咱神學院 e5 褓母科，幼稚園也是咱教會設--e5。伊tui3 hia過聽麗華teh哮，就越來ka7伊看，看淑貞執事氣phut-phut，手iau2-ku2 giah8尺，就倚去用笑容來苦勸淑貞執事，續hoe7失禮講，「真失禮，因為我失注意e5 kam-tok，所以hou7伊去bak水，bak到hiah tam5。」 淑貞執事既然看褓母hiah笑容、hiah親切teh hoe7，家己也真歹勢，尺放leh，就牽麗華來換衫。 \nHit暗當囡仔去歇睏e5時褓母來chhoe7淑貞坐，kap伊談論囡仔教育e5事，講起現在e5教育思潮（教育上思想e5潮流）kap往過真大e5各樣最大各樣e5幾若點。 \n1. Tui3重個人自由主義，早是國家主義、家族主義，taN是變作個人主義，早中國 e5 思想是講，「君欲臣死，臣不死不忠。」「父欲子死，子不死不孝」。意思是講「人君若ai3人臣死，人臣無死，an2-ni人臣是無盡忠」。「老父若ai3子死，子若無死，an2-ni子是不孝」。 An2-ni人臣是隸屬人君，是親像奴才，性命、肉體、心志攏完全屬ti7人君，an2-ni做人臣m7-na7肉體，連精神、性命to無自由。子也是老父 e5 附屬品，一支頭毛、一te3 e5 皮膚tou是tui3父、母受--e5，所以著"}
{"text": "割肉還母、刻骨還父，一生為國君來死才是忠，為父母來死才是孝，父母ti7 teh e5 時m7-thang去遠遠e5 所在，早日本時代 e5 教育，天皇陛下是現神人（現在活活ti7人e5中間，目珠看會著 e5上帝人），所以in有人講in e5天皇陛下就是末世e5基督。大東亞戰爭，就是神差日本tui3東方日頭出 e5 所在起--來e5救主，beh來解放人類。咱知這攏是人e5空想，kap誇大狂，總是這個思想是十分 e5 厲害，侵入ti7日本國民e5心真深，就變做軍國主義，出濟濟特攻隊，為著in e5 「大君」（帝王）雖然死ti7 to2位tou甘願，而且beh死 e5 時to大聲呼叫講，「天皇陛下萬歲」才死。An2-ni講是真「精忠英勇」，你看這個思想是何等 e5 厲害。 \n以上 e5 思想m7是講無真理、無好處，的確也有伊e5特長，才會存在koh流傳到現在，總是近來這個否定個人e5自由e5思想tit8-tit8沒落（無去），個人e5自由主義e5思想tit8-tit8 teh浮頭，就是tui3重各個人 e5 自由發展，各人有伊人格e5尊嚴，君ai3人臣死，人臣伊無的確beh死。伊有伊e5自由意志伊m7死、m7 kap伊殉死（做伙死）也未thang講伊不忠。父ai3子死，子m7死也未thang講子不孝，子有子e5想法、做法，早na7 an2-ni是講「逆君」「叛祖」抑是「背祖」。今伊有自由雄飛（盡力、大e7 飛）e5機會。父母ti7 teh伊離開父母、故鄉飛到天邊、海角tou無人講伊不孝。 \n早beh娶、beh嫁，著父母主意，憑媒人婆仔講，當事人無相看，「鹹菜鹹toa5-toa5，父母主婚無ta5-oa5。」「恨命，冤仇才會做翁某。」「這是鐵釘teng3大柱，會得入是未得出，一生e5結合」這是古早e5思想，今這是好抑bai2？時間kap多數e5人e5經驗e5歷史會判斷。 \n現在e5"}
{"text": "結婚是重個人e5自由，有孝e5子就存父母 e5 意見做參考，不孝e5子就不過問，連問你父母to無。自由去公證結婚，甚至自由「戀愛」「亂愛」「試結婚」「暫同居」，將性交做遊戲、thit-tho5，真是自由，離婚ia7新聞啟事廣告，這就是現代e5個人自由現象。今這是好抑 m7好，也是著聽候時間、kap多數人e5經驗才來證明。 \n咱基督教，特別教會beh施行基督教教育，ngeh8 ti7這兩個大時代 e5 中間咱beh an2-choaN2來hou7這個代誌會調和。現在濟濟家庭老kap少年--e5 be7和就是ti7 chia，老--e5 chip古法，家族主義，絕對ai3遵古法制才會用得，少年--e5主張ai3自由主義、個人主義，an2-ni kap古早式 e5 家族制度，完全be7和。咱e5主日學（教會學校）kap講壇頂 e5 講道beh an2-choaN2？ 這是真大e5 問題。真暗lah，褓母kap淑貞相辭倒去。 \n(欠第31期，1960年9月)"}
{"text": "7. 苦杯。\nHit暗偷叫秋桂仔去邊仔頭ka7 伊問，秋桂仔頭殼chhih-chhih見笑見笑應 in 阿爸講，「lin2 若看好就好，」阿添伯講，「An2-ni beh thai2會用 tit，beh 著應beh，m7就應m7，也會tit 講阮若看好就好，也m7是爸家己beh 嫁lah，」直直beh 等伊應，佳哉阿添姆較會曉講，「你ma7 m7-thang an2-ni，an2-ni 咱就 bat lah，也著迫人應boeh，m7。」 \nChia按下免koh 講，講到秋桂仔既然歡喜，ti7 hit年 e5 年尾就ka7 in兩個成婚，果真thai5 豬請客，tong教會為 in大歡喜，chiah-e5 事免詳細講，一家歡頭喜面，充滿快樂 e5 氣氛。免偌久隔一年，頭上仔子就出世，就ka7伊號名叫做蘭英，傳還外公，食外公 e5 姓，就叫伊做穆蘭英。蘭英三歲 e5 時，不幸阿添伯染著急性 e5 肺炎，就離開世間，享壽65歲，一家為著伊真憂悶，但是阿添伯本人真平安、真滿足，顯明真感謝主 e5 款式來倒去。 \n隔年第二查某子「蘭香」出世，心真愛查甫--e5，但是猶原生查某--e5，m7-ku2這個囡仔出世生成kap人無siang5；鼻、目、嘴真sui2，鼻懸koh尖，目珠大蕊koh 重巡，嘴細 e5，嘴唇真薄tiah，耳仔tong5-ng墜，嘴下斗hui5-hui5，真正有好命相 e5 款式。所以永福嫂仔看了真歡喜。阿媽看了笑bi-bi。這個造kap老父siang7姓，就叫伊做「李蘭香」，就是咱所講，做外科 e5 護士班長 e5 「蘭香姊」。蘭香小姐四歲hit年，in老母koh拾一個小妹，ka7 伊名叫「蘭兒」。但是無扑算真不幸，永福嫂ti7月內28日就離開世間。聽講hit-e5原因就是因為ti7山內，無gau5 e5 產婆，若有，是用土khioh-chia2-ma2 。Teh"}
{"text": "khioh e5 時，叫伊人落來眠床腳，用ke7 椅頭仔顛倒爿囥，人才坐tiam3椅仔腳 e5 頂面，be7 輸那teh刑罰，一遍koh一遍，khah停叫伊起--來，腹肚若痛，就叫伊koh落去坐，an2-ni 車跋peng2；到嬰仔出世 e5 時，嬰仔真大漢，也be7 曉用手去承，ka7 伊保護，干單聽伊自然；生了後人真軟弱，也 be7曉用甚物較好e5 照顧；後來聽講是胎衣無全出--來，khioh-chia2-ma2 也 m7知。 \n人講ui若出--來，著舀水來，用ui 囥 ti7水底來詳細檢查，看有全出--來抑無？若有缺角，抑是各樣，的確著請婦科 e5 醫生來診察。無，凊凊彩彩包包去hiat-kak8，後來tiau5 ti7內面 e5 驚人發臭有毒，tui3 an2-ni爭寒、爭熱，也 be7曉緊去入院，甚物講是冷著，緊灌薑母茶，講beh hou7 伊發感，實在真該死。Thai2 會胎衣無全出來，原因講是khioh-chia2-ma2 beh 展手段，講著愛緊掠ui，ui到有一個時間，伊自然會剝離子宮，若到時間過傷久卻有危險，總是m7-thang傷緊ka7伊硬khiu2。這擺就是硬khiu2，所以有tiau5一小部分ti7內面，才會致到誤著性命。 \nAh！實在真可憐，chiah-nih成物 e5 姊妹kap丈夫khiN5-khiN5 khip8-khip8，艱艱苦苦來khiN5家，熱心信主，夫唱婦隨，一個美滿e5基督徒家庭，an2-ni為著無醫學上 e5 常識，m7著 e5 處置來失落一個人。Hit 年永福兄tu2 才30歲，永福嫂tu2-a2才29歲，實在真可憐，放三個子，一個七歲、一個四歲、一個tu2 出世。當時蘭香小姐就是tu2 四歲。永福嫂死落，一家散phun2-phun2，佳哉老丈姆仔猶真康健thang ka7伊鬥育hiah-e5 囡仔，有較得tiap8-ah。"}
{"text": "若無實在慘無人知。 \n聽講永福嫂秋桂仔beh 斷氣 e5 時，對永福仔 e5 手giu2 tiau5-tiau5，顯明hit-e5 相疼 e5 甜蜜m7甘分開，才做翁某頭尾九年是八年足，放三個細子，一個chiah大，一個hiah大，莫怪心艱苦。但是上帝 e5 旨意 be7 thang移易，牧師娘kap厝邊 e5 姊妹大家ti7 床前無m7攏流目屎。阿添姆也想起阿添伯 e5 事，就禁 be7 tiau5走去灶腳chhngh8-chhngh8哮。到hit 晚晡倚四點連，永福嫂就安然倒去。隔日出葬，通教會無m7為著伊流目屎。永福兄此後佳哉無為著an2-ni 來餒志、冷心。猶原繼續熱心服侍主，伊 e5 丈姆今年雖然是60外歲，山nih人身體猶ku2真勇，真gau5疼hiah-e5 孫仔，所以不止做永福兄e5 幫贊。聽見永福嫂秋桂仔beh 斷氣 e5 時，交代幾若句話，就是講，著替伊惜hiah-e5 子，kap 有孝老母，koh著熱心khiN5-tiau5 ti7主，主的確beh 施恩。Hit 時永福仔目屎四淋垂，句句ka7伊應好，tim3頭來安慰伊，後來永福嫂 e5 面轉笑講，「主來lah，主來lah，大家請！」講煞自an2-ni 過氣。 \n雖然是an2-ni，m7-ku2 be7免得有人情 e5 憂悶。前若出門，囡仔交代老母io，一對夫婦瓜笠仔戴teh，一個giah8鋤頭，一個擔簸箕，同出同入，日暗才大擔擔轉來，笑gi7-gi7，歡歡喜喜，今忽然變做天涯 e5 孤雁，孤單一隻心憂悶。到園nih、田nih，到坪頂看著往過做伙坐 e5 石頭，做伙匿蔭食中晝 e5 飯包 e5 所在，不知不覺目屎tou lian3出--來。有時企teh，腳酸手軟，gang7-gang7神神，煞m7知beh an2 choaN2，有時吐大氣，家己一個去墓nih 哮哮leh，感覺心那準較輕鬆。因為墓是埋ti"}
{"text": "7家己 e5 坪 e5 邊仔，就是前chho3甘蔗，伊扑死蛇hiat去 e5 所在；m7知講目一nih，hit時青年sui2 e5 眠夢也已經成做過去lah。 \nBat an2-ni禁 be7 tiau5，忽然giah8頭看天，看頭殼頂 e5 雲，感覺那準愛妻秋桂仔企 ti7 hia teh看伊單身ti7 坪nih teh做工，煞哮出來開聲講，「桂仔！你今仔日thai3甘放我ti7-chia，所疼--e5 .....」哮tit到be7 出聲 e5悽慘，有時bat chu5-chu5流戀ti7墓邊，歸半日m7知thang做工，但是佳哉時日緊過，心情na2 leng，那較受安慰。但是有一項，人常常鼓舞伊koh娶，因為大家看伊信仰好，品行好，koh tui3 伊入門家庭經濟那好，也有koh hak田kap山坪，koh一面看伊才30歲。查甫人看beh an2 choaN2牽子。 \n8. 跋落情網 \n但是永福兄非常巴結，伊決心m7 koh娶，按照伊 e5 經驗，伊感覺藤接bih8 是困難，別人 e5 母m7 aN5別人 e5 子。伊若想著早 in老母koh嫁 e5 情形，伊ti7 in後叔hia所受著精神tek e5 痛苦，伊就na2決心m7 koh娶。其實m7是講thong世間後叔、後母就是攏歹。真出名 e5 美國總統亞伯拉罕林肯 e5 後母，比親生父猶較會曉了解伊。伊也一生有孝伊 e5 後母，做總統 e5 時，也是無變換伊 e5 孝心，母子也是真親蜜。咱台灣ti7基督化家庭中看著hit款好後叔、好後母--e5 也無少。但是永福兄ti7細漢驚了入心，土話講，「驚破膽去lah」，所以連敢想tou m7敢，人 tui3 頂報到下，伊攏是笑笑應人講，「才來想看覓，hou7 lin2 真多謝。」目一nih過五、六年，人就知伊無意思beh koh娶，大家也真尊敬--伊，in丈姆看伊an2-n"}
{"text": "i 也真感心。 \nTui3 永福嫂過身算起tu2 10年 e5 七月半，hit日真熱，阿添姆ti7厝後hiahN柴，m7知怎樣相koe7腳煞跋落去，頭殼siang3 tui3 石頭落去，大概是腦震動，抑是腦筋斷去，因為伊真發福，平時血壓也真高，定叫頭殼gong5，所以昏去真久，救精神請醫生來看，雖然有注射、食藥攏無功效，人眠眠無啥知人，an2-ni 有日外就來離開世間。今 chia m7免詳細講。講永福兄hit年tu2 40歲。今佳哉大查某子蘭英也17歲lah，大概家內 e5 事都攏會曉做，所以無感覺甚物大困難。第二查某子蘭香14歲，tu2 畢業國民學校，準備beh 考初中。第三查某子蘭兒11歲，國民學校三年讀了beh 過四年。一家也是真鬧熱，永福兄真疼chiah-e5 子，chiah-e5 子也真有孝。大姊蘭英頂 in老母 e5 缺，也是真活動gau5幫贊主日學kap吟詩班。永福兄想講愛腳手，就ti7隔年蘭英18歲年尾，看有tu2 好siang7教會 e5 青年，就ka7伊招入--來。感謝上帝 e5 安排，真正得著真好 e5 子婿。伊也真公道，真正是好爸爸。就是將 in丈人早 e5 業，攏登記hou7 in大查某子，品若生大孫，著koh傳一個姓穆。Tui3 an2-ni 子婿也真感心 in丈人 e5 好意，真有孝khiN5 家。Chiah-e5 代誌按下免講。 \n時日teh過真緊，來講蘭香小姐免外久初中就畢業。本想beh koh讀高中，但是 in老父講愛伊學甚物技藝較好。伊家己想 in老母 e5 死，就是因為無醫學常識，所以伊就kap老父參詳去考護生。真有才調，一遍就考著。M7-na7 an2-ni，伊ti7咱 e5 病院服務四年後，有去hou7政府檢定產婆，一擺就通過，後來繼續 koh ti7病院做護士。所以lan2 e5病院真重用伊。An2-ni 才會任伊做外科 e5"}
{"text": "護士主任。 \n本故事 e5 中心就是 tui3 chia起。\n有一日，有一個患者來入院，ti7診療卷寫花蓮市 e5 人，姓陳名清泉，職業寫商。今年26歲，（hit年蘭香小姐是23歲）。病名胃破孔出血。診斷需要開刀。但是無人thang來顧。因為伊 e5 老母早死，只有chhun一個年老 e5 老父，ti7花蓮 be7 tit來。所以一切 e5 事，攏向望護士小姐看顧。經濟相當富裕，卻m7是講伊好額，是因為伊做某製藥公司 e5 宣傳廣告 e5 主任，bat讀過高級商業學校，論商業廣告 e5 計劃，畫圖、音樂、口才，真出tioh，英語也小可會通。所以hou7公司真重用。這擺會胃出血，大概是 tui3 交際食酒過濟，bat幾na7擺出酒；也食薰，koh ti7廣告 e5 時有時過勞，枵飢失頓是無希罕，當工作中倒落去--e5，所以公司真好意，講beh ka7伊服藥。對an2-ni 伊去就入 ti7特別室，孤單一人tiam3 e5 病房。日時有護士小姐輪流來ka7伊顧；暗時卻也有輪流 e5 當值，但是蘭香特別對伊有緣，常常ti7 hia顧伊到真暗，才倒去宿舍。 \n特別開刀hit頭二、三日，常常ti7 hia ka7伊顧歸暝。原因是因為伊較會曉顧，koh有一項，那準一下見面就有一 e5 緣分。後來大概是為著同境遇，互相可憐，平平自細無母，所以講起來大家真相同情。到較好 e5 時，清泉一發顯明伊愛慕蘭香 e5 心，態度親熱，講話溫柔甜蜜。平時是廣告宣傳主任，鳥仔ti7天頂飛，hou7伊搧，tou會跋落--來，奉kiam3兩個平平是頂下歲 e5 青年。Koh攏是當時青春，單身未嫁、未娶，互相求愛 e5 時。所以兩個做伙，那久那親密。蘭香起頭是抱護士主任體貼患者 e5 心情來照顧--伊。後來知伊是一個siang7境遇，自細無母 e5 朋友，就生起更koh較同情 e5 心，愛將道理傳hou7伊"}
{"text": "。清泉也hou7蘭香 e5 情所感，也對伊認過去放蕩生活 e5 過失。順這個破病 e5 機會，就立志改酒斷薰。也開始學白話字。前bat讀過英文，所以學白話字免二、三日就會呼、會讀聖經、聖詩。 \n平時對音樂、畫圖有趣味，而且是廣告藥仔的確著用--e5。既然有這號素養，學吟詩也是真快。不知不覺對護士患者 e5 關係，續進到自小無母同境遇，互相可憐 e5 朋友，koh進到跋落疼情 e5 羅網中。兩人ti7恬靜 e5 特別室，無別人ti7 hia，交頭接耳，頭殼相倚aN3耳孔邊講話談愛、說情。到chia來 e5 心情是親像恨相見 e5 傷慢，苦分開 e5 傷早。為著an2-ni 清泉應該兩禮拜就會出院，煞tiam3到三禮拜才退院。 \n9. 嘉賓旅社二號房 \n清泉beh 退院 e5 前一日 e5 e7晡，hit日tu2-tu2 是蘭香 e5 歇睏日，兩人就相約到台中公園thit-tho5。大家儼然夫婦 e5 親密，ti7公園坐tiap8仔久，後來去水源地，而後清泉就ka7伊講，ti7-chia講話無利便，萬一若hou7熟似人tu2著真歹勢，就chhoa7伊到嘉賓旅社開一間房間，四樓頭等 e5 二號房。蘭香一生m7-bat來到這號所在，內面有洋式 e5 眠床、衣櫥、桌、椅、電燈、水道，洗面 e5 所在，燒水冷水攏有，真正是舒si7應有盡有 e5 設備。侍應生案內 in到房間將鎖匙交清泉，清泉請蘭香椅nih坐，就將門鎖起--來，鎖匙袋tiam3褲袋仔。Hit時蘭香 e5 心有淡薄驚，m7-ku2一面也好奇，也見笑，也歡喜。Hit時清泉ka7伊講 in老父ti7花蓮市開皮鞋店，講起濟濟未來sui2 e5 景況hou7蘭香聽。蘭香聽到親像入ti7理想 e5 幻想鄉。 \n後來ti7 hia就講咱 e5 疼既然到chia就著實現。起頭蘭香beh thai3 敢an2-ni做，總是魔鬼 e5 毒計"}
{"text": "chiah-nih甜，chiah-nih芳。HaiN3-ah！父母 e5 吩咐，教會 e5 栽培，聖經 e5 教示，敢be7-thang挽回？可惜理性信仰攏昏迷，竟然跋落魔鬼 e5 陷坑，續見笑失身。 \n事後隔日，清泉就退院出去。我ka7你講清泉所對蘭香講 e5，攏是半虛半實 e5 事。Kap伊約束倒去即時beh kap老父參詳，liam-piN beh訂婚，也thang ti7台北法院行公證結婚 e5 禮。Thang tiam3製藥公司所提供 e5 宿舍。也寫住所花蓮市中正路35號，華美皮鞋店。In老父名叫陳進成。大家真m7甘，就分開。 \n等一禮拜，兩禮拜，一月日，蘭香 e5 心真煩惱、真著急，煞giau5疑是an2 choaN2 一去無回頭，也無批無信。Koh一面一月日後查某人所應該有 e5 月順煞無來。伊家己是產婆，心koh較著急，第二月日煞轉不時想愛吐、愛食酸。家己知慘lah，有身。緊暗靜走去kap婦科主任林先生，伊是女醫，緊kap伊參詳。哭賴林先生叫伊ka7伊創hou7流產。林先生雖然是女醫，總是siang7時也是牧師娘，伊絕對反對，續ka7伊講打胎是kap殺人罪像款。Ti7信仰上，人道上，法律上攏m7應該。林先生責備伊講，ti7 hit時你啥事無斷崖勒馬回頭leh。啥事無斷然拒絕。 \n其實無hiah簡單，人若親身tu2 著，才會知人 e5 軟弱。男女異性 e5 做伙，真正是親像一粒人人所愛食 e5 禁果。看kah目，食kah嘴，hit-e5 色緻、芳味、款式真正是迷惑人。食了講會目珠金，加知識，講有濟濟美好 e5 遠景ti7頭前。我m7敢講攏無影，總是著上帝所配合 e5 才thang。除去 an2-ni以外，攏是偷食，是上帝所無歡喜，的確會降災禍。 \n對這粒禁果，不應該食 e5 份額e5對付，有兩款 e5 處理法： \n（1）耶穌式--e5，講，「撒旦退去。」約瑟"}
{"text": "對伊 e5 主母e5引誘講，「你是伊 e5 某，我怎樣thang行這個大歹，來得罪上帝？」約瑟將衫放ti7伊 e5 手，koh走出外面。後來致到無冤受屈，關監四年外久，總是上帝會賜福hou7伊。 \n（2）夏娃式--e5。「婦人人看hit-chang5樹，好食也kah目，koh hit-chang5樹是thang欣慕…就挽伊 e5 果子…」。Tai7-pit8看烏利亞 e5 某拔示巴洗浴來犯罪，就是tiam3 hia心割m7斷，到尾就伸手挽來食，上帝受氣降災禍，一生Tai7-pit8為這chan5事tu2著無數回 e5 苦楚。 \n人實在真軟弱，攏m7-thang自負你是熱心 e5 信徒，是貞節有禮貌 e5 女性，平時是teh教示人，責備人，領導人 e5 地位。你是執事、長老、傳道師、牧師tou是hit般代。老師、大學教授、諸侯、君王也走不離異性 e5 引誘。到hit時甚物tou be7記得，俗語講，「英雄難過美人關，美人難逃英雄戀」。To會出在hit時 e5 命運愚弄排比。聽候到疼後才知疼，你 e5人格，信仰攏無去lah。Ti7 hit-e5 時，甚物人格 e5 尊嚴、地位、理智攏無彩工。Ti7 hia就是魔鬼 e5 厲害。Koh人有「生物tek異性求愛 e5 天性」。 \n活物的自然性，可比ti7頭前，有一塊血chhap8-chhap8滴 e5 肉，hit-e5 芳味，hit-e5 e5 色緻，hit-e5 甘甜，an2 choaN2 禁hit隻枵餓 e5 豺狼無食落去。你無論an2 choaN2 ka7伊縛、ka7伊關，伊tou滾liong3扑phun2 beh食。除去兩項mai3 he7做伙以外無方法。預防異性m7-thang犯罪，無論青年團契，吟詩班，青年人，mai3講會友，傳道者也是人。Tai7-pit8敢m7是上帝所揀--e5。攏著警醒，最第一好。(1)男女m7-t"}
{"text": "hang只有兩個家己tiam3。(2)講話著正經，m7-thang講hih-hiauh e5 話來扑相參。(3)更koh較m7-thang腳來、手來（愛撫）e5 滾笑。 \n若來到chia，實在真無救藥。我會記得阮ti7神學院teh讀冊 e5 時，教牧會學 e5 先生河野政喜牧師ka7阮講，「若beh 去探訪會友，兄弟主人若無ti7-teh，只有姊妹ti7內面，較好m7-thang入去。若有要事tiam3門外ka7伊講，kap伊請安就好離開。若不得已著入去，著ti7廳堙A門開開，m7-thang坐做伙，著分賓、主，坐落大大方方，將要件講了緊出去，千萬m7-thang hou7人加講話。傳教者對這項事若hou7人加講話，是十二萬分 e5 m7值。也真正是背惡上帝 e5 聖名。」小弟將chiah-e5 話記tiau5-tiau5，到今猶真驚，我求上帝hou7我無跋倒。今年筆者雖然60外歲lah，猶ku2是teh驚。 \n蘭香m7知這個事e5 thang驚。「阿！一失足千古恨。」 M7-thang bak著，只有一擺，只有一擺。敢有人會知，只有一擺？有，有人知，「天知、地知、你知、我知，至少有chiah濟人知。」 Che是早楊先生對beh提物來pou3-lou7 伊 e5 人，所講 e5 名言。到chia蘭香知慘lah，就暗靜請假講beh 倒去省親，講in老父破病，其實無影。就an2-ni 辭職，無koh來上班。約兩月外日攏無消息 e5 陳清泉，今到底是怎樣？所以伊就jiok去花蓮去 chhoe7--伊。"}
{"text": "10. 愛哭無目屎。\n真正是愛哭無目屎，心那準beh piak裂 e5 艱苦，恨 be7得即時插翅飛到愛人 e5 身邊。平時m7-bat去到東部，自踏出病院 e5 腳緊走到車站，去買一張快車票，到台北tou已經過晝後--lah，tui3 hia koh轉車到蘇澳。Ti7路中有龜山 e5 景緻，沿路真sui2，夕陽照ti7海面，黃昏歸帆 e5 漁船 e5 美景，tui3 ti7伊攏無意義lah。心chat8 thong2-thong2，常常偷流目屎。到蘇澳已經暗lah。蘇花公路 e5 汽車已經過時間，著等候明仔早起才有koh發車。今beh 怎樣，家己一個查某囡仔人m7-bat半個人，真生疏，m7-bat出外chiah遠。若想beh 去歇旅社，又想著ti7兩月外日前ti7台中嘉賓旅社 e5 事。二號房 e5 款式，那準ti7目前現現，想了不覺心koh phok8-phok8-chheng2真驚。所以m7敢想beh去歇旅社，行來行去真厭sian7，後來去車站坐。坐到真暗，家己一個驚，che也m7是辦法。後來有一個警察來，才拜託伊chhoa7伊去拜堂隔暝。 \n隔早起無khoa3食飯，就去車站，牧師娘留伊食飯，伊非常 e5 客氣，後來ti7車頭買麵包止飢，自出門到早起才食。後來坐車。蘇花公路 e5 車，雖然是汽車（自動車）猶ku2那火車le3，拾歸班才發，有時一班七、八台車，一台坐約50人。因為路隘，一面山，一面海，海就是太平洋，hit-e5 景緻非常sui2。特別路中有經過清水斷崖，有時海面罩霧有虹，車宛然走ti7雲霧 e5 虹頂，真正有「羽化登仙」 e5 感慨。那準發翅飛上天 e5 趣味。雖然是chiah sui2 e5 景緻，蘭香攏無感覺。真正是心chat8-chat8，只有清泉 e5 面影，kap二號房 e5 情形。戀愛，亂愛到底是甜，抑是苦ah？常常提手巾仔起來偷拭目屎。"}
{"text": "病院辭職去，一心beh chhoe7情人，到hit 晚晡才到花蓮。Hit下晝無食，也m7知枵。落車即時叫三輪車來坐，請伊ka7伊拖去中正路35號。到位落車，擔頭一下看，m7是皮鞋店，是洗衫仔店。著一驚ka7拖車--e5 講，你敢拖著位？伊講無錯。就落去問hit間洗衫a2店e5 老板講，「Lin2 chia敢m7是中正路35號？」「是。」「敢m7是華美皮鞋店？」「m7是。」「無，lin2 chia敢有華美皮鞋店？」「無。」蘭香煞gang7-gang7，那準hou7電電著一樣，恬恬企tit好久，才koh問講，「Lin2 chia有一個叫做陳進成抑無？」Hit-e5 人應講，「無。」「也 in子叫做陳清泉lin2 bat聽見--無？」「M7-bat。」到chia來蘭香腳攏軟一koeh8 lah。看來到chiah遠，m7-bat半個人，地方、人面攏生疏，知完全hou7清泉騙去lah。真正是愛死 be7斷氣。看一個人好好m7做，是病院所tui3重 e5 護士班長，是基督教家庭 e5 女子。來聽這個賣藥仔走江湖 e5 人 e5 嘴。無探聽，無問父母，無母ma7猶有父。無祈禱，干單聽甜蜜 e5 話，那準胡蠅只有看著糖，m7知講行入胡蠅當e5 內面，會走be7 tit出--來。 \n問攏無，真見笑，也氣，也驚，也失望，萬感交集。真正是愛哭無目屎。目屎攏堅落去，目箍紅紅，自an2-ni歹勢、歹勢，面緊越邊仔行離開hit間洗衫仔店。Hit時日猶光光，m7甘願，那痟查某leh，用行--e5，手koaN7一屑仔等路，beh hou7未來 e5 ta官，koaN7 teh tong7-tong7-hiN3，走遍花蓮市beh 認真ka7伊chhoe7看有華美皮鞋店抑無，較chhoe7 tou chhoe7無。Chhoe7到暗，兩支腳硬khok-khok，腳底攏phong3-pha7。有幾na7擺行 t"}
{"text": "ui3 拜堂前過，但是到chia也無hit號勇氣thang入去問牧師。到chia身體心神攏真厭sian7 lah。自an2-ni 拖沈重 e5 腳，慢慢向北爿 e5 大路罔行。時也無早lah，tui3 hia koh去就是美侖。到美侖橋頂坐tiam3 hia哮一睏。忽然想起早日甘甜 e5 美景，清泉所bat唱hou7伊聽 e5 流行歌。 \n「掀你 e5 面帕起--來。」\n一、請掀你 e5 面帕起--來，<BR>Hou7我看你 e5 目眉，<BR>你 e5 目眉細koh長ah！ <BR>若準樹頂hit-e5新月。 \n(女)我 e5 目眉細koh長ah！ <BR>真正若準樹頂新月。 \n二、請掀你 e5 面帕起--來，<BR>Hou7我看你 e5 目珠，<BR>你 e5 目珠烏koh金ah！ <BR>若準珍珠 e5 hiah-nih sui2。 \n(女)我 e5 目珠烏koh金ah！ <BR>真正親像珍珠hiah-nih sui2。 \n三、請掀你 e5 面帕起--來，<BR>hou7我看你 e5 嘴唇，<BR>你 e5 嘴紅koh細e5 ah！ <BR>若準五月e5小櫻桃。 \n(女)我 e5 嘴紅koh細e5 ah！ <BR>真正那五月e5小櫻桃。 \n四、請掀你 e5 面帕起--來，<BR>Hou7我看你 e5 面貌，<BR>你 e5 面紅粉koh圓ah！ <BR>若準紅蘋果到秋天。 \n(女)我 e5 面紅粉koh圓ah！ <BR>真正若蘋果到秋天。 \n想到chia，彷彿hit 晚晡ti7台中公園koh行到水源地，後來坐ti7水塔 e5 下面草埔仔頂，南風微微仔吹--來，頭毛小可散散ti7面nih振動hit時，清泉唱這條歌，hit-e5聲量 e5 sui2，諂媚 e5 款式，這時攏成做咒詛，深淵魔鬼 e5 叫聲。Hit時唱了這條歌，兩個坐相kheh，蘭香pheng7倚清泉 e5"}
{"text": "胸前，擔頭，niau3起目珠看清泉，面bun2笑。清泉用正手輕輕摸伊 e5 頭鬃，替伊整理垂落來ti7面nih e5 頭毛，ka7伊講，「我所疼--e5，咱ti7-chia講話無利便，萬一若hou7熟似人看著真歹勢，咱koh來去。」講了扶伊起--來，牽伊 e5 手兩人相排做伙行，直直到嘉賓旅社四樓頭等第二號房。 \nAh！罪惡ah！充滿污穢、欺騙、奸險、假冒、偽善、空虛、烏暗 e5 世界。Ti7佗位有疼，ti7佗位有誠實？是人抑是鬼ah？Thang咒詛 e5 二號房，thang驚惶 e5 世間。已經有身孕兩月外日lah。走投無路，敢猶有面thang倒去見同事，敢有面thang倒去講hou7老父聽。腹肚一日一日那大個。身軀邊也無真量尚 e5 錢，想了koh開聲哮一睏。來到chia萬事煞lah。Kin-tu2 koh活落去也無心適，就企--起-來，測一個勢面，想beh 跳 tui3 美侖橋下落去。Tu2-tu2 haN7一腳過橋樑hit爿…\n11. 其實到底是怎樣？ \n腳tu2 haN7過橋樑beh 跳落去，後面tu2 遇一個警察騎自轉車巡邏來到hia，原因是伊 tui3 遠遠已經聽見這角勢有查某人teh哭 e5 聲，而且hit-e5聲是真悽慘，所以伊chiah會巡 tui3 這爿來。跳落車beh ka7伊扭leh己經傷慢，khiu2無tiau5，後面 e5 衫仔裾扭破裂真遠，結局猶原是跋落去。原來這條溪離海已經真近，koh去就是海墘，水勢慢，但是相當深，警察自an2-ni toe3伊跳落去，一時蘭香有沈落去，後來koh浮起來，警察 tui3 頭鬃ka7伊扭leh，泅五、六步就爬上岸，ka7伊扭上岸 e5 時身軀tam5漉漉，也食幾若嘴水，佳哉hit時已經真暗，若無，人穩當會toe3歸陣。伊也tam5，警察也tam5，兩個身軀攏tam5漉漉，那準落湯雞一樣。警察自an2-ni 帶"}
{"text": "伊去派出所。 \n警察好意叫伊 e5 婦人人出來接蘭香入去換乾 e5 衫褲。警察也去換衫，換了才問伊是為甚物因端beh跳水自殺，蘭香就從頭到尾大略講hou7伊聽。Hit時 tu2 暗時 e5 11點外，hit-e5警察自an2-ni toa3蘭香kap口供做伙去警察局。因為派出所無tu2 好 e5 所在thang保護，到警察局已經成半暝lah，所以liam-piN 設法hou7伊tiam3 ti7婦女 e5 休憩室，hou7伊ti7 hia隔一暝，隔日koh再詳細問口供，局長約束beh 替伊調查。局長顯明十分 e5 同情，日beh 暗警察提蘭香家己褪起來曝 e5 衫褲來hou7伊koh換倒轉，koh隔日警察局長就派hit-e5救伊 e5 警察ka7伊保護，送伊倒去到山壩交in老父。 \n罪惡 e5 工錢就是死。你看，為著貪戀一時肉體情慾 e5 快樂，來致到貞操受thun2踏，然後hou7人hiat-kak8，chit號事m7是現時才有。你看古早舊約時代Tai7-pit8 e5 子暗倫假病，愛押沙龍e5 小妹他瑪去看--伊，因為伊貪戀他瑪e5 sui2，叫他瑪提物去病床hou7伊食，到竟然ka7伊強污，扑la5-sam5--伊，後來m7-tih8--伊，硬硬ka7伊趕出去（Ⅱ撒母耳13：1—19）。暗倫kap他瑪是siang7父無siang7母 e5 兄妹，尚且敢an2-ni 做，何況chit tiap8 e5 人，（後來暗倫hou7押沙龍thai5死）。女性ah！Lin2 著警醒，著切切記心，lin2是做承受 e5 方面，人偷食去lah，罪 e5 種子是tiam3 ti7你 e5 田，孽胎暗結，hit時beh an2-choaN2了卻。 \n警察保護蘭香到位交hou7 in老父，門口圍一陣人，有 e5 可憐，有 e5 恥笑、有 e5 匿嘴、有 e5 phui3瀾，有 e5 替伊流"}
{"text": "目屎、有 e5 講應該、有 e5 講今看beh an2-choaN2？警察離開了後，蘭香自an2-ni 跪落去，in老父請來看 e5 人攏出去，廳門關起--來，去牛tiau5 giah8 hit支平時teh but8牛 e5 藤條來，牽天門 tui3 腳脊骿siau7三下，攏烏青hang3起來。氣一下血險仔bu7出--來，講，三個姊妹仔你上成物，儘向是你，你今仔日m7-na7 be7向得，煞背惡父母kap上帝 e5 名；lin2 爸kap lin2 老母是正經 e5 人，tui3 公就拜上帝，做長老，你自細ti7 lin2 母 e5 腹肚內就信主，你今仔日敢做出這號無面皮卸祖公 e5 事。 \n但是蘭香枵飢koh失頓，奔波chhoe7愛情 e5 仇人，跳水自殺，試警察局留置 e5 滋味，受警察 e5 護送、受人phui3瀾匿嘴，到chia來蘭香真正是心、身攏厭sian7，身軀koh有身，那tu2 in老父三下藤條會tiau5，自底跪咧teh哮，siau7三下自an2-ni un落去倒 tui3 塗腳落去。In阿姊蘭英趕緊倚--來，tui3 阿爸 e5 手ka7伊掠leh； in阿父氣一下自an2-ni 撐 tui3 壁婺言h，撐tiam3 hia喘，大姊蘭英直直叫阿爸m7敢，替 in小妹跪 in阿爸。小妹蘭兒看阿姊un倒 tui3 塗腳落去，緊去扶 in阿姊，哮阿姊，而後蘭兒也開聲哮「阿爸ah m7敢a3 lah。」蘭香家己也哮 m7敢，peh起--來用爬--e5 pe5到 in阿父 e5 面前koh直直叫m7敢，到chia伊才深深痛感伊 e5 罪 e5 thang驚，一內面充滿啼哭 e5 聲，三個子攏跪跪ti7面前。 \n永福兄也手軟chhoe5仔放去，想著伊 e5 賢妻秋桂仔若ti7-teh，子 e5 事，老母 e5 指導是真要緊，四歲蘭香就無母，所以 tui3 查某gin"}
{"text": "2-na2 e5 牽教有較無周至。不知不覺永福兄煞開聲hau2 in賢妻秋桂仔來早死，伊做父，查甫人 be7曉領導，才有今仔日 e5 悽慘。Hit三個子聽in老父teh哭賢妻，三個想著死去 e5 老母，想 in今仔日做無母 e5 kiaN2 e5歹命，大家攏koh開聲哮，一面叫m7敢，一面哮歹命無母，一面m7甘hou7年老 e5 阿爸受氣到an2-ni。哮得真淒慘，be7輸內面死人。Hit時tu2 遇大漢子婿 tui3 田nih倒來，聽內面哮到an2-ni，莫名其妙，an2-choaN2連老丈人也哮。Tui3 廳門sak be7開，tui3 灶腳門硬sak入去；才看著 in四個父仔子ti7 hia哭做一堆。伊也看著藤條，也看著in姨仔蘭香穿破衫入--來，ti7美崙僑頂hou7警察扭無tiau5，扭裂去 e5 衫，koh蘭香 e5 面真青，koh瘦，真歹看，伊感覺是為蘭香 e5 事，趕緊插 in丈人去房間眠床撐，大家才哮較細聲，hit暗大家無khoa2煮，無khoa3食。庄nih e5 人，一嘴傳一舌，實在真見笑。蘭香 tui3 倒--來攏m7敢出來見人。今chia且按下。 \n今來講清泉到底是甚麼貨？清泉講 in爸叫做「陳進成」，無影；是陳成，人攏叫伊阿成伯。開皮鞋店是古早 e5 事，早 in tiam3台南開華美皮鞋店有影，今無lah。In是台南人，thai2會來花蓮，講來就話頭長。阿成伯少年真gau5開，食酒喝拳，包飼查某逐項tou會。逐 e5 明知喝拳 e5 聲彷彿是an2-ni「總khai」=10。「快倒」=9。「八仙」=8（先無路）。「七chhiau5」=7 （Chhiau5來chhiau5去）。「落lian2」=6。「Gou7-gou7」=5（誤著）。「死死」=4。「Sam2-sam2」=3。「Liang2-ko5」=2。「單一ko5」=1。你看chiah-e5"}
{"text": "聲是外nih e5 歹彩頭，阿成就是一個酒鬼。店那做那溜尾，而且koh kap人跋米kiau2。 \nTi7清泉八歲hit年，財產才做一下去，早 tui3 「寶美樓」chhoa7一個大色藝旦，叫做花美紅出--來，財產一下破，人m7-bat--伊，做伊溜。花美紅自an2-ni 走來花蓮來倚妓女院「喜相逢」。阿成伯自an2-ni 也放某、放子jiok過來花蓮，所以清泉才會講伊是花蓮人。In老母m7願過來，家己一個tiam3台南牽清泉，kaN5到清泉國民學校畢業，hit年流行感冒，in老母為流行感冒才死。Tui3 an2-ni 清泉才去花蓮chhoe7 in老父。Hit時 in老父已經無koh開皮鞋店。伊平時真gau5唱曲，自an2-ni 也來倚「喜相逢」酒樓教藝旦唱曲。無論南管、北管攏有相當 e5 研究。清泉in老父有hou7伊去讀商業。 \n當蘭香去chhoe7 hit時，阿成伯已經年老lah，無聲thang koh教曲，也 be7風流lah。今是擔一擔皮鞋擔仔teh補皮鞋，koh再peng2舊業，不時ti7市場邊，罕得徙位，早起時仔晏晏chiah出--來，下晡時仔早早就倒去。所以蘭香自然是chhoe7無。 \nKoh講到清泉根本m7-bat tiam3花蓮，因為伊攏是tiam3台北 e5 製藥公司。Hit-e5 住址蘭香m7知，因為伊m7 ka7蘭香講。Ti7 hia 有真大 e5 理由leh，是蘭香gam7面，hou7人蓋ti7甕內。 \n12. 傷慢lah \nAn2-choaN2 講蘭香是hou7人蓋tiam3甕內。An2-choaN2 清泉破病，公司會beh ka7伊出費治療，兩禮拜就會tit出院，an2-choaN2 緩到三禮拜，公司也be7加話。原因ti7 chia，就是伊是公司經理e5未來 e5 子婿，自早就已經訂婚lah。若是an2-ni thai2會kap蘭香hia"}
{"text": "h親熱。He是採花蜂。蜜蜂teh採花，一蕊花過一蕊花 e5 手段，蜜蜂為beh 採花 e5 蜜，逐擺伊tou是kap 花真親密，m7管生死，ham7身kap命直直tui3 花心鑽落去，無惜伊kap花相chim e5 親蜜。蜜採了會koh來抑be7？Be7 lah，hiat-kak8--你，連越頭tou無，做伊去，thi2翅飛hou7你jiok。 \n清泉心底若有影teh愛蘭香leh。伊所聘定 e5 未婚妻雖然無蘭香 e5 sui2，m7-ku7有財、勢、力；伊ti7公司 e5 地位是靠 in未來 e5 丈人 e5 勢，in某 e5 後頭是伊 e5 後壁山。伊哪有看著山內 e5 村姑。草地姑娘雖然是讀過初中，ti7病院hiah久，有產婆、護士 e5 資格。但是自細信主，拜上帝，攏是kap拜上帝 e5 人交陪出入，誠實，無彎khiau，直直，逐項快信--人。清泉 e5 嘴 be7輸掛雙個舌，搧得蘭香耳仔phak-phak。Koh引誘女色 e5 老手，蘭香一隻那大豬，幾句仔話ka7伊ngiau，幾項仔物做米糠ka7伊撒落去，就toe3人直直行。 \nAn2-choaN2 thang kap人約束相會，an2-choaN2 thang kap男性坐相khah，頭殼ti7男性 e5 胸前。Koh thang toe3人去旅社，敢toe3人peh到四樓，koh開房間，只有兩個，門鎖起來，鎖匙袋tiam3查甫人 e5 袋仔。Koh去hit齣會創甚物？是比看火較明。該死，真正該死。到hia beh走無路lah。M7是，到hit陣be7想beh走lah，hit時 e5 心是癡迷醉酒 e5 狀態，心茫--去lah。自頭ti7醫院 e5 時，暗時m7是著伊輪著當值，就m7應該去顧伊，beh去應該招伴。真正是hou7鬼迷，水鬼teh叫Pai2-sui7就是an2-ni。 \n真正是後悔傷慢lah。清泉出"}
{"text": "院無偌久，就kap經理 e5 查某子結婚。半招娶，因為新娘hit爿 e5 小弟猶真細漢，所以品hou7 in招，到小弟大漢才出去，所以一切 e5 結婚費攏 in丈人支理，真正是得妻家財 e5 好運兒。慘 e5 只有是白hou7人蹧踢、le2-choa2，處女寶貴 e5 性命hou7人拆破koh hou7人hiat-kak8，孽胎koh暗結，是臭賤 e5 舊貨，做布值錢，做衫m7值錢。今beh an2-choaN2？ \n干單清泉teh爽快，teh得妻家財。但是好景無久，清泉結婚無偌久，中日蘆溝橋事變發生，隔年 e5 四月初五，清泉 e5 紅單仔到lah。就是受日本政府e5陸軍省調伊去做通譯。代先去華北，當時講號做北支，後來toe3軍直直轉戰到華南。當世界第二回大戰連發 e5 時，就轉戰去呂宋。起頭ti7馬尼拉，後來也bat到碧瑤，hit時日軍連戰連勝，tui3 二等兵直直升，升到准尉。勢頭真好，穿軍裝翕像寄倒來hou7 in某。目一nih過五、六年。俗語an2-ni講，「船員到逐個港口tou有 in 厝。」清泉到逐所在也是an2-ni。 \n當時日本做戰勝軍 e5 軍紀實在真見笑，到處chhi2-ti7凌辱人 e5 婦女。總是你也m7免想伊 e5 婦人人ti7厝nih是絕對 e5 貞節。結婚無一年，猶未khioh囝仔，當青春，是世俗無信道理 e5 家庭，ti7台北奢華 e5 所在，你想伊敢會恬恬來守空房。所以伊也偷行伊 e5 路。 \n到戰爭 e5 後半，忽然清泉 e5 消息自an2-ni斷去lah，m7是斷tiap仔久，是永遠 e5 斷去。對消息斷去了後，koh hiah久無轉來，不知不覺清泉 e5 婦人人toe3人去lah。In生父也看破、無chhap，放hou7 in查某子自由。今 chia且按下。較要緊咱koh來想蘭香 e5 事。"}
{"text": "13. 懺悔 e5 生活\n蘭香倒去，一面真見笑，真餒志；koh一面真傷心，也真懺悔前 e5 失錯。所以攏m7敢出來見人。時日teh過真緊，免偌久，隔年 e5 春天，當伊24歲年頭，tui3 清泉所受 e5 孽胎夠月lah，就生一個嬰仔，是查甫--e5。鼻直koh尖，目珠大蕊koh重巡，下斗hui5-hui5，這幾點真成 in老母；天平闊，目眉粗，嘴大個真成 in老父，真正是子 be7偷生tit，一半真成父，一半真成母。永福兄看孫仔出頭，koh是查甫--e5，因為內面攏無查甫孫，koh生做真sui2。所以一面雖然是受氣，總是一面也是真歡喜。照蘭香 e5 意思，ka7伊號名叫「守義」。食老母 e5 姓，所以叫伊做「李守義」。An2-choaN2會號an2-ni e5名？是蘭香真決心，按算伊一生無beh koh嫁。因為伊 e5 心已經真驚，koh厭恨男性 e5 無忠實。Koh一面想講錯一擺，的確m7 koh錯第二擺。Beh 表明伊 e5 志氣，來洗去伊一時錯誤 e5 見笑。所以號子 e5 名做守義。 \n守義出世 e5 第二年，阿公忽然染著肺eng e5 病，m7敢hou7人開刀，頭尾拖一兩月日煞過身去，真扑損，伊死hit年才55歲。人猶真勇，忽然染著就無醫。家內大家真憂悶，hit時細漢小妹蘭兒也嫁了lah。上可憐就蘭香牽子ti7內面。老父ti7-teh罔吞忍過日，老父kah無ti7-teh，算是倚阿姊食，實在真歹勢。Tui3 囝仔出世了後，koh復到伊 e5 信仰，Koh熱心敬拜上帝。上帝也憐憫--伊，koh hou7伊就近聖餐，tui3 hit時以後，伊就koh幫贊主日學，聖歌班。 \nKoh一面，ti7生活方面，伊有做產婆，也ka7人做衫，有時到園nih幫忙姊夫 e5 工程。An2-ni 目一nih，就經過五、六年。為著伊過頭 e5 拖磨，致到身軀煞無到外勇。Koh伊一面teh"}
{"text": "想守義已經六歲lah。Kiam2-thang hou7伊做山內囝仔。所以心有意向愛出來都市企起。向望對囝仔 e5 教育會較好。 \nTu2 遇有一個機會，伊就出來台南，得著一位某會宣教師姑娘e5體貼，就koh用伊ti7咱教會 e5 醫院來服務。這擺伊真正是認真、殷勤，時時祈禱，謹慎伊 e5 生活，真正是行ti7懺悔聖潔 e5 生活。所以濟濟患者 tui3 伊來得著真大 e5 利益。Koh伊常常講道理hou7人聽，也替人祈禱。所做 e5 工不止榮耀主。 \n上帝也hou7守義真乖，當八歲 e5 時就入國民學校。Ti7國民學校逐年tou頭名。這項thang做蘭香真大 e5 安慰。後來ti7戰爭中咱教會 e5 醫院一時有停辦。（Siang7 ti7 chit時，台灣對日本 e5 統治換做中華民國 e5 統治）。 Hit時伊忽然生出一項追慕親人 e5 心，hit年守義tu2 11歲，國民學校三年，伊就chhoa7伊做伙過去花蓮。伊 e5 意思是老父(永福兄)已經過身。Beh 倒去山壩chhoe7阿姊也無意思。敢真正世間守義會做無依倚，無親無戚 e5 孤兒。伊真m7願，就koh一擺chhoa7伊 e5 子到花蓮，ti7 hia來chhoe7頭路，koh ti7 hia beh 潛心來chhoe7守義 e5 阿公，koh kiam2-chhai2會chhoe7著伊 e5 老父。因為伊m7知清泉應調去做日軍 e5 通譯。伊只有干單猶是憨信清泉是花蓮 e5 人。所以伊就決心chhoa7子去hia chhoe7頭路。 \n14. 無意中 e5 見面 \n到花蓮 e5 時就去教會拜候牧師。陳牧師kap牧師娘非常 e5 親切，一下聽著伊 e5 慘境，十分同情伊 e5 境遇，即時招伊跪落來求主替伊開路。Hit暗留伊ti7教會隔暝。隔日陳牧師替伊去chhoe7頭路。佳哉，萬事主無m7為著敬拜伊 e5 人來安"}
{"text": "排。 \n詩篇25：1─3講，「耶和華ah，我 e5 心神仰望你，m7-thang hou7我見笑。M7-thang7 hou7我 e5 對敵因為贏我來誇口。見若聽候你 e5 的確無見笑」。 \n真正是an2-ni。「耶穌基督昨日今仔日同一樣，直到代代」（希伯來13：8）。 \nKoh詩篇56：8講，「我 e5 流落，你攏記數；求你將我 e5 目屎收ti7你 e5 皮囊；這敢無攏記ti7你 e5 冊嘛？」 \n兄弟姊妹，真正是an2-ni。耶和華上帝伊m7-bat放信伊、靠伊 e5 人做無父 e5 子。伊歡喜hou7人chhoe7著，伊beh 伸伊 e5 聖手牽見若需要伊引chhoa7 e5 人。早伊chhoa7以色列百姓過紅海，hou7無路成做有路；hou7無通食變做有通食。伊養飼伊 e5 百姓，用水，用肉hou7 in滿足，經過濟濟試練，hou7 in學習信心，謙卑，順服，到尾就chhoa7 in到迦南。親像an2-ni，主 e5 聖手kap關心，無m7常常ti7蘭香 e5 頂面。最驚就是人用腳脊向上帝，致到上帝講，「我bat叫lin2，lin2 既然m7聽趁我，就lin2 求叫我，我也m7聽。」\n主引chhoa7陳牧師替伊去美侖來探問咱教會設 e5 病院看有欠員抑無？真tu2 好，真需要一位有經驗，而且熱心 e5 姊妹來擔當產婦人科 e5 護士班長。即時請伊去hia服務。病院看伊 e5 老練，熱心虔誠，koh是中年 e5 姊妹，知伊m7 koh嫁，thang服務較久ti7病院，就非常e5重用伊。 \n時日teh過真緊，ut8一下守義已經畢業花蓮國民學校，而且已經進入花蓮省立初中，也真好成績讀到三年lah。 \n有一日陳牧師有chhoa7一個患者來病院beh 入院。這個病人是真可憐，今年六十八歲，姓陳，名阿成，職業是liam5皮鞋。伊是孤苦無thang依倚 e5 老大人。伊ti7年"}
{"text": "外前，tui3 一個對美國來 e5 佈道團來花蓮佈道 e5 時來入信仰 e5。Hit時伊感覺年老lah，chiah-nih歹命，ti7世間猶有甚物通向望。伊想著伊 e5 罪，koh一生經過苦慘所向望盡力栽培 e5 子，既然受調做日本軍 e5 通譯，到今頭尾倚十七、十八年lah，頭仔三、四年有消息，今十外年無消息lah。所以伊ti7世間是絕望，伊 e5 心真艱苦，真厭世。 \nHit時來聽道理是 tui3 下面這三句話來入信。 \n一、「因為上帝將獨生 e5 子賞賜世間，hou7見若信伊 e5 人 be7沉淪，會得著永活；伊疼世間到an2-ni」（約翰3：16）。\n伊聽牧師讀起上帝e5話，伊感激到流目屎。伊想講我是chiah m7成物 e5 人，ti7上帝 e5 面前滿滿 e5 罪惡，上帝thai2會疼我到an2-ni。 \n二、伊koh聽講，「Lin2 見若著磨擔重擔 e5，著就近我；我beh hou7 lin2 安歇」（馬太11：28）。\nAh！這是伊一生ti7苦慘中所m7-bat聽著 e5 消息。世間ti7佗位有hit號人會替人擔重擔，而且會hou7人得著平安安歇ah？ \n三、第三句伊聽著講，「Koh家己認ti7地上做人客，做出外 e5。因為an2-ni 講 e5，是表明 in teh chhoe7一個祖家。 in若數念所 tui3 hia出來 e5 地，就有thang倒去 e5 機會。總是今 in欣慕koh較好 e5，就是ti7天nih e5。所以上帝稱做 in e5 上帝，無掠做見笑，因為已經替 in備辦一個城」（希伯來11：13—16）。\n阿成伯聽著chiah-e5 上帝 e5 話，心大感激，伊感覺伊平生所追求 e5 就是chiah-e5。今伊m7是無父 e5 子lah，因為上帝是伊 e5 天父。Koh伊ti7世間m7是無依倚lah，因為主beh替伊擔重擔。Koh伊m7"}
{"text": "是無家可歸 e5 浪兒。伊知伊 e5 祖家是ti7天nih，伊已經有歸宿lah。所以伊 e5 人生忽然對烏暗流目屎 e5 山谷轉入榮光錫安e5 大路。所以對hit時起，伊就無lang3禮拜來守禮拜。所以ti7約半年前，就受接納入聖會。但是真可惜，chiah久身體不止khah lam2，不止kau7 lap8-khap8。所以牧師chhoa7伊來咱教會 e5 病院入院。 \nAh！上帝 e5 攝理真正是奧妙ah！當蘭香koh來花蓮 e5 時，kap子做夥行，受牧師案內做伙beh 去美侖，beh去基督教病院就職，當伊過美侖橋 e5 當時，見景生情，想見伊約12年前，hit時守義仔猶ti7腹肚內兩月外日 e5 時，跳美侖橋無死。今仔日chhoa7子11歲來過這個橋，真正是感慨無量。 be7禁得沿路行沿路流目屎，自然牧師行ti7頭前m7知影，子守義行ti7身邊m7知意思。 \n今仔日來花蓮目一nih又六年lah，對守義國民學校三年來到初中三年lah。Hit日看著阿成伯 e5 入院手續，知伊是陳阿成，是砧皮鞋--e5。Hit-e5 面形足成清泉 e5 面。一時心真giau5疑。 \n15. 相認 \n阿成伯伊m7是甚物重病，是老衰心臟無力 e5 病，tui3 入院以來tui3醫生用tu2 好 e5 藥方kap滋養品hou7伊食伊就na2勇健。當ti7伊較快活 e5 時伊就常常kap蘭香談論講話。阿成伯心內有真giau5疑，蘭香 e5 子守義an2-choaN2會hiah成 in子清泉 e5 面。而且笑 e5 款式，kap講話 e5 聲音也有真相同 e5 所在。 \n有一日阿成伯禁 be7-tiau5就問李護士講，「護士先生，真失禮，我來拜問你一層事，請你m7-thang受氣，你m7知肯ka7我講抑m7？」蘭香知阿成伯是誠實 e5 信徒，koh是老大人，koh伊家己也想真愛問伊，所以就應阿成伯講"}
{"text": "，「請你問無要緊，我若知，我歡喜ka7你講，koh其實我也有話愛拜候你，也請你ka7我講。」阿成伯講，「好，我若會曉tit，我也歡喜ka7你講。」Hit時是晚晡tu2 較閒 e5 時。 \n阿成伯就開嘴問講，「真失禮，護士先生，自到今我常常看一個囝仔穿中學 e5 制服來chhoe7--你，hit-e5是你 e5 甚物人。」「Hit-e5是我 e5 子。」「今年幾歲lah，幾年 e5？」「17歲，初中三年。」「我thai2 m7-bat看 in阿爸來chhoe7--你。」蘭香聽阿成伯問hit句，一面真見笑，一面真傷心，頭殼自an2-ni chhih落去，面越 tui3 後面，禁 be7-tiau5目屎煞lian3出--來，停真久攏無應。阿成伯接續講，「護士先生，我會問你an2-ni，其實是因為我 e5 心每擺若看著你 e5 囝仔就那準看著我 e5 子，無論面形、笑 e5 款式、笑 e5 聲音、講話 e5 聲音真彷彿是kap我 e5 子像款。」「阿伯你 e5 子叫做甚物名？」「叫做陳清泉。」「伊今tui3佗位去？」 \n「伊約18年前hou7日本軍調去做通譯，一去自an2-ni無回頭，起頭去華北，後來轉戰到華南，然後知伊有到菲律賓，去四年猶有消息，然後到今十外年攏無消息lah。」「伊boe7去做通譯 e5 時，伊是teh做甚物。」「是teh做製藥公司 e5 宣傳廣告 e5 主任。」「若是an2-ni 阿伯你 e5 名敢m7是陳進成？敢m7是bat開華美皮鞋店。」「是lah，我 e5 戶口名陳成，有時人叫我進成，開華美皮鞋店是古早ti7台南 e5 時。但是你thai2會知chiah-e5 事？」 \n蘭香自an2-ni 哮出--來續跪落仆ti7阿成伯 e5 病床前，tui3手ka7伊牽咧，目屎滴tam5阿成伯 e5 手，那講那哮，那chheh氣，叫一聲「阿爸」，自an2-ni 哮 ko"}
{"text": "h較慘慼。阿成伯緊peh起來坐tiam3眠床墘，講，「護士先生，你到底是怎樣叫我an2-ni？」Hit時蘭香才從頭到尾大略講一遍hou7阿成伯聽。阿成伯也開聲哮，tui3 an2-ni 兩個ta官、新婦才相認。 \nTui3 an2-ni 阿成伯才了解這個護士蘭香 e5 囝仔號叫「守義」 e5 意思，kap了解hit-e5 囝仔 e5 面形、體態、聲音其所以會kap in 子清泉像款 e5 所以然。Tui3 an2-ni 阿成伯心非常歡喜，就漸漸koh勇健。無偌久就退院。這層事煞成做花蓮教會 e5 美談，就是蘭香 e5 「守義」，有孝 e5 精神。阿成伯 tui3 hit時起就想講伊活teh有安慰，有目的，就恢復健康。皮鞋擔仔擔咧，比前koh較拚勢來做工。守義kap阿公相認了後也真歡喜，比前koh較活動認真讀冊，無偌久就畢業。畢業了就去讀師範學校。阿公也鬥趁錢hou7伊讀。守義kap阿公做伙tiam3，到去讀師範學校才去學寮。 \n是入ti7台北師範，若歇熱倒--來就三個，ta官、新婦，kap細子守義--e3 三個真快樂，ti7主成做一個好 e5 基督化家庭。三代人做伙tiam3，hit-e5 有孝 e5 心情，感謝主 e5 歡喜滿滿，充滿ti7 in中間。但是好景無久，不測 e5 災禍koh到in e5 中間。 \n16. 求你赦免我 \n人真正若m7是有遠遠 e5 掛慮就是有近近 e5 煩惱。災禍重疊親像海湧，後湧jiok前湧，重重疊疊直直割--來。公孫、母子、ta官新婦才歡喜相認快樂來過日na7-tiaN7，這個福氣繼續無偌久到ti7守義讀師範學校 e5 煞尾年，beh 畢業 e5 月外日前老公阿成伯忽然為著跋倒，tui3 an2-ni煞致到 be7 koh起床，拖成月日煞別世。別世hit年阿成伯tu2-tu2 是71歲 e5 六月，守義也已經20歲lah。當青年，真英俊，成"}
{"text": "績真好，伊所愛--e5 特別音樂科，其中聲樂，聲非常sui2。若koh ka7伊培養可能會做聲樂家。因端大概是 tui3 父母 e5 遺傳，因為老父對音樂有趣味，老母是山壩 e5 人，外公是姓穆，hia e5 人真gau5吟詩，對阿媽就是gau5吟詩。 \n今守義畢業了後就koh進入師範大學。因為成績非常好，所以受提名 tui3 學校保送，免考去升學。伊 e5 老母非常 e5 歡喜。這也是上帝特別 e5 恩典，hou7蘭香ti7憂悶中thang得著大 e5 安慰。扑損阿公無thang看到守義成功就別世。 \n蘭香一生真正是苦慘，歷盡一切 e5 風霜，到chia來一面是thang歡喜，m7-ku2為著子 e5 將來伊 e5 努力實在常常是過頭 e5 拖磨，致到身軀真lam2。當ta官死hit時煞常常愛嗽。雖然ti7病院，猶ku2為著無thang歇睏也是較輸。到尾嗽了煞會kaN5 血，照看是變癆傷，到守義大學煞尾年hit年，蘭香 e5 身體cham2然衰弱，所以有時間倒來家己調養。病院是真好意、體貼，常常有醫生抑是護士來ka7伊看。因為病院無隔離室，所以hou7伊tiam3-ti7病院邊仔 e5 厝。 \n到守義大學煞尾年23歲 e5 六月蘭香 e5 病勢變了真bai2，照看離了別世 e5 時期無遠lah。但是伊真迫切祈禱求上帝hou7伊會tit看著伊所疼 e5 子守義成功才離開世間。醫生kap護士伴大家也真ka7伊安慰、照顧，所以比較tek真有耐。 \n到七月中旬守義已經畢業得著學士 e5 文憑，也得著咱教會設 e5 中學 e5 好意，量早就招聘伊beh thang教咱 e5 中學。 \nTu2-tu2 踏入門，將行李放落去，行到房間 e5 病床前beh ka7老母請安 e5 時，忽然有一個生份 e5 人客chhoa7一個小姐生做真sui2 toe3後面入--來。 \n這個人客到底是甚物"}
{"text": "人？這個人客是華僑，這擺beh 倒來祖國視察，較要緊是beh 倒來看產業博覽會。伊是 tui3 菲律賓倒--來 e5。伊m7是刁工出國去做生理 e5，伊是第二回大戰tui3台灣hou7日軍調去做通譯 e5，日本戰敗後自an2-ni tiam3-ti7 hia e5 人。這個人m7是別人，就是陳清泉。 \n陳清泉an2-choaN2會toe3守義入--來，想來是真奇怪。總是這就是「人生戲劇性 e5 場面。」天下闊莽莽，永tou有這款奇蹟 e5 出現。 \n當日本敗戰 e5 時，清泉逃脫日軍 e5 監視，逃入大樹林，後來直直走落南，走到一個所在叫做Mi-na-no島是菲律賓國第二 e5 島嶼，一個島大約有咱台灣 e5 三倍大。伊有去到Lap8-bau2，起頭ti7 hia hou7人倩，因為伊是台灣人。軍服褪hiah-kak8，講伊是tui3福建去 e5 華僑是真快騙。真認真，今來到chia會死tou著扑拚lah。伊不止gau5做生理，伊看椰子油、椰子粉，這個生理會做tit，所以伊就 tui3 這方面來盡力，果然hou7伊趁著錢。無偌久伊ti7 hia就koh建置家後。有生一個查某子叫做「莉娜」。了後攏無koh生到莉娜18歲 e5 時伊 e5 生母就過身去。 \n今年20歲lah，這擺kap in老爸做伙過來台灣，向望thang省親。今年清泉也50 thong2 lah，所以也無想beh koh娶。Koh一面也想講倒來台灣看這爿 e5 親人今變怎樣，tui3出外到倒--來頭尾23年。Tui3 基隆上陸，即時趕到台北，去chhoe7伊 e5 丈人，才知丈人死lah，某koh toe3人去lah。製藥公司倒閉lah。吐一下氣，ah！世事 e5 多變。 \n趕緊趕到花蓮，去chhoe7喜相逢酒家，已經換別人開，內面無半個熟似人，無當問，無人知 in老父 e5 消息。無辦法就去市公所（縣轄市）"}
{"text": "tui3 戶政課調查，才知in老父ti7三年前，71歲 e5 六月中別世。Koh ti7戶口上有家族，新婦、孫仔。新婦 e5 名李蘭香，孫守義。這是伊所想 be7到 e5 事，也驚也歡喜。因為蘭香就是伊所ka7人thun2踏，後來ka7伊hiah-kak8 e5 女性。Koh有子，這個子是伊 e5 種，伊 e5 骨肉、血統。抱真大 e5 giau5疑kap好奇愛知這個事 e5 虛實。 \nTu2 tui3 市公所出來，tu2 著一個青年手koaN7行李，hit-e5 面非常親像伊家己，所以伊就tui3後面直直ka7伊toe3。心底暗暗想這個敢是ti7市公所戶藉上所看kap老父陳阿成siang7戶內 e5 李蘭香 e5 子。所以伊就chhoa7莉娜 tiam3 後面遠遠緊ka7伊toe3，但是守義伊攏m7知。 \n到位入門，伊也toe3守義入去。守義kap老母請安後出來廳nih，才看著兩個生份人客，就問人客Lin2 tui3 佗位來，請坐。人客應講，「我 tui3 菲律賓來。」平時守義bat聽阿公講，koh目珠金金ka7伊相，心底也真奇怪這個人客 e5 面形、體態、聲音thai2會kap伊hiah相像。Tui3 an2-ni 無khoa3 koh講話，緊入去ka7老母講，「媽媽外面有一個人客，也hit-e5人客講是對菲律賓來 e5 華僑，伊 e5 面形、體態、講話 e5 聲音kap我真相成。」媽媽ka7伊講，「你ka7伊請問伊 e5 大名，伊若講是陳清泉，你才請伊來kap阿母請安。」守義出去問人客 e5 大名，果真是陳清泉。守義就請伊入去講，「先生，較失禮，阮家母講beh ka7你請安。」清泉就入去。一下看果然是蘭香。蘭香雖然是破病，而且真傷重，不過大家也是猶會認得。大家對看，無話哮一睏，然後 tui3 守義kap莉娜 e5 安慰才大家無koh哮。 \n蘭香才 tui3 頭到尾詳細"}
{"text": "講一遍hou7清泉聽。清泉聽了非常 e5 慚愧、自責，也真感激，十分 e5 同情，koh真傷心。才知蘭香 e5 可取、守節、有志氣、也守義果然是伊 e5 血統、骨肉 e5 親，真歡喜伊有親生 e5 子。Koh知是真成物 e5 子，所以非常歡喜，感謝蘭香 e5 情。然後清泉也深深認罪，煞講起伊過去 e5 情形，kam5目屎牽蘭香 e5 手講，「蘭，求你赦免我。」兩人講了後，大家koh 哮一睏，這擺連守義也哮。莉娜看大家哮，伊也哮。哮了大家才相認。 \n為著過頭 e5 興奮，蘭香hit暝koh出真濟血，隔日koh較衰弱，也發高熱。Tui3 an2-ni 清泉ti7 hia來潛心照顧伊。守義、莉娜也真殷勤鬥顧媽媽。但是已經傷慢lah。隔日拜五早起八點，蘭香ti7丈夫、子、查某子照顧 e5 下面，平安來離開世間。Beh 斷氣 e5 時對伊 e5 丈夫清泉交代兩句話。 \n一、泉ah，我歡喜赦免你，但是你著反悔來接受耶穌，耶穌是你 e5 救主。只有著信伊，才會得著赦罪，通得著天父 e5 恩典。 \n二、Koh向望你著疼這兩個子，這對子是你 e5 骨hek8，是你 e5 血脈。 \n清泉目屎hou3 m7開，跪ti7病床前，牽蘭香 e5 手來chim講，「我所疼 e5 蘭，請你安心，我的確無 koh辜負你 e5 情義，貞節為我來牽子，奉養父親 e5 情。我的確toe3你 e5 腳步，一生信主耶穌，也kap子做伙拜上帝。你 e5 上帝就是我 e5 上帝，你 e5 子就是我 e5 子。請你安心。」蘭香聽chiah-e5 話了後心真受安慰，目珠thi2開越過來看清泉講，「丈夫，泉！你真正是我一生可愛 e5 仇人，hou7我tu2 著chiah大 e5 艱苦。總是今我會tit koh見你 e5 面，子也成功lah。今我 e5 心滿足lah。你請，我beh 來去lah。主kap lin2 ti7-teh"}
{"text": "。」 \n講煞面越過去，親像嚨喉去hou7痰keN2-teh e5 款，喀一聲就斷氣。Hit時tu2 是拜五早起八點五分，一生享壽47歲，這個姊妹自an2-ni 離開世間。這個姊妹thang講一生熱心服侍主，好品行，有志氣，有情義，有孝，gau5體貼幫贊人。但是可惜為著一時 e5 失錯，一生來受著hiah大 e5 艱苦，真正是一失足千古恨。敢m7是hou7你、我thang做鑑戒mah。 \n男女異性e5 求愛是親像磁石會互相吸引，這是造化 e5 神 e5 攝理，hou7伊 an2-ni 來致到hou7夫婦 e5 關係得著美滿 e5 建立。但是上帝 e5 話講，「婚姻人人著尊重，床無扑la5-sam5；因為私通行淫 e5 人，上帝beh 審判伊」（希伯來13：4）。\n清泉 e5 所做，用女性純真 e5 疼，看做「性慾 e5 遊戲」，性慾 e5 thit-tho5。上帝哪會歡喜leh，所以伊一生 tui3 夫婦間家庭 e5 快樂，thang講真不幸，精神 e5 打擊實在真大。Ti7別項kiam2-chhai2有成功，但是ti7人生中 e5 旅伴，一生 e5 同伴，相kap toa3 e5 快樂，伊明明是失敗。 \n蘭香一下死落，清泉kap兩個子為著這個事非常 e5 悲哀。特別清泉 e5 心，親像hou7刀鑿透過 e5 傷心，每每若koh想著，tou常常家己責備來流目屎，顯明伊對蘭香 e5 不住，到今tou猶teh m7甘。（完）"}
{"text": "4. 蔗園中 e5 英雄\n阿添伯 in tu2 teh chho3甘蔗。近來有tui3 南洋來 e5 蔗種叫做「三一零--e5 」(310號a2)，甘蔗枝是細細，不過發著真大模，真有額，種落去hit頭一年未是好，重二年、三年koh較好，gau5顧--e5 有 e5 重五年才piaN3蔗頭。阿添伯想講an2-ni 較省工，koh收量也be7-bai2，所以伊也kap人種這款甘蔗。但是甘蔗是插ti7山坪，所以若chho3甘蔗 e5 時，著加用真濟工費，因為一一著 tui3 山坪頂用人工硬gia5到有牛車路 e5 所在，才會tit he7牛車。實在真欠工。Tu2 好chho3甘蔗 e5 khau仔爿抽著阿添伯，趕時趕刻著緊chho3，若無，過khau就無烏台(甘蔗車) thang下，hit 時是真費氣。一人恨 be7得擘做兩個，連阿添伯老人to著出門。 \nTu2 遇永福仔來，是真大 e5 幫贊。永福仔是海口人，自九歲出門ka7人看牛仔，萬般 e5 艱苦to tu2 著，而且比人較大漢，約有五尺七外倚五尺八。人才生做be7-bai2過得去。雖然是m7-bat字，但是做人謙卑，慇勤kut力，歹命子chhin3-chhai2 食，工課做了有勢面，koh有力。阿添伯看了真kah意。永福仔家己也認份，koh來受阿添伯 in一家 e5 好意，真大 e5 安慰。而且是ti7基督徒 e5 家庭，伊感覺是伊一生所m7-bat2 tu2 著家庭tek e5 溫暖。甘蔗chho3三、四日就了，但是接落去著掘樹薯。著先chho3樹薯桿，後來掘樹薯，koh著擔樹薯到牛車路hou7牛車車，續gia5樹薯桿hou7牛車車，車到厝，有 e5 就an2-ni 賣生薯，留一部分起來chhoah樹薯纖thang飼精牲。樹薯桿仔著過lan5，然後曝hou7乾，堆歸堆thang做火柴。甘蔗chho3了，蔗hah8也著堆歸"}
{"text": "堆通hiaN5。近來柴真oh拾，若較成物 e5 柴，一百斤倚25、6箍，所以連山內 e5 人to m7甘hiaN5柴，攏擔出來賣。 \nAn2-ni chho3甘蔗leh，了後koh掘樹薯leh，連連成半月日真無閑。所以永福仔自an2-ni tiam3 in hia做工。一出一入攏kap秋桂仔做陣，不知不覺那親密。有一日teh chho3甘蔗 e5 時，an2-choaN2 tui3 園墘 e5 樹phe3林仔，忽然會走一尾雨傘節出來，thai2 tu2 好會so5 tui3 秋桂仔 e5 身邊來，忽然秋桂仔驚一下面青sun2-sun2，開聲喊，吱一下真大聲，身邊 e5 查某囡仔伴，有 e5 驚到走到跋跋落去。Hit尾蛇cham2然大尾，大約有三尺外倚四尺長，實在真會驚人。永福仔緊走倚--來，急到地無khoa3 提甚物，自an2-ni 伸手 tui3 蛇尾ka7伊koaN7 懸，hiu3直去，tiam3頭殼尾揮一lian3，用猶一手chho3甘蔗 e5 蔗刀自an2-ni ka7伊sut去，hit尾蛇自an2-ni hou7伊phut做兩koeh8，hiat tui3 園外樹phe3林仔hit爿過去。佳哉差一點點仔，若無永福來，秋桂仔照看會hou7咬著 e5 款。到蛇扑死了，大家才笑--出-來。當時緊張kap hit-e5英雄戲劇性 e5 場面實在也驚、也好笑。 \nHiah-e5 查某囡仔伴不知不覺齊聲喝講「秋桂姊，佳哉lin2永福兄救--你」。無扑算 e5 中間，煞將永福kap秋桂仔兩個人 e5 名叫連做伙，而且hit中間koh加下一句「lin2」，顯明人煞將永福仔ka7伊算做阿添伯 in家內 e5 一個人 e5 款。永福仔聽一下煞企--teh gang7-gang7，面紅紅，感覺耳仔真燒，面真發hong7，心頭phok8-phok8-chheng2，心內有be7 曉講 e"}
{"text": "5 歡喜kap滿足感，一面感覺真歹勢，對秋桂小姐真不住；那thang講，「秋桂姊仔，好佳哉lin2 永福兄」，聽了心be7曉講。害死秋桂小姐面也越無路，一個面也是紅kong3-kong3。但是心內也有 be7 曉形容 e5 快感，kap感覺ti7伊 e5 身邊有靠得住e5男性，真正是有英雄氣慨 e5 人。聽人講，「lin2 永福兄」，所以伊無意識，對嘴應hiah-e5查某囝仔伴講，「lin2 著猴lah」。然後用bun2笑 e5 面，擔頭起來偷看永福仔。永福仔是一箍 chhai7 chhai7，be7輸去hou7電電著，金金teh看秋桂仔 e5 動作。所以不知不覺兩個四蕊目珠 e5 視線煞一致交叉ti7一個意義kok 較深長甜蜜 e5 幻想中。 \nTui3 hit日起，永福仔那準感覺自負伊有保護秋桂仔 e5 義務。也秋桂仔暗暗也感覺愛kap永福仔親近，thang得著伊保護 e5 款式。Tui3 an2-ni，兩個就那生出親密感。 \n5. 歡喜 e5 目屎\n大約半月日後工課略仔較閑，永福仔就想講，今較無迫工lah，大概是阿添伯敢m7-koh倩--伊lah。Tui3 an2-ni有一早起，伊就想beh kap阿添伯 in相辭，koh去別位chhoe7看有甚物工thang做抑無？阿添伯、阿添姆兩老真好意直直ka7伊留。其實伊tiam3了是真愛tiam3。心底是teh想，若會tit tiam3 chia較久，m7是，beh 是會tit永遠tiam3 chia m7真好。M7-ku2家己想，beh-thai2有夠這號資格thang hou7 人留ti7 chia較久，抑是永遠tiam3 chia。原因，(1)家己想我是單身漢，是流離失所e5 孤兒，那會有人緣neh。(2)Chiah-nih散，身軀斷半文，講較見笑，也無衫仔褲thang換。Ti7蔗園山坪做工常常褪腹裼，hit 領內衫定"}
{"text": "褪起來山溪仔洗洗leh，披tiam3樹phe3林仔頂曝hou7伊乾，到beh 倒去，才koh提來穿。無thang替換 e5部分，實在穿到 be7講得 e5 驚人koh歹味。其實心底家己十二分 e5 鬱意，koh餒志。M7-ku2 koh一面，感覺ti7阿添伯 e5 兜，所享受著這款家庭tek人情溫暖 e5 氣氛，是一生頭一擺所tu2著--e5。六歲無老父，十歲無老母，九歲去ka7人飼牛，ti7後叔 e5 兜 hou7人苦毒，去飼牛仔 e5 時睏牛tiau5；一項一項那走馬燈，攏ti7伊 e5 頭腦內koh出現。 \nTi7 chia怎樣，阿添伯款待伊那準家內人，逐三頓kap阿添伯做伙食，特別若禮拜日，常常連阿添姆，kap秋桂仔也大家做伙食，thang備辦做伙去守禮拜，實在完全那一家人。一屑仔to無看輕--伊 e5 意思。Koh一項hou7伊所m7-bat tu2 著 e5 事，就是每暗 e5 家庭禮拜。大家做伙吟詩，讀聖經、祈禱hit-e5 敬虔 e5 空氣；特別阿添伯有一個習慣，就是愛開拆聖經中幾句教示、勉勵 e5 話。伊是一位退任 e5 老長老，但是伊 e5 熱心，kap敬虔真thang hou7人做模樣。Koh一項hou7伊印象真深刻--e5，就是秋桂小姐e5吟詩，hit-e5 聲e5 sui2，清亮、婉轉，懸，低，話句分明，koh hit-e5吟詩 e5 態度虔誠、恭敬，m7是早伊ti7天天樂、千里緣、萬里紅所聽著hiah-e5 妓女，抑是野雞所teh唱 e5 曲，抑是流行歌所會比--得 e5。伊家己m7-bat字，koh無學，但是聽阿添伯 in一家teh吟，實在有 be7講得 e5 感激。 \n特別有一暝hng，讀著一cham7故事講，耶穌teh chhoe7一隻phah-m7見、行迷路 e5 羊，koh講放蕩子 e5 比喻，老實講伊暗靜流真濟目屎。同時聽見in唱，「"}
{"text": "...只有一隻迷ti7山間，離開羊tiau5無路。迷ti7山嶺，遍行風波，無受良牧管理照顧......」伊聽chiah-e5 話，一時想講hit隻迷羊就是伊本身，頭aN3-aN3，目屎hou3 m7開，緊假出去phui3痰，續去廁所哮一睏，目屎拭拭beh才koh入--來。伊掠準人m7知，無人看見leh。阿添伯、阿添姆目睭花花老人家，無感覺也無的確，但是thai2騙秋桂仔會得過，秋桂仔厲害，鬼頭鬼腦，定定to teh觀察伊 e5 行動，而且 tui3 心底teh關心伊 e5 代誌。不過這個查某囡仔是真正經，平時m7-bat hih-hiauh，凡事tai7-tai7 toan7-toan7 。伊就看伊來 in兜，幾十日也m7-bat換衫仔褲，內衫驚人koh破破，若有出門，是利用日炎，褪起來tiam3溪仔底洗來曝，beh倒去koh穿落去--e5。伊就是不忍心，koh入門也無看見伊有包袱仔，諒必身驅是自穿hit軀，其餘無lah。所以伊ti7幾na7日前，出去新化街仔 tui3 買樹薯 e5 人算數 e5 時就有ka7伊買兩軀內衫、內褲倒--來，但是chhoe7猶未有一個機會，m7敢講出--來，也更koh較m7敢hiahN hou7伊換。 \n到chit 時看伊相辭beh 倒去，也 in老父直直ka7伊留。其實伊是無家可歸，tui3 chia 出去連今瞑m7知beh去佗位安眠to m7知。Ti7 chia in款待伊做人客，ti7人客間仔睏。伊續忽然koh想著，「只有一隻迷ti7山間，離開羊tiau5無路。」煞禁 be7-tiau5 續哮出--來，阿添伯著一驚，趕緊ka7伊安慰，才問伊到底伊 e5 身世是怎樣？伊才一五、一十，tui3 死老父講起，講到來 in兜為止 e5苦境實情hou7 in聽。阿添伯、阿添姆、連秋桂小姐也禁 be7-tiau5，大家對伊十二分 e5 同情，煞四個哮"}
{"text": "哮做一堆。Hit時阿添伯出聲講，「今咱大家跪落來祈禱」。大家就攏圍圍跪落ti7廳nih來祈禱。Hit-e5意思是講求上帝救這個青年，替chit-e5青年開路。聲聲、句句真正是敬虔、親切，有滿滿 e5 疼心。 \n祈禱煞起來，阿添伯才開嘴koh講，「永福，既然是an2-ni，算是無親無戚，只有單身，我chia也是真欠工，請你m7免koh去別位，自an2-ni tiam3我chia。Koh我向望你會tit kap阮同心拜上帝，向望主拯救--你。你想怎樣？」秋桂小姐也贊嘴講，「永福兄tiam3 chia lah。阮爸爸to an2-ni 講。」永福一時有禁 be7-tiau5 e5 歡喜，傷歡喜煞koh 哮出--來。伊是感覺今仔日阿添伯beh收留--伊，tui3 今仔日以後伊有安居 e5 所在。M7免心定掛心，講今 koh去m7知beh 去佗位。Koh上要緊就是伊感覺親像tui3「Ah！無情冰冷 e5 路邊，受救走入來疼痛溫暖 e5 家庭。」那準一隻跋落路糊糜底 peh be7起來 e5 狗仔子，當ti7 beh 死，寒到khu7-khu7-chun e5 中間，hou7疼伊 e5 主人，拾伊來寶惜e5心情。禁be7-tiau5自an2-ni 跪 tui3 阿添伯 e5 面前叫一聲「阿伯」，煞koh開聲哮到比頭tu2 仔koh較慘慼。阿添伯緊ka7伊牽起--來。一手hoaN7 ti7伊 e5 肩頭頂講，「著感謝上帝 e5 開路」。Tui3 an2-ni 起來，目屎拭拭leh才無koh 哮。 \n6. 接受耶穌 \nHit暗阿添姆特別辦較chheN-chhau，也thai5雞，叫牧師來相kap食，牧師順續ti7 hia家庭禮拜，用濟濟道理來安慰，講hou7永福聽。永福受真大 e5 感激。禮拜煞，牧師倒去。阿添姆將秋桂仔為著永福仔所買 e5 內衫內褲hiahN hou7伊thang換，就叫"}
{"text": "伊去洗身軀，感覺thong家大歡喜，雖罔攏無另外表示甚物意思，但是感覺內面加一個人，hit-e5心情有親像父子e5親。隔日阿添伯提50箍 (日本時代 e5 錢) hou7永福，叫伊去新化街仔去買鞋、襪，抑是剪布倒來做衫褲thang替換。伊來tiam3 hia 15日久，若照算，食頭家，是 be7 堪得領到hiah濟錢，但是阿添伯無kap伊計較。伊就去買一雙新帆布鞋，買兩雙襪，koh剪淡薄布倒來，請秋桂小姐ka7伊做衫。隔日禮拜就穿新衫、新鞋，去禮拜。三分人，七分菕A頭毛剪剪leh，油抹抹leh，koh穿一下仔合su e5 衫褲，覺得真好看，真正是一表e5人材。 \nHit項高強koh大漢，體格好，koh有力，就真贏--人。Tui3 hit時永福仔就kap阿添伯做伙tiam3。永福仔果真真kut力，埕頭埕尾整理到真清氣，厝前後壁 e5 籬笆攏koh重圍，豬tiau5、雞tiau5攏koh重整理，m7-na7 an2-ni；四界一孔一窟 e5 所在攏thun7 hou7伊平。這個家忽然親像得著新 e5 活氣，那準樹木接著春天 e5 溫暖，攏koh puh-iN2 e5 款式。過去阿添伯年老lah，自然逐項有放較無周至，襤襤褸褸。今家內那準有新 e5 主人來掌理 e5 款式，逐項to有新 e5 氣象。 \n但是阿添伯做事無莽懂，無含糊，伊攏無講甚物。伊注神恬恬teh看這個青年。第一，愛看伊 e5 信仰，有歡喜接受耶穌抑無？品行有重頭生抑無？第二，愛看這個青年 e5 心性有定抑無，真心beh 做伙tiam3抑無？慢慢觀察伊 e5 行動舉止、講話、心思怎樣？田、園、山坪、厝，雖然是無濟，m7-ku2是全財產，是一家靠chiah-e5 來生活--e5。內面無別人，只有秋桂仔，若會用tit，就將秋桂仔配--伊，自an2-ni 招入--來，也做螟蛉子 e5 款式。第三，若beh an2-ni，"}
{"text": "就存秋桂仔 e5 意思，斟酌看 in 兩個青年會合抑 be7？兩個有緣分抑無？所以阿添伯恬恬攏m7講。起頭是講做長工，食便便一月日30箍，koh去才照看。親像an2-ni一年連久，來 e5 時永福仔是21歲e5倚成十月仔hit 時，今目一nih是隔年 e5 倚11月lah。這時永福仔是22歲，秋桂仔是21歲。阿添姆定趕阿添伯，ka7伊講，「老e3，看是妥當lah。To hou7 咱看年外久lah，看了性情to真好，也真kut力。」阿添伯心內猶teh等一項事，就講，「慢且leh，我猶teh等一項事，但是我m7講出，beh 等到到時才來扑算。」 \n阿添姆掠準是hou7 in kap房 hit日愛舉行結婚式，愛請人客著thai5豬。所以伊就應講，「老e3，我有存辦leh la3，你也煞無看見我有keng一隻百七八斤 e5 豬胚，koh雞、鵝、鴨一陣，你敢無看著」。「M7是hit 號事 lah。」阿添姆sahN頭m7起，煞恬恬m7 敢koh問。阿添伯也自an2-ni 恬恬。 \n十一月尾有一禮拜，牧師發表講祝聖誕前beh 問道理，若甘願接受洗禮，beh決心認主來歸倚伊 e5 人，thang來報名。自早永福就真備辦心，白話字聖詩、聖經也攏真熟，會曉讀lah。真正有決心beh 接受主 e5 救恩，所以伊就kap阿添伯參詳，講伊beh 去報名問道理，可以不可以。阿添伯講自然可以，總是由你 e5 自由，m7-thang出ti7勉強，koh較m7-thang摻雜別物意思。領洗禮，只有就是顯明你有願意反悔接受耶穌做你 e5 主，只有an2-ni e5 意思，以外m7-thang想講領洗禮kap你tiam3我chia抑是無tiam3我chia有甚物關係。 \n更koh較m7-thang為著現在tiam3 ti7我chia e5 情分來趁我聽道理。這完全是出tui3你 e5 自由意志，自發tek，自覺"}
{"text": "tui3 靈魂 e5 拯救有需要才thang。永福仔到chia十分明白道理，真實知主耶穌以外並無別 e5 拯救。也深知上帝 e5 疼，就決心報名，受問道理。Ti7 hit年 e5 12月23 hit禮拜，就受接納，受領洗禮，續受接就聖餐。今阿添伯所teh等 e5 m7是別物，就是這項，就是愛知伊果真會做真實 e5 基督徒抑 be7。若會，伊才beh 將查某子秋桂仔匹配--伊。今永福仔果然領洗禮入聖會lah。Hit時阿添伯就真歡喜，ka7阿添姆講，我所teh等 e5 就是這點。阿添姆才笑出來講，「人也會知，你to m7 ka7人講，你若較早講，我ma7較早叫伊去問道理。」阿添伯講，「An2-ni to無實在，是愛hou7伊自發 tek 瞭解主 e5 拯救，為beh 娶某得家伙 e5，to be7用 tit。」「你攏ma7是an2-ni，hiah-nih頂真。」「是ouh，咱查某子只有一個na7-tiaN7，koh一切beh 交代伊，m7-thang潦草」。 \n「今伊家己甘願去問道理，koh hou7你ka7伊講到 hiah明lah，an2-ni m7 to好lah，m7 啥？」「猶未leh，老e3，緊紡無好紗，緊嫁無好ta家，你是m7-bat聽著是無？你干單lak8-lak8-choah。你m7著koh問咱查某子看伊beh 無？」「Ai3-o3，你誠直ou3，老e3，你也無看兩個hiah有話講，同出同入，兩個hiah 相體貼、相幫贊來做伙做工課。」「雖罔是an2-ni，ma7著ka7伊問看leh，尊重子本人 e5 意見。」 tui3 an2-ni 就偷叫子秋桂仔來問。"}
{"text": "5 百忍看見微光 \n「身軀有較燒lo7 lah！」有婦人人e5聲teh講。「已經有十點外鐘久e5經過lah，停一時仔若無醒起來才koh注射。」有查甫人e5聲teh講。 \n「企ti7 hit-e5橋頂約略有30分，然後就盤hit-e5橋欄來跳落溪底，烏暗暝攏無看見，若m7 是tu2-tu2有船仔ti7 溪頂teh 歇暝就無法度thang救伊。」有一個日本青年teh講。 \n「身體有病，tui3 an2-ni 悲觀自殺e5款。」也有別e5人an2-ni講。以外iau2有真濟聲音，hiah-e5有時著有聽見，有時著無聽見。Chiah-e5講話e5聲是第一擺恢復ti7 百忍e5頭腦所聽見e5卻隨時koh m7 知人去。到伊koh醒e5 時，逐項攏真安靜，只有聽見時鐘teh khok！Khok ！ e5聲na7-tiann7。「恢復來e5款lah，身軀teh振動lah ！」經過真久有婦人人e5聲來叫醒百忍，伊才明明復到伊e5 意識。時間tu2-tu2是過日e5 e7晡時lah。 \n百忍發現伊倒ti7 一間病院室e5內面。Ti7 伊e5 面前有一位中年e5醫生kap醫生娘，in 倚近ti7 伊e5 身軀teh ka7伊u3冰 。百忍目珠開e5時有看見in兩人歡喜teh笑e5面，tu2-tu2親像包ti7 雲霧e5內面一樣真無明。 \n伊 thiap目珠beh看較明，總是發覺著目珠已經有失常。 \n「少年人ah，你醒lah honn3！真佳哉！阮tui3昨暝就攏無睏teh看你e5情形。今已經無要緊lah！」醫生慈悲e5面真歡喜笑容來對伊an2-ni講。 \n「真正好佳哉！真感謝！若m7是上帝e5幫贊，你就已經失落性命lah。真thang感謝！請你著放心ti7這個所在來休養，攏m7-thang koh想甚物。求主擔當你所有e5重tann3 kap困苦。」 \n醫生娘真同情e5表情來對伊講。 \n「咱m"}
{"text": "7-thang koh攪擾伊，因為伊著安靜歇睏。」醫生對婦人人講就koh越過來。 \n「請你安靜，若有ai3甚物才jih8 這個電鈴，著ai3絕對e5安靜才會用得。」伊an2-ni吩咐就出去。 \n夫婦離開病院室e5 時百忍才明白伊e5 性命有koh活teh。伊用手來摸伊e5頭殼kap心肝。 \n「我無死著m7！」目屎忽然ong滿伊e5 面。「我e5 悽慘iau2纏toe3我！歹夢iau2 teh繼續！」 \n事實這個bek8救ti7 伊攏無歡喜，反轉是災難，大失敗。伊e5 精神極其衰弱lah。 \n「我iau2有甚物向望！」伊只有流目屎啼哭就koh睏去。 \n百忍跳水了後，橋頂chhau3-kham2有人ti7 hia。Koh ti7 橋下也有討魚e5船ti7 hia過暝。所以隨時hou7 人救到ti7 附近e5這間外科病院去。 \n這間病院e5主人華先生kap先生娘是熱心敬畏上帝e5基督教徒。In常常引chhoa7患者來bat上帝e5疼，也濟濟幫贊貧困e5人。Beh開刀手術e5代先攏祈禱仰望上帝e5幫贊。 \nIn接著百忍e5 時就緊緊為著這個不幸，受苦e5青年來走 chong5，施藥，注射。有日本青年將一切所看著e5事來說明hou7 in知。百忍到ti7 半暝有幾若擺親像beh回魂來，總是著koh睏去。Hit中間hiah-e5救伊e5人攏跟隨ti7 身邊，到天光早逐人才四散轉去。只有華先生夫婦ti7 伊e5 身邊，teh詳細感察伊e5 情形。In用手hoann7 ti7 伊e5 脈，總是ti7 in e5心內teh為著這個可憐e5人迫切祈禱。到hit e7晡百忍精神起來e5 時，in才放心歡喜感謝上帝來離開去歇睏。 \n有幫贊e5少年人提食物hou7百忍，也有繼續u3冰，注射，食藥。 \n卻百忍真oh-tit統一伊e5 意識，夢kap現實攏無有界限真混雜ti7 伊e5 腦海。伊攏teh睏"}
{"text": "，有時醒e5 時親像經過幾若世代e5款。有時也感覺伊是倒ti7 hit-e5烏暗，chhinn凊，驚惶e5陰間。有時thi2 開目珠e5 時所看e5物攏茫霧。有時也知影人ti7 伊e5 身邊teh做甚物。有時就發現伊是孤獨一人ti7 病床。有時感覺是日時，有時感覺是暝間。 \nChiah-e5事翻翻覆覆ti7 伊e5意識e5內面。 \n經過幾日百忍e5意識有回復lah。身體e5氣力也回復來。伊才感覺伊e5 目珠hou7 人掩起來，烏天地暗攏無看見甚物。 \n「我kiam2會青瞑mah？！」伊忽然想著這個事來著驚。 \n「命運ah，你kiam2著hiah殘忍！你苦楚e5手iau2無停止mah？！」伊e5 悲傷痛苦也回復臨到伊e5 心內。 \n「少年人ah，你有較好勢無？」有一日華醫生換伊目珠e5藥，看見百忍cheng-eng e5款式，就笑笑來問伊。 \n「先生，hou7 你真多謝！」百忍an2-ni說謝伊。 \n「M7 免客氣，你著ai3鬥出力kap阮相kap照顧你e5 身體，絕對m7-thang掛慮，著放心，若無你e5目珠有危險！」這句話親像刀刺入百忍e5心內。「先生ah，我會青瞑著m7 ？！」百忍起身起來beh問醫生。 \n「請你絕對安靜，m7-thang振動！」醫生koh hou7 伊倒落去。 \n「若有放心就無代誌。」 \n「我beh an2-choann2 放心neh？！」百忍吐一個大氣。 \n「你是一個前途遼遠 e5青年人，m7-thang為著小可e5事來chhoe7死路，an2-ni是真見笑e5事。」醫生e5笑容真光明。 \n「甚物人知我e5 事，若會知也無這個代誌。」百忍，ti7心內an2-ni講。伊e5 目珠有目屎e5影。 \n「肺病，ti7 過去是一種死病，人人真驚，總是現在就m7 是an2-ni。上帝hou7 人有真大e5智慧，有真濟醫法kap特效藥thang hou7 咱對付"}
{"text": "這個病lah。實在肺病是無問題e5事。為著an2-ni就來chhoe7死路，是一個愚憨e5事。」 \n醫生續笑出來。Hit時醫生娘也入來企ti7 伊e5 床邊。 \n「有較好勢無？M7-thang 煩惱，著放心交託上帝，因為萬項事攏是出ti7 上帝e5好意思。咱只有著順服伊。」先生娘e5聲真雅氣。 \n「若有上帝，伊是一個殘忍，不義e5上帝。」百忍ti7 心內an2-ni應答，總是嘴內只有細聲講，「我無信上帝，我m7 是基督徒！」 \n「信上帝m7 是限ti7一部份e5人na7-tiann7，是逐人的確著信e5事，因為咱攏是伊e5 子民，伊e5 百姓。」醫生娘續接koh講。 \n「上帝無須要我。伊也無須要我存在。」百忍e5聲kap面攏真憤慨。「上帝真須要你！伊特別關心ti7你，因為是一個逆境受苦e5人。你應該著認bat hit-e5關心你e5上帝。」醫生娘e5聲koh較熱切。 \n「咱人攏有罪，攏是敗壞，所以須要上帝e5救恩，tu2-tu2親像醫生須要患者，患者須要醫生一樣。」華醫生an2-ni講來khah8-khah8笑，總是忽然koh變嚴肅e5面。 \n「卻有患者是這款e5，家己有重病卻m7 知伊e5 病症。Hit款e5患者是最hou7 醫生麻煩。」醫生講了就koh笑。 \n百忍結目boe7明白hiah-e5意思。 \n「咱人攏是一個絕望無拯救e5罪人。罪惡敗壞這個世間以來，人無有真實e5平安，無有活命e5向望，無有真理e5路。原來e5樂園現時是成做敗壞死穴e5世界。罪惡m7 是tiam3 ti7 外口，是ti7 人e5心內。」醫生娘用手比伊e5心。 \n「世界所有e5不幸，悲慘，痛苦，憂傷攏是罪惡所產生e5物。咱攏是絕望e5罪人，因為有罪惡e5根發生ti7 咱e5 心內。」 \n醫生娘e5面真認真。 \n「Tu2-tu2親像癌花e5根ti7 人e5身體生湠，到尾就敗壞人e5性命一樣。」華醫生"}
{"text": "續接先生娘an2-ni講。 \n「我e5 境遇真特別，世間無有人親像我，我自然無有機會thang放縱私慾親像世間一般e5款式。」百忍e5心真艱苦，伊e5 應答真抽象的，總是華醫生kap醫生娘攏明白伊e5 心思。 \n「罪惡攏無分別甚物款人，抑是甚物款生活。罪惡也會hou7 人e5慾望歪 chhoah8 去，人慾望上帝e5慾望變成到ti7 慾望世間去，這個就是罪惡敗壞e5工作。」醫生娘看見百忍有明白這個就心內歡喜來微笑。卻百忍e5心感覺大e5壓迫來艱苦。 \n「我是一個世界e5敗搏者，我失落世界一切e5快樂kap幸福。」 \n「貪愛世界e5結局常常是著死ti7 世界e5下面，親像勇士teh戀慕美人，常常攏是因為美人來死ti7 美人e5腳下。」華醫生koh插嘴。 \nChiah-e5話逐句攏刺鑿ti7 百忍e5心hou7 伊感覺真難過，伊就無愛koh聽這款e5話，親像忍受boe7-tiau5 e5款來振動伊e5 頭殼。 \n醫生，醫生娘雖然看出這個事，iau2-ku2直直ai3 beh引 chhoa7 伊bat真理。「上帝的確無敗壞伊家己e5工作，無凌辱家己e5所做。攏是人e5背逆，罪惡e5陷害。」 \n「Iau2-ku2上帝無絕望，雖然全世界攏背逆伊，伊iau2-ku2是teh疼咱。伊有將伊獨生子耶穌賞賜世間，來beh救贖咱有罪e5人。」 \n「耶穌e5手不時伸長長teh等候咱，講，犯罪e5人ah，轉來ouh！只有咱若歡喜伸咱e5手來接納伊e5 手，咱就有活命e5向望。」 \n「上帝e5救恩就是an2-ni，m7 是ti7 咱有甚物好thang得到得救，是深知家己是一個無向望敗壞e5罪人ti7 罪中giah8頭beh仰望伊e5 人會thang白白得著伊e5 救恩。」 \n「所以人著ti7 耶穌來知家己是罪人，來反悔、認罪，若無反悔就無有拯救，若無認bat家己e5情形，就無有信心仰望，若無仰望就無"}
{"text": "有救恩。」 \n「上帝m7-bat害咱人悽慘，抑是歡喜人不幸。攏是罪惡e5陷害。所以ti7 這個世界攏無有甚物別e5向望，除了主耶穌beh hou7 咱e5向望以外。」 \n「人著看無一切，來追求耶穌kap伊所應允e5國。就是真實平安，快樂e5國。因為ti7 hit-e5國只有疼是in e5中心，in e5源頭。」 \n「除去這個事，ti7 世間人攏平平著享受罪惡e5果子，就是絕望，痛苦、死失。」 \n「人若無ti7 耶穌來反悔重頭生，的確是kap這個世界平平滅亡。」 \n「因為罪惡e5工錢就是死！人只有這個同一個命運，hit-e5命運叫做死！」 \n「Ti7 死e5內面無有甚物幸福不幸，順境逆境，攏是平平受吞滅，到ti7 無有甚物差別。」 \n「基督徒掠十字架做伊e5榮耀誇口。甚物叫做十字架，就是犧牲、凌辱、受苦。」 \n「因為ti7 hit-e5應允e5國，咱人e5受苦beh變成咱e5 榮耀。上帝e5疼beh掩滿一切e5不幸，ti7 hia 有滿滿e5安慰。」 \nTui3醫生娘e5嘴所講出來chiah-e5話，親像chheng3出e5水泉，直直灌入ti7 百忍e5心內，hou7伊生出真大e5反問kap把縛 。 \n伊到尾續用雙手來攬伊e5 頭殼，表明心內e5大搖動。 \n醫生娘e5話攏無lun2-neh，一句一句刺入伊e5 心來破開伊e5 意念。 \n「所疼e5兄弟ah，你著信耶穌kap伊e5 拯救！因為你特別須要救恩。上帝也特別須要你，你著接受耶穌做你e5 救主來改變你一切e5心思念頭，就是怨嘆、絕望、悲傷e5心，chiah-e5 是ti7 你e5內面會致到你死e5…你若接受，你e5 福氣的確真正大ti7 天nih8！」 \n醫生娘e5聲音因為過頭e5迫切kap興奮成做真懸。實在伊e5心滿滿憐憫同情這個青年人e5靈魂。伊chhun伊e5 雙手來箝倚百忍e5手，直直催逼伊著接受，伊家己e5目珠"}
{"text": "也有目屎teh垂落。 \n百忍e5心親像beh爆裂一樣e5痛苦，伊e5 目珠直直chhoe7東chhoe7西，伊e5 嘴ngiauh8-ngiauh8-chhoah，到尾續放聲大哮。伊盡伊攏總e5聲量來大哮，致到伊慘慼e5哭聲攏振動病院內。 \n「全世界ah，你著聽我e5聲！眾天ah，你著聽我e5 聲！」伊e5 哭tu2-tu2親像這個款式，大大解放。\n醫生直直強迫伊安靜，卻醫生娘企ti7 邊仔來開始為著伊祈禱。 \n「上帝ah，你可憐這個人！上帝ah，你著用你面e5光來光照伊，hou7 伊早一日得著你e5 憐憫，因為伊是特別須要主你e5 人。」醫生娘e5目屎hou7 伊無法度thang koh繼續祈禱，伊只有提伊e5手巾起來拭伊e5 目屎。 \n百忍e5啼哭漸漸衰微去。醫生娘忽然吟詩出來，hit-e5安靜e5聲音hou7 百忍e5聲攏恬去。 \n「上帝知你e5 憂傷，看見你e5 目屎。細聲講，我kap你ti7-teh，你莫得失望。 \n伊知影你e5 孤單，kap你相kap受苦，伊擔當你e5 重擔，伊的確看顧你。上帝知你e5 心傷，知你身上苦痛，Ti7 烏暗中giah8目看伊，伊無放sak 你。」 \n醫生娘e5聲音親像絃e5響亮thang3到病院室e5每一個角頭，甚至親像thang3到ti7人心靈e5內面。 \n百忍烏雲密佈e5心感覺真開闊、清明起來，親像有一條e5微光開始照ti7 伊掩鬱沈重e5心內。"}
{"text": "用火tu2火。\n北美洲e5中部有一個闊大e5平洋，伊e5面積幾若萬方哩。Ti7一百年前hia攏無人做田，只有歸陣e5野牛，通日走來走去。Koh有幾個無受教育e5印地安人，四散ti7逐所在teh扑獵kap飼精牲。Tui3白面人到hia開墾以來，hit所在就成做肥地。無ku2就設百姓買賣e5街市。早時最拋荒e5地，草刺發到真懸，後來就企起e5人真濟，街市鬧熱，koh有大城真濟，鐵路透來透去，百姓真濟，實在是人第一安樂e5所在。 \n幾十年前，這所在iau2-be7開墾e5時，有一個富人，tiam3 ti7這個平洋chho3樹，來起一間柴厝，續ti7 hia做田。地土闊大到無界限，所以做田e5人攏thang 照家己e5氣力來做所ai3做--e5，雖然厝邊真少相離真遠，所企e5厝，所用e5器具，雖然是真粗俗，總是逐項夠額，攏無欠缺e5煩惱，別日會富抑boe7？M7免聽候問也已經thang知--lah。 \n逐擺到真礁燥e5時，天氣真熱，食e5昏後天氣較冷，逐人tiam3門口親像teh講話，遠遠看見遍地e5五穀，hou7風吹來吹去，koh看見五穀已經熟，割e5時teh-beh到，人e5心肝不止歡喜。Tu2-tu2逐人teh扑算今年chiah好年冬，實在hou7人真歡喜，m7免掛慮枵kap寒，忽然ti7天邊大起烏雲，詳細看，ti7雲下有火炎。這時，人攏注目細膩看，心內忽然phok8-phok8 chheng2。 \nChe是甚物因端？因為hit所在e5人，第一驚曠野e5火，chiah大e5平洋，除人所做e5地以外，攏是發真懸e5草。Koh有刺phe3樹林，kou-ta5 e5樹葉。若有ka落一點火星，liam5-piN起大e5火燒攏扑boe7熄。Koh看見火hou7風吹直直toh--來，伊e5緊親像曠野e5馬。這時逐人攏無法度thang 拯救，只有相對面吐氣na7-tiaN7。大概人經過火燒"}
{"text": "e5事，一世人無boe7記--tit。Koh ti7 hit樹林內有真濟野獸，ti7炎火e5中間歸陣走來、走去。豺狼、熊、虎、豹、野牛、犀牛、象、鹿、貓、兔，無一項無，逐隻teh相khoeh亂亂鑽。 \n平時e5野獸，較常是強--e5食弱--e5。到這陣攏無吞食e5心，kaN2是因為teh chhe7活e5路，boe7顧tit別項，這中間有e5跋倒，有e5無力，就boe7免tit hou7炎火燒--死。聖冊啟示錄6：15。論天地e5末日，世間e5王、大官、將軍、富人、力士、做奴才--e5、自由--e5，攏家己bih ti7山空山穴，ka7山講，「倒來kham3--我，thang閃避坐位--e5 e5面前，kap羊羔e5受氣。」Hit時眾人kiam2無親像曠野火燒hiah-e5著驚teh走e5野獸--mah？雖然講，「抑是走也boe7 chhe7一個妥當jia身軀e5所在。」Tiam3 ti7平洋e5人只有一個法度thang來抵當這個火，che是人會知na7-tiaN7，別項e5動物就這號無智識，到底是甚物法度？就是遠遠看見火tui3面頭前直直來，將所企身邊四面e5草，代先點火ka7伊燒，就這個火ng3外面直直燒去。外面e5火be7來e5代先，這所在已經燒了了，人thang tiam3 hit 內面，聽候 對面teh來e5火，就無草thang hou7 伊燒，an2-ni m7若人e5性命thang保全，就逐項e5野獸也thang來chia得著活，照an2-ni論就害性命--e5是火，救性命--e5也是火。頂面所講--e5 thang 做審判hit日e5譬喻，親像火雖然是thang驚e5物，總是ai3抵當這個火e5法度是不止快。今thang用一句話來包含伊講，「用火抵當火。」上帝e5大受氣實在是第一thang驚，若是抵當這個大受氣也是不止快。上帝獨生e5子耶穌基督臨到世間，替眾"}
{"text": "人擔當罪惡，ti7十字架頂受極大e5受氣。凡若信福音e5人，親像teh閃避火一般樣，離開這個 beh受燒e5所在，到已經燒了e5所在。所以聖冊有講，「上帝疼世間到賞賜伊e5獨生子，hou7凡若信--伊e5人，免沈淪，會得著永活。」請你想--伊，上帝e5大受氣已經臨到你e5代表，後來決貫無臨到你e5身軀，只有ai3你著tiam3已經燒e5所在，倚靠你e5代表就好，若是你m7反悔改變，m7信道理，m7認替你受刑罰e5代表，就聽候審判e5日，你就親像聖經所講，「眾人ai3 bih ti7山洞，到尾攏boe7 jia kham3--你，hou7坐ti7寶座--e5 boe7看--見。」Tui3 an2-ni看，你kiam2 m7趁今仔日e5好機會，誠心感謝上帝有替你做成。信伊e5獨生子，來閃避後日e5刑罰。 \n已經得--著，Iau2-ku2向望甚物？ \n一日，我ti7海邊行行，看見一個做穡人kap一個討魚人相kap講話。做穡人ka7討魚--e5講，「你得著上帝赦免iau2-be7？」討魚--e5講，「Iau2-be7，」做穡人koh講，「我不止teh向望你我e5過失攏會得著上帝赦免。」我聽見心內想不止無tu2好，就ka7 in 講，「兩位朋友！Lin2存心謙卑我不止佩服，總是『向望』兩字，boe7免得較無妥當。基督kiam2 m7是已經死ti7十字架，替世間人贖罪--mah？」Koh講，「見若信e5人已經得著救。」所以我深深家己信早早有得著赦免，離開罪惡，入上帝e5國--lah。Kiam2-chhai2有朋友送我一項物，已經送到家內，別日相tu2，問有得--著a2-be7？應講，「我tu2-tu2 teh向望你送--我。」An2-ni通--mah？咱人ti7世間，boe7會toa3身軀上天堂，an2-ni來講，「我不止向望，」iau2-ku2較有意思。Lin2 e5罪惡已經ti7信"}
{"text": "、反悔改變e5時，完全赦免--lah，免聽候lin2「向望」。（以賽亞44：22）兩人聽了歡喜tim3頭，心內不止平安。 \n推辭恩典。 \n有一個賣塗炭e5好額人，做人不止有捨si3，若知有散hiong艱苦人，常常暗靜賑濟。一擺冬天時，雪厚風透，天氣非常寒，這個好額人想著某家一個老人，某家一個寡婦，in所企e5厝攏是破sam3，到這時陣，的確真寒。就叫奴僕拖車送塗炭去，將hiah-e5所在，逐項吩咐詳細。奴僕照所吩咐去行。到，看見兩te3細間厝仔，內面空空。就出聲叫講，「塗炭來--lah！Liam5-piN一個老大人出--來。奴僕問，「塗炭beh下ta2-loh8？」續用主人e5意思ka7伊講。老人應講，「He kaN2 m7著；我無這號好朋友。」奴僕講，「照主人所吩咐，門e5方向kap記號，逐項攏對對，的確是送來你chia--e5。」老人強辭，關門做伊入--去。奴僕不得已koh chhia倒轉。隔日，koh領主人e5命令送到某家，ti7貨單有註明某堙B某號。到扑門，講來e5代誌。一人出--來，辭講，「天下thai2有這號好心人？KaN2 m7著。」無beh收。奴僕講，「寒凊時陣，塗炭正合用，四界送--人，無人beh 收，he亦真奇怪。」若chhia倒轉驚了hou7主人koe3責，就拚下門口做伊去。聽見內面e5人出聲講，「主人若真實beh hou7--我，我著收，若m7是，才koh來put--倒-去。」 \n奴僕倒--去，koh送去一所在，tu2仔一個婦人人出--來，奴僕照前an2-ni講，亦提貨單所寫門牌e5號hou7伊看。婦人人講，「大寒擋boe7-tiau5，有這號好心人，的確是hou7天父e5神所感動，若無，啥人會知我塗炭用了，無錢thang koh買。」就請奴僕倒去替ka7主人說謝，拚塗炭ti7壁角。奴僕歡喜講，「著an2-ni 才著，m7若無辜負人e5好意，亦免ho"}
{"text": "u7我費氣。可惜代先兩個，憨憨m7-bat事，智識較m7值這個婦人人。」歡歡喜喜，車拖--倒-去。 \n聖經講，「上帝e5恩，無開費來得--著。」Koh講，「上帝e5恩就是永活。」Koh講，「上帝憐憫疼世間人，甚至賞賜獨生子，hou7見若信e5人，免tit滅無，反轉有永活。」可惜世間甘心歡喜受伊e5恩e5人真少，kiam2-chhai2強強 辭m7收，kiam2-chhai2苦勸e5人講到喉礁嘴渴，不得已才收。耶穌講，「筵席便--lah，lin2著來。」（路加17：14。啟示錄22：17。）「甘願e5人攏thang來領活水。」頂面所講這號話，聖經有濟濟所在講起，意思極其簡單，快快明白，著koh hou7傳道e5人，講 koh講，然後才知上帝e5仁慈，親像hit個寡婦賢慧瞭捷，免tit費氣--e5，實在真少。總是有時忽然聽見無phai3-phe e5歡喜，自然m7 kaN2 liam5-piN信，m7 ku2方向記號講到hiah對，koh賑濟亦是平常e5事，想到家己家赤，受賑濟，亦是合。設使無硬心固執，亦無甚物 thang giau5疑。咱人道德有欠缺，teh向望基督e5道理、上帝e5恩，比寒e5人向望塗炭較迫切。「求就得--著，扑門就開，」che是耶穌親身講e5話，怎樣世間人iau2-ku2 giau5疑無beh承受。 \n保護。 \n早日南美洲有小國，屬西班牙管e5時，地方無安靜，官府四界掠作亂e5頭，一個英國人亦受掠，iau2 be7過堂就定伊e5罪。這個英國人bat入美國籍，所以美國領事官聽--見，想著去ka7伊放，所做攏無采工。無偌久英國領事官知亦著急，去chhe7地方官講，「百姓犯法，be7過堂，怎樣定伊死罪？若an2-ni做，敝國政府的確kap你交涉。」地方官boe7明交涉e5大關係，放做無要緊。到某日beh chhoa7犯人去扑銃，官帶隊牽犯人到城邊，扣伊e5腳手，"}
{"text": "hou7伊the城牆，對面企一個kiah8銃e5兵，teh聽候官長出「開銃」e5號令。忽然英美兩國e5領事官趕到，一個kiah8一支國旗，jia犯人e5身軀，大聲ka7 kiah8銃e5兵講，「你kaN2開銃，侮慢阮e5國旗--mah？」Kiah8銃e5兵聽見這號話，銃m7-kaN2開，地方官不得已叫kiah8銃e5兵去，將犯人送交領事官，照in本國e5法律辦理。 \n咱得罪天父，本著受死e5刑罰，佳哉基督耶穌放sak本身贖咱e5罪，親像兩個領事官e5國旗保護犯人一樣。聖經講，「凡若ti7基督恩典e5內面無koh定罪。」所以咱著誠心反悔改變，出力行上帝e5旨意，若an2-ni，的確倚靠保護來得著救。 \n兩款地位。 \n當挪亞e5時，大水滅世間，hit時人所tiam3 e5地位只有兩款。（1）船內得著救e5人。（2）船外hou7水淹死e5人。以外無所在thang hou7 hit 時e5人tiam3。耶穌設譬喻講，討魚e5人拋著魚，「揀好--e5下落巧仔，歹--e5 hiat-kak8去。」Koh講，「十個在室女迎接新子婿，一半憨--e5，一半gau5--e5。Gau5--e5 hou7主人接納入厝，憨--e5拒絕ti7外面boe7 tit入。」大概親像這號e5意思。聖經不止濟所在有講起，攏總是譬喻世間人所tiam3 e5 地位只有兩款。（1）天堂。（2）地獄。以外無第三款e5地位thang tiam3。 \n1、天堂。（啟示錄7：13-16[15]。）Hiah-e5穿白衫--e5，就是tui3經過大患難，bat用羊羔e5血洗伊e5 la5-sam5，所以得著tiam3 ti7上帝e5面前。 \n2、地獄。（啟示錄6：15、16。）世間chiah-e5王、官員、好額e5人、勇猛e5人、主人、奴僕，攏總bih ti7山空--nih8，大聲叫講，「山ah！著崩落來kham3--我，hou"}
{"text": "7我bih ti7內面，thang閃避上帝e5大受氣。」 \n工錢Kap賞賜e5分別。 \n工錢是做工人應該得著e5份額。賞賜是主人ti7份額以外特別賞賜--e5。世間人無一個無過失，所以聖經講，「罪惡e5工錢是死無。」總是上帝e5恩賜是永活，人若反悔改變，深信耶穌就會得著上帝e5恩賜。因為罪惡e5工錢耶穌本身已經替咱還，流血、放sak身軀替罪人死，這個是第一貴氣e5工錢。 \n有名無實e5危險。 \nBat有人起頭欣慕道理，無偌久領洗禮入教會，續擔當執事、長老以及傳道e5職，用聖經e5道理問--伊，伊真gau5應，有時tu2著難e5題目，伊亦辯論不止透徹明白，外容hou7人看真thang尊重，相熟e5人o-lo2伊做教會e5柱石。 \nAn2-ni照外貌看是極其tui3重道理，為著教會熱心出力，總是細膩ka7伊查考，伊e5心完全無合基督相連。基督講，「叫我做主--e5，無的確逐個入天國，獨獨尊趁天父e5旨意e5人會入。」「當審判e5時，的確有人講，我 kiam2 m7是奉救主e5名傳道趕鬼，行逐項奇怪e5代誌kap神蹟--mah？主啥事m7認我？」我的確應講，「Lin2攏是做歹e5人，著緊緊去，我m7-bat lin2。」今教會內有人，嘴稱呼救主，心內無kap救主相連，所講所行無kap聖道相合，這號人thai2-tho2有thang向望入天國，免tit地獄e5刑罰。實在真危險。 \n天下間有這號便宜事--Mah？ \n一個牧師企起倚近塗炭礦。逐擺到食日晝e5時，伊就入礦內傳福音hou7做工人聽。入礦e5空款式親像井，tui3頂面到礦底，有百外丈深。主人有備辦機器，會上會落，thang上塗炭出礦，免用人e5力，不止利便。礦內所在不止開闊，會容允講千人ti7內面往來做工。 \n一日牧師落礦內，攏總e5做工人tu2 teh食日晝，就乘機會講道理，講，「世間人逐個有得罪天，佳哉倚靠基督替人死贖罪"}
{"text": "，才有thang留到今仔日免死，咱人若肯反悔改變，就快快thang脫離地獄，來上到天國。」 \n無偌久，做工人食飽，有一個頭目ka7牧師講：「你講人若肯反悔改變，就快快thang上到天國。He kau3 hiah快講，kiam2天下間有這號便宜事--mah？」兩人那行那講，差不多到出礦e5所在，牧師kiah8頭看，tui3礦底到頂面，實在不止懸，就問頭目講，「Tui3 chia到地面偌懸？」應講，「一百八十丈。」牧師講，「礦內逐面e5壁攏無kia7仔，thai2-tho2會起--去？」應講，「牧師ah，你kiam2無看見地面e5機器，有吊一個上落e5器具ti7-teh--mah？人beh起，抑是beh落，若入這個器具，無一目nih久liam5-piN到te3。」牧師假意講，「He kau3 hiah容易，平地就著行久久，何況這個beh起--去著用上--e5，你才講免一目nih久就到te3，kiam2天下間有這號便宜事--mah？」頭目講，「無，頭家費偌濟苦心，開偌濟錢銀，備辦這個器具，才有今仔日e5利便。牧師，你看器具一上一落，不過tiap8仔久na7-tiaN7--houN7。Che攏是頭家經營幾若十年，所開銷m7是小可，你kiam2無看--見？」牧師應講，「著lah，人上到天國亦m7是快e5事，是tui3天父ti7講千百年前，刁持差伊獨生e5聖子，臨到世間，替你我贖罪，所開銷kap這個相比，m7若億、萬、兆e5倍數，咱亦攏m7知hiah便宜。」 \n眾做工人聽見牧師所講--e5，攏受感動，做一日歸主--e5幾若千人，頭目koh較熱心。 \n周圍是好水，憨人嘴礁死。 \n南美洲e5北面，有一條大江名阿馬遜，水不清會lim--tit。江口向南入大西洋，四面無山無嶼，水親像kap天相接。 \n早日有一隻船tui3歐洲來，犯著風颱，船sai2 boe7進thang入江內。延chhian5"}
{"text": "久久，船內所積聚e5 chiaN2水，攏了。Hit時tu2-tu2是熱天，船內e5人客真嘴礁，想ai3上海水起來lim，有e5阻擋講，「海水鹹，lim了會那嘴礁，雖然lim e5時親像li5仔 會tam5喉，無偌久身軀koh較熱，嘴koh較礁，路尾的確hun7去來死。」人客就m7-kaN2做。Koh tiap8仔久，嘴礁擋boe7-tiau5，身軀非常艱苦，差不多beh死。危急e5中間忽然看見一隻帆船tui3遠遠來，大家歡喜救星到--lah。就升旗求救，旗所出e5記號是「無水」、「渴--死」、「求贊 」這六字。來e5船看--見亦升旗出記號應，「船外」、「水chiaN2」、「Thang lim」。眾人看見了不止gong5-ngiah8，因為船已經到阿馬遜江口，雖然四面無山無嶼，實在船駛入chiaN2水e5界內也m7知。就逐個家己責備講，「救星ti7目前，咱來嘴礁--死，kiam2無真憨。」 \n上帝e5恩典慈悲滿滿，世間人tiam3 ti7 hit中間，無一人會知，反轉chhe7別e5拯救e5法度，tu2-tu2親像船--nih8嘴礁e5人一樣。今ai3苦勸大家，咱e5四面攏是主e5恩典，若肯歡喜承受就thang得--著。聖經講，「見若祈禱主e5名--e5，的確得著救。」 \n我獨一e5救主。 \n我向望罪赦免來得著救，只有信基督做我獨一e5救主na7-tiaN7。 \n獨一救主e5意思，就是我信抑無，kap別人無干涉。歸倚基督耶穌，就萬代e5福氣，獨獨我享受，若無，就永遠e5艱苦，亦是我家己擔當。所以大衛e5詩（詩篇23篇）講，「主是我e5牧者。」就是這號意思。總來講，基督出世為著教示--我，是為著拯救--我，所以我歸倚信趁e5心，著tui3我家己e5心內出，m7是別人所會thang ka7我替。 \n火車相連e5鉤。 \n火車teh行，相牽相拖半哩外長，有e5幾十張，盤嶺穿山，攏不止"}
{"text": "穩當。因為ti7逐張車e5前後有鉤仔thang相鉤。鉤仔m7是sui2，無親像頭二等車內器具hiah好看，物件hiah齊備，iau2-ku2 ti7 beh開車e5代先，管車--e5，著到逐張細膩巡視逐個鉤仔有好勢相鉤抑無，設使無相鉤相連，的確boe7 thang拖到所ai3到e5所在。 \nKiam2-chhai2有人謹慎伊e5行做，準節家己e5私慾，an2-ni thang講無bak著世間所有e5歹。Kiam2-chhai2這號人亦有領洗禮趁道理，確守教會e5規矩禮儀，所講所行，無一點仔thang嫌，an2-ni照看，thang講伊是一個好人，m7 ku2 boe7 tit thang扑算倚靠chiah-e5就上天國kap上帝做堆。因為耶穌基督譬喻親像車頭，攏總e5信徒親像車，信徒e5品行雖然端正，設使心無kap救主相連，亦boe7 thang到福氣快樂e5所在。所以耶穌講，「我是葡萄樹，lin2攏是枝oaiN7，枝生ti7樹身就會am7，離開會礁。」Tu2-tu2是這號意思。 \nKoh論信e5心是做咱人kap救主相連e5鉤，基督講，「聽見我所傳e5道理，koh信差我來e5天父e5，hit人的確得著救。」所以有大信心kap救主相連，就行天路的確真緊，比火車teh行koh較緊。若無連ti7救主，雖然謹慎行做，慇勤拜跪，無的確會得著上帝歡喜接納。 \n常常看見火車行到半路亦有放斷--e5，獨獨基督tui3 ti7學生是時時相疼相連，無一時放sak，設使人無家己放sak，親像車e5鉤仔家己斷，就的確boe7半路停--去。聖經約翰10：28記載基督e5話，講，「信我e5人，我賞賜伊永活。永boe7沈淪，無人會tui3我e5手搶--去。」Che是明e5干證。 \n有一個讀冊人chhau3-kham2 掀聖經teh讀，通日通暝攏m7甘放手。忽然伊e5某掀門籬入，讀冊人帶憂容ka7伊e5某"}
{"text": "講，「照聖經所講，就咱所做boe7免tit入m7著e5路」。Koh讀幾若日，koh ka7伊e5某講，「慘lah，照聖經e5話，真你我著永遠沈淪，無koh活e5向望。」Koh讀幾若日，新約通本攏總看了，就放聖經，歡喜ka7伊e5某講，「佳哉有基督替咱死。今ti7死e5中間有活e5向望--lah，獨獨著誠心信趁，kap基督相連，就thang得--著。早咱家己扑算謹慎行做，向望學做好人，逐項無錯誤，無扑算家己掠做著--e5 tu2-tu2是m7著，che就是入ti7 m7著e5路。今讀聖經，才知上帝e5聖、清氣，人所比boe7會著，tui3早到今無一人完全好，德行會kap上帝匹配，堪tit享受天國e5福氣，che就是著永遠沈淪無活e5向望。到我歸本聖經讀了，才知上帝憐憫世間人，備辦路拯救逐人e5靈魂，hou7凡若信e5人thang得著救，che就是死e5中間有活e5向望。」這時了後這個讀冊人kap伊e5某相kap歸倚救主，誠心守道理，一世人無變換。親像這個讀冊人kap伊e5某，thang講有kap 基督相連。"}
{"text": "半年久e5見證。\n西國少年e5水手，較濟ai3食酒、poah8-kiau2，無各樣放蕩流民。有一個水手聽道理受感動te3救主，liam5-piN改伊平常e5行做。同伴濟濟凊笑--伊，有e5講，「假君子m7值真小人。」有e5講，「才做幾日好人，liam5-piN聖到an2-ni。」逐個盡所gau5譏刺--e5譏刺--伊。總是少年e5水手攏無變面，ka7冷笑e5人講，「Chhut-chai7 lin2怎樣笑罵，我決斷m7計較，亦決斷m7 kap lin2像款，koh行前日e5 m7著。」有戲弄伊--e5講，「到底反悔改變e5功效怎樣？你bat入天堂--無？」水手應講，「天堂慢chiah議論，獨獨這半年久，腳無踏著高樓舞館，耳空無聽見邪淫e5歌曲，嘴無tam著酒，手無khap8著kiau2，省錢銀幾若百箍，頭殼無疼，目珠ng7，心神變混雜做清爽，除煩惱加添快樂，chiah-e5是我反悔改變te3基督e5大功效。」 \n你Tiam3 Tah落一界？ \n早日問一個朋友講，「你信基督，放sak身軀贖罪--無？」講，「信基督放sak身軀替世間人贖罪，聖經已經明明講。」我講，「An2-ni卻著。基督有替你贖罪--無？」講，「Che m7-kaN2講，親像我chiah卑微，beh kap人講甚物。」我講，「錯--lah，現在講這號話--e5 m7若你一人。論天頂、地下、人間，這三款地位，你tiam3 ta2-loh8一界？天堂houN7？」應講，「豈敢、豈敢。我向望會得著救入天國。」我koh問，「抑是tiam3地獄？」應講，「無。我m7甘願tiam3這號所在。我向望得著上帝e5恩免hou7我到chia。雖然boe7做天堂e5人物，亦m7願做地獄e5鬼。因為我今仔日是一個陽間e5人。」我ka7伊講，「著。上帝憐憫疼世間人，賞賜伊孤生e5子，hou7見若信--伊-e5免沈淪，反轉有永活。你家己稱做"}
{"text": "一個陽間e5平常人an2-ni救主m7是替你放sak性命，是，替是誰？」Hit個人才大曉悟家己認基督受死實在為著我。我著認伊做我e5救主。 \n基督徒是懸價所贖。\n基督徒tui3基督流血贖--來，價數極懸，上帝hou7這號人tiam3世界，是ai3 in存心行代誌，逐項夠額顯明上帝e5榮光。 \n送果子。\n一日我坐電車，看見一個斯文人koaN7一籃果子，枝葉iau2 tiau5-teh，果子e5味芳chheng3-chheng3，看--見-e5逐個欣soan7。身邊坐一個文理 e5婦人人，有親情 破病倒床，beh去探--伊，欣慕有這號果子送--伊，獨獨因為趕緊boe7顧tit買。就ka7斯文人講，「這號chhiN-chhioh e5果子真好，我ai3買來去送破病人，m7知先生你肯poah--我-無？」斯文人講，「你若ai3，就an2-ni送--你。」婦人人講，「先生你chiah gau5做人，我實在當boe7起。請你收錢，我才kaN2提去送親情，因為患熱病ai3食涼物。設使食著這號果子，kiam2-chhai2病liam5-piN好，m7若我感謝，就病人通家亦著感謝先生e5恩無煞。」斯文人講，「An2-ni thang提--去，我m7是做販仔，m7-ai3 ka7你提錢。你若beh就an2-ni提--去，m7就煞。」婦人人知boe7買--tit，就說謝提--去。到車站，大家歡喜相辭起身。 \nHit-tiap8我親目看見這項代誌，tui3 an2-ni明白福音救恩e5道理，原來是beh遍遍分hou7萬人，人免著磨就thang得--著。可惜世間人憨憨m7肯虛心敬疼，的確beh tui3家己積德來得著後世e5福氣。總是萬物e5主宰施恩無賣恩。慈悲e5救主放sak性命無賣性命。世間人倚靠功德向望天保庇，kan-ta得罪上帝na7-tiaN7。 \n無力--e5得著救 <BR>除非艱苦--"}
{"text": "e5，上帝無拯救--伊。<BR>除非破病--e5，上帝無醫治--伊。 <BR>除非烏暗--e5，上帝無光照--伊。 <BR>除非死無--e5，上帝無koh活--伊。 <BR>除非愚憨--e5，上帝無教示--伊。 <BR>除非汙穢--e5，上帝無清氣--伊。 \n兩張紙。\n天下e5事理獨獨好kap歹。將來e5遭遇獨獨死kap活。無論散hiong、好額、尊貴、下賤，以及男女老幼boe7會出這兩條路e5外面。今ai3改歹趁好閃避死就近活，只有靠救主敬上帝。所以將來久長e5災厄kap永活，在ti7 tiap8仔久e5念頭giau5疑kap信兩面na7-tiaN7。有兩張紙，一張寫「得救」。一張寫「滅無」，滅無。將這兩張送普天下e5人，請家己揀，若beh定定做歹到ti7 滅無，thang寫救主e5福音我m7 koh信，beh出在伊滅無。設使m7是an2-ni，就著寫救主放sak性命，專專來替我贖罪、得救。我ti7今仔日信來倚靠--伊。總講，救恩親像雨水無一所在無沃；親像日光無一所在無照，世間活死在ti7本身beh承受抑是拒絕na7-tiaN7。早亞非利加洲e5大沙漠有鴕鳥，身大sit8 細，gau5走boe7飛，扑獵e5人到，常常走 hou7人jip boe7著，總是伊走是khun5 ti7一所在，boe7會直直走--開，扑獵--e5知伊e5性，tauh8-tauh8用濟濟人來圍，鴕鳥看見人趕到無路thang走，就鑽頭殼ti7沙--nih8，尾埋無bat8，伊扑算無看見人，人亦無看見伊，tui3 an2-ni快快hou7人掠著。俗語講，「顧頭無顧尾。」世間人攏總是an2-ni。向望人會將這個故事做鑑戒。 \n犯箭。\n古早英國用弓箭做交戰e5 ke-si，hit時學習--e5不止濟。少年人閒e5 時常常射thit-tho5，吊箭靶一百步遠，用十枝箭攏射著--e5做贏，無著e5叫做犯，著九枝"}
{"text": "--e5犯一，著八枝--e5犯兩，著七枝--e5犯三，親像an2-ni照算。聖經講，「犯著一條kap犯著眾條平。」（雅各2：10）這句kap古早射箭同意思。今仔日e5人濟濟有犯著上帝e5戒律，iau2-ku2家己掠做gau5，m7知tui3神求赦罪恩。實在憨夠極。 \nBoe7 Thang欠缺--e5。\n早耶穌到拉撒路e5家，有兩個姊妹，一個名馬黛，殷勤服事主，一個名馬利亞，靜靜坐teh聽道理。馬黛因為煮食真無閒，嫌馬利亞無ka7伊鬥幫贊。耶穌講，「馬黛，啥事無閒到an2-ni？你所第一boe7 thang欠缺--e5只有一項na7-tiaN7。」論世間人所ai3--e5 m7 na7一項，也一世人所致意--e5亦m7 na7一項。耶穌講，「一項」，是貨物錢財抑m7是？M7是。顏子企起無開闊，lim食無快活，亦無變換伊e5快樂。An2-ni貨物錢財m7是要緊。康健抑m7是？約伯，病痛艱苦，道理e5心那堅固。所以康健亦m7是要緊--e5。抑是名聲？M7-ku2孔子，人講伊無中用，iau2-ku2 boe7害 伊做大聖人。孟子，人講伊ai3辯論，伊亦boe7阻礙做大gau5人。基督ti7世間受毀謗、淩辱，擔當人所boe7擔當--e5，亦boe7阻擋伊做至聖e5救主。Koh論我本卑微，人講我懸大，ti7我有啥利益？我本親像江海，人講我是溝流水，ti7我有啥損害？所以gau5 e5人，人o-lo2--伊無加添歡喜，人毀謗--伊無發起受氣，an2-ni名聲亦m7是要緊--e5。聖經講，「貨物錢財m7值好名聲，金錢m7值恩典。」（箴言22：1。）An2-ni所講boe7-thang缺少--e5到底是甚物？講，光明、財利、富貴、榮華會計謀得--著，獨獨這號救恩，若無tui3誠心信，認基督做主就boe7 thang得--著。Koh，得--著就活，失落就死，得--著thang上天堂，失落會落地"}
{"text": "獄。比金玉較tui3重，比食穿較要緊。M7知看冊--e5，你bat注意這項--無？ \n兩條路。\n俗語講，「天堂有路人m7行，地獄無門人家己入。」Tui3這句看，咱人一世人所行e5路無出兩條，就是天堂kap地獄。君子步步上懸到天堂，小人步步落低到地獄。一條是活路，一條是死路，「死路闊行e5人濟，活路隘，行e5人少。」試問看冊--e5，你beh行tah落一條？ \n天下e5人逐個有罪，thang 分做兩款。（1）有反悔--e5。（2）無反悔--e5。反悔--e5得著救，無反悔--e5沈淪。親像白米hou7人寶惜，粗糠hou7人m7-tih8。試問看冊e5朋友！你beh屬ta2-loh8一款？ \n世間e5報應有兩號。耶穌koh臨到世間來審判，ka7好人講，「Lin2得著我e5父賞賜福氣，應該享受創造世間到今替lin2備辦e5天國。」Ka7歹人講，「Lin2趕緊離開我kap hit號魔鬼hiat ti7火坑--nih8。」讀--e5！你beh揀甚物號？ \n人活ti7世間不過幾十年，做歹攏是家己取。俗語講，「天有無phai3-phe e5風雲，人e7昏早起e5禍福。」死日一下到，反悔遲--lah！所以應該liong7早備辦，因為來世kap今世無同，tu2著災厄就是永遠艱苦，享受福氣就是永遠活，這時好--e5 boe7變做歹，歹--e5無機會變做好。Kiam2 m7著及時趁道理，為著將來永遠扑算--mah？ \n還債有憑據。\n回回教e5風俗，凡若借債著寫田園厝宅hou7人gim7帶，到債還了e5時，thang提契約to3去貼ti7門口，hou7人知欠債已經清。 \n咱人本份內所應該盡e5事，著一項一項完全清楚若無，tui3上帝這面e5本份就無夠，亦是一項無窮盡e5債。Koh日積月拖，那欠那重，的確無有還清e5時。耶穌替人死贖罪，是ti7上帝e5面前求赦免。聖經講，「Pe2-pak8 咱e5契"}
{"text": "券，已經得著耶穌擦消釘ti7十字架頂。」（歌羅西2：4[14]。）請看冊--e5家己想，這號重債若無得著主赦免，甚物時還會了，雖然開聲啼哭亦無路用。第一好e5法度就是倚靠基督，承受救恩，就親像聽見基督安慰講，「擦消你e5罪，無koh記你e5 m7著，來顯明我e5榮光。」（以賽亞43：25。） \n心安就快樂。\n有一個朋友ka7我講，「福音e5道理我知真詳細，雖罔扑算已經得著救恩，總是心內be7有快樂，he是怎樣？」我ka7伊講，「你掠快樂做主。聖經講，『信--e5得著救，』卻無講有快樂。M7-ku2若真正得著救恩，就快樂自然生出。譬喻欠人債無thang還，心內滿滿鬱卒。有人ka7伊講，「你著吟詩唱歌，的確會排解你e5憂悶。」Hit人講，「無采工。吟詩唱歌kiam2-chhai2一時會安慰心肝，究竟猶原無利益。設使你歡喜相幫贊，用淡薄銀借我還，抑是替我ka7債主寬限，聽候我有才還，若an2-ni免吟詩亦會快樂。」Tui3這個譬喻thang知人會得著快樂抑無？是在ti7債e5有無，也thang講罪有得著赦抑無來定著。你不過深信耶穌已經赦你e5罪，知上帝無受氣你an2-ni無想得著快樂，快樂家己來。」 \n拒絕撒旦。\n路得馬丁bat ka7人講，早撒旦用法術試我講，「路得！你是大罪人，的確著落地獄。」路得應講，「有影，總是你m7應該叫我an2-ni。設使我是罪人，你beh ka7我啥事？」撒旦講，「著滅無。」路得講，「Boe7，『耶穌來世間刁持救有罪e5人』，你是teh m7知？」撒旦聽見an2-ni無thang 應，就退。聖經講，「魔鬼親像哮e5獅，四界行，chhe7會thang咬--e5。」（I彼得5：8） \n甘心做奴才。\n一個英國e5生理人，tui3土耳其國經過，路--nih8 tu2著Tut8-khoat e5頭人toa3一個奴才。英國久久無飼奴才e5風俗，看見人an2-ni"}
{"text": "，雖罔無啥歡喜，亦ai3知這個怎樣才做奴才。細膩seng2察伊e5行踏講話iau2斯文，就近倚問--伊，才知伊本是讀冊人，因為in族kap Tut8-khoat相thai5，輸，hou7人掠，致到流落做奴才。實在可憐。生理人看見奴才雖然tiam3苦難e5中間，猶原無失落伊文理e5款式，真正是一個好人。生理人忽然生起憐憫e5心，去kap主人議論beh替出銀ka7奴才贖身，放伊自由。奴才e5主人開懸價，生理人因為toa3出門e5路費無偌濟，出力kap伊推chhiau5較少，路尾才允。奴才聽見in兩人議論價錢，giau5疑伊e5主人beh轉賣，不止無歡喜。交過銀也主人出字e5 時，koh較受氣，ka7生理人講，「Lin2英國人tui3重自由，m7准人飼奴才，別國人toa3奴才入lin2國--e5都著放伊去，今你啥事買我做奴才？」生理人笑笑ka7伊講，「我贖你，就是beh hou7你自由，m7是beh掠你做奴才。」講煞thiah破約字。奴才聽見所講，koh看見約字thiah破，隨時跪落，流目屎講，「你chiah好心，我代先所無扑算。你e5仁愛德行，我著永遠刻ti7我e5心。今了後我m7去別位，beh專專tiam3你e5身邊奉承--你，」生理人講，「M7-thang。Lin2厝有某子，著倒去照顧。」續送路費hou7伊起身倒去。 \n咱世間人久久做罪惡e5奴才，基督放sak性命做贖身e5價錢ka7咱贖。咱beh怎樣感激？Kiam2 m7著跪ti7救主e5面前講，「我 beh一世人跟隨主，服事伊無煞。」 \n無路Thang出。\n一個英國e5生理人因為beh脫離本國e5 pe2-pak8，出外ti7印度國。一日，看見一個奉基督教e5印度人，笑伊講，「我因為tiam3本國hou7宗教拘束，所以無嫌幾十日e5水路來chia。Lin2 chia無宗教e5約束，行做thang隨便，怎樣beh信宗教來受"}
{"text": "拘束，kiam2 m7是親像討枷來gia5？」印度人講，「我久久hou7罪惡pe2-pak8，今歸服基督，正正tui3無自由救出，來享受真e5自由。」英國人笑講，「基督怎樣救你出？」印度人aN3頭看見一尾塗蚓teh趖，邊仔有礁草，就拾草圍塗蚓，放火燒。塗蚓hahN著燒，ngiauh8-ngiauh8趖beh閃避m7-ku2四圍攏是火，任鑽無路thang出，路尾boe7 ngiauh8，差不多beh死--lah。印度人才拾竹仔ka7伊tha3 出，無偌久koh活。就ka7英國人講，「基督救咱kap這項無各樣。世間人攏總ti7魔鬼e5圈套內，無法度thang走出，地獄e5火那toh8那炎，人應該著死，基督才chhun伊全能慈悲e5手救出，hou7咱出死入活，變災厄做福氣，這號恩義kiam2 thang boe7記--tit？」英國人無話thang應，就去。 \n印度人本然是信奉多神教。（服事濟濟神。）今這人會放假歸真，信基督，致到靈魂有永活e5福氣，心內有聖徒e5平安。看冊e5朋友！你ai3明白聖道，chhe7救恩抑無？下底chiah-e5聖經e5話beh報--你。 \n咱iau2-ku2軟弱e5時，基督到期替不義e5人死。（羅馬5：6。） \n我平素無平安，憂悶滿心，主就疼--我，無數我前e5 m7著，hou7我免死。（以賽亞38：17。） \n主憐憫hit人，講，我已經贖回伊，hou7伊免死。（約伯記33：24。） \n基督替罪人死。（羅馬5：6。） \n聖經講，基督替罪人死。「罪人」兩字是包含古早現今萬國萬代e5人。設使講基督替某甲死，就某乙beh講，基督是kap我無干涉。設使講基督替某乙死，就某丙beh講，kap 我無干涉。獨獨聖經講，基督替「罪人」死，世間tah落一個m7是罪人？你既然做世間人kiam2會走閃--mah？\n聖經雖然講基督替通世間e5罪人死，總是攏總e5罪人無的確逐"}
{"text": "個得著救。譬喻來講英國是海嶼e5國，地細，人chat8，百姓趁食的確艱苦。政府beh ti7外國開殖民地，出告示，講，「南洋澳大利亞洲是屬咱所管，本政府beh ti7 hia開殖民地，去--e5 kau3-te3 beh幾畝田園hou7伊安家。定著某月某日，船tui3某所在開，一切e5路費攏免。」看所講不止包含，無論甚物人，攏thang去，總是thang決斷講，通國e5百姓的確boe7齊去。俗語講，「薑太公釣魚，beh--e5上釣，m7--e5煞。」An2-ni世間e5罪人beh得著基督替伊死，是看伊有信奉基督抑無來定著。救恩雖然beh遍遍分hou7--人，著hit個本身人甘願承受才會得--著。 \n永活e5福氣。\n咱ai3得著永活e5福氣，的確著tiam3 ti7基督恩典e5中央，若無，就救主所經過死失e5災厄的確boe7免tit無上伊身。 \n用泅水比並道理。\n有一個信徒熱心趁道理，可惜救世e5代誌無甚物明，心不止無平安。一日tu2著一個老人，用一項照實ka7伊講。老人seng2察伊所講有帶一點驕氣，無倚靠救主，講，「你誠心祈禱無應效，心內boe7得著平安，其中的確有緣故？」問信徒講，「你會泅--boe7？」應，「會。」問，「起頭學泅e5時啥款？」應，「真難。」問，「怎樣難？」應，「實在真快。難e5因端是tui3 m7知水有浮力，知亦無相信。致到腳leng3手iah，那出力那boe7浮。到這時已經知水性，ti7水--nih8不論企直，坦仆，向天逐項順其自然，腳手無振動亦免驚沈，因為已經知勢面，koh信水有浮力，順勢來用就好。」老人講，「上帝e5救恩ma7是an2-ni。信有浮力就浮boe7沈，信上帝e5恩典就活boe7死。上帝賞賜你永活，你不過來承受就夠額，若倚靠家己e5氣力，反轉著沈淪。你boe7得著平安e5因端就是iau2 be7有領受恩典。」聖經講，「若是罪惡e5工錢"}
{"text": "是死，上帝e5恩賜是永活，在ti7咱e5主基督耶穌。」（羅馬6：23。）Koh「我hou7 in有永活；in決斷永遠boe7沈淪；無一個會tui3我e5手搶in去。」（約翰10：28） \n宇宙內七項大奇景。\n希臘國e5古早人講，天下七項大奇景。 \n（1）埃及塔。埃及皇帝e5墓。Ti7耶穌以前3700外年起--e5，480尺懸，地基774尺四方。 \n（2）巴比倫空中e5花園。巴比倫城四面是平洋，人講早日一個王后名Sek-bi2-liap8-pi3因為hit所在平坦無山，就派國內e5人造假山，花鳥樹木逐項有，百姓掠做奇，號做空中花園。 \n（3）以弗所亞底米廟。亞底米是希臘國e5女神，人講是在室女，teh代表女界，管理婦人人生子io子e5代誌。（差不多親像中國人所服事，註生娘娘。）Hit時人服事敬拜，禮數濟濟近ti7邪淫。廟起ti7以弗所，百姓不止tui3重。看使徒行傳19章。 \n（4）雅典Tiu-su7 e5石像。雕刻極sui2。 \n（5）Ban2-so-lou5王e5墓。小亞西亞早有結利亞國，百姓是希臘種。Ban2-so-lou5是in e5王e5一個，死ti7耶穌前352年，伊e5王后用白玉石ka7伊做墓，這個墓歹久久，後來有人掘地得著王e5棺柴，kng去英國博物院，今iau2 ti7-teh。 \n（6）Lou5-ti2-su7海嶼e5銅像。（這個屬希臘Ko-lo-sou，翻譯是大e5意思。）像chhai7 ti7海口隘e5所在，兩腳企兩爿岸，比橋較懸，大船駛tui3褲腳下過亦免落桅。過56年久，因為地動chhia倒，到153年後回回人管hit所在，毀壞銅像，賣銅得著不止濟銀。 \n（7）亞歷山大e5燈塔。這個塔ti7耶穌前300外年起--e5。照人講懸400尺，非常懸。 \n這七個真正是奇景，hou7天下e5人大o-lo2，總是時代經過久久，所在濟濟荒廢變遷，到今仔日逐項成做"}
{"text": "hau7-phiaN-phe3。An2-ni ti7現今e5人全無關係，iau2-ku2一項koh較奇--e5，會hou7人生前得著平安，死後享受福氣，這項流傳萬年萬代亦boe7廢無，就是「上帝疼世間，賞賜伊獨生e5子，hou7凡若信--e5免沈淪koh有永活。」（約翰3：16。）論主極聖極尊貴，世間人極卑賤極汙穢，用人kap主相比，人應該著hou7主痛恨刑罰。主m7若無an2-ni款待--咱，甚至甘願放sak伊e5子，流血來救人脫出地獄e5艱苦享受天堂e5福氣。Koh，主所beh賞賜福氣hou7伊--e5，攏是反對伊e5罪人。An2-ni比hiah-e5古蹟kiam2無較奇--mah？"}
{"text": "我e5代表。\n古早刑罰人e5法律iau2-be7齊備，刑罰犯人常常過頭酷毒。今仔日世界文明，法律認真改良，以前所有殘忍e5刑法，攏總棄sak無用，這個憑據世界e5文化有進步。 \n早日e5英國人bat親目看見犯人受酷刑，寄批hou7伊e5朋友講，「我細漢e5時看見一節事，到今十外年若靜靜想，iau2-ku2分分明明出現ti7我e5心。這項甚物，你知--mah？就是我bat看見一個犯人腳手縛--teh連ti7車後，koh一個殘忍e5差役用鞭扑--伊，血流肉噴，極其可傷，看見--e5無人有法度thang ka7伊說情，真可惜。我問這人不時犯罪抑m7是？應講，m7是，頭擺犯著na7-tiaN7。」 \n「Koh幾若年我入某間學校讀冊，bat看見官府審判逐個囚犯，案件定了，就牽犯人遊街示眾，然後chhoa7去刑罰--死。去e5時，hiah-e5人面變親像死人色，看見--e5不止驚，這時雖罔有好心人，猶原無法度thang ka7伊鬥擔當苦痛。我問，chiah-e5人tauh8-tauh8犯罪抑無？應講，無，頭擺犯著na7-tiaN7。論頭擺犯罪e5人是刁故意抑是錯誤行，人人boe7詳細知，竟然辦hou7伊死，thang講是酷毒。我當時想，設使有人替求情，放in倒--去，伊e5父母某子見--著的確非常歡喜，因為tui3死koh活，這個 kiam2 m7是天地間一項第一爽快e5事--mah？怎樣tui3早到今be7 bat看見一擺an2-ni 做，我boe7禁tit大吐氣。我用這項意見ka7人講，聽見--e5煞講，in家己做家己當，有甚物可惜，mih-sai2 hou7你替in無安心。」 \n「第三擺我所tu2--著-e5 koh較奇，罪犯無別人，就是我本身。我干犯天e5道理m7若一擺，扑算無久的確著受天e5譴責。佳哉有一個救主耶穌ka7我求情，續替我受扑ti7希律王e5面前，koh替我釘身軀"}
{"text": "ti7十字架頂。我 m7若thang免擔當法律e5譴責，天國e5筵席亦有份。前日我想天地間第一可惜--e5，竟然有人pou2 伊。所叫做天地間第一爽快e5事竟然我本身tu2著。我boe7禁tit腳鬆手弄，轉哀哭做唱歌，滿心歡喜到boe7講tit。願好朋友著相kap來歸基督，享受極大e5快樂。」 \n看頂面e5批所講，確實hou7咱thang想上帝e5恩典無限量。照法律來講，一擺犯法著thai5無赦。照上帝e5恩典來講，無論罪偌重攏會得著上帝e5赦免。這個專專是倚靠救主e5仁慈，聖神e5感化才an2-ni。釋迦講，「放落豬刀liam5-piN做佛。」亦是這個意思。向望世間人著及時越頭趁道理，的確得著上帝赦罪，救你到永活。 \n無毒e5蛇。\n西國人逐擺到夏天，有e5去山頂，有e5 歇水邊，揀清幽好景致e5所在來歇熱，意思 ai3 ti7這時陣養伊e5精神，備辦到秋天較有力thang做工。所以夏天時山腳水墘定著有人teh thit-tho5，kiam2-chhai2泅水，kiam2-chhai2 peh山攏真歡喜，亦有行江湖--e5，乘這個機會來趁食，逐項不止心適。 \n有一擺我歇熱ti7一個山。一日日beh落e5時出門行行，看見一大pang人圍ti7一所在，我倚去看，就是一個弄蛇e5人行來行去ti7 hit中間。弄蛇--e5 hian3 koh企teh，一尾蛇phoah8 ti7伊e5身軀纏幾若lin3，蛇有時吐舌chiN7伊e5手，看e5人攏奇怪。婦人人囡仔m7-kaN2近倚去看，hit個人企定定無代誌，tui3 an2-ni濟濟人hiat錢賞--伊。有一個囡仔好膽倚去看，續伸手摸蛇，蛇亦用舌ka7伊chiN7，囡仔亦無受傷。就ka7眾人講，「蛇無毒。」因為嘴內e5毒已經hou7弄蛇--e5除去。 \n蛇有毒，咬著人就死，不止thang驚，總是代先iah去伊e5毒，就無害，罪惡是咱人"}
{"text": "e5毒，chhiok著就死。罪那大就受毒那重，kap 死亦那近。平日有講一句m7著e5話，就是中著一擺毒。所行有一擺邪，是koh中著一擺毒。念頭有想一擺m7著，是又koh中著一擺毒。到臨終e5時所背e5罪既然重，就所lim e5毒亦那濟，這時的確有boe7講tit e5艱苦ti7心頭。設使有人會除去咱這號毒，kiam2無真快活--mah？Hit個會ka7咱除毒--e5就是耶穌基督。所以保羅趁正道了後，寄批hou7伊e5朋友講，「陰府已經無權，死無e5毒已經消。」因為陰府e5權就是死無，死無e5毒就是罪惡，歸倚基督就得著赦罪除毒，毒除，就thang出死入活，這個kiam2無thang深深感謝天父e5疼痛，基督e5仁愛--mah？ \n醫學生憂悶傷心。\n醫學校有設thai5割 一科，是ai3 hou7學生試驗人e5身體骨節、血管、肌肉、皮膚、臟腑以及逐部e5生成。凡若學生ai3試驗e5攏著到thai5割院，將死人e5身屍去thai5割試驗。起頭學醫學e5人無甚物意愛這號事，總是到久慣勢就好，雖然將身屍leh8 到碎碎血水四界流，亦自自然然講hoa講笑。 \n某間醫學校e5學生慣勢戲hiauh，功課明白，滾笑詼諧，講話無注意慎重，雖然無啥合宜，m7-ku2少年人e5 心性常常an2-ni，che是學生平常e5弊病。有一個學生名叫阿倫，性情風流，gau5講話，同學--e5逐擺聽見伊e5詼諧，無m7笑倒。一日ti7 thai5割房thiN7身屍明白，pin2針ti7胸前kap人講話，當講到高興e5時，腳踢手舞，無phai3-phe 指頭仔hou7胸前e5針ui--著，血oaiN-oaiN流同學看--見不止驚，因為針tu2仔thiN7一個歹症死e5身屍iau2-be7殺毒，驚了若tui3針tou3著死人e5毒，的確boe7醫--tit。阿倫亦不止驚，趕緊去問先生，先生講，「你已經染著毒，無"}
{"text": "法度thang救--你，緊緊倒去備辦一切e5事。」阿倫聽--見大煩惱，知性命在e7昏早起na7-tiaN7，想平日行代誌做人，beh怎樣見上帝，鬱卒艱苦到極。同學看--見亦真煩惱，chit tiap8了後m7敢koh放肆戲hiauh。 \n死是天下人人所boe7免--tit。死實在無夠額thang驚，驚亦無利益，獨獨著及時信基督守道理，備辦後日永活e5路，死日一下到，心肝平安召見上帝，免tit臨時憂悶驚惶。 \n機會M7-thang失落。\n英國蘇格蘭e5北海有真濟海嶼，其中有大石山直直企ti7海中。山頂攏無塗，boe7會種做；雖罔有時也有飼羊e5人ti7 hia teh飼羊，總是也不止少。Ti7 hia因為人罕tit到，所以boe7算--tit e5海鳥做siu7 ti7 chiah-e5半壁。In所食--e5就是海魚kap海菜，tiam3 hia生湠到真濟，所以就近e5土人常常坐小船到海嶼中拾鳥卵去食。M7-ku2因為石壁真崎，只有會thang tui3 hiah-e5 較斜e5所在peh上山頂，然後用索縛身軀勻勻tui3索落去到半壁提鳥卵。 \n當時有某人到海嶼e5中間beh提鳥卵，看見ti7天kap海e5中央有石膨出，只有會堪tit企--tit企腳e5大。Ti7 hia鳥siu7不止濟，tui3 an2-ni伊就上山頂，用一條索縛一條ti7山頂e5樹根，然後本身khiN5 索落--去，向望會到ti7 hit個石層。到到e5時也想無法度thang企腳。因為山頂比這個石層較膨，所以人只有是吊ti7半空中，下面有幾十丈烏lang-lang e5海水teh扑山腳，拾鳥卵是ti7 lap-u e5所在，手提boe7得--著。獨獨這個人不止好膽，所以將腳leng3索hou7伊振動親像hiN3韆鞦一樣。那hiN3就索那近石層，路尾伊e5腳果然會thang企ti7石層，就趕緊aN3身beh"}
{"text": "拾鳥卵下ti7籃內。無扑算ti7致意提卵e5時，忽然手內e5索放--去，索就離開身軀直直hit8，人面向壁索khiu2 boe7著，頂面看山頂親像斜牆倒kham3；下面就海湧喝喝哮。Tu2-tu2 ti7這個出死入活e5中間，就想山頂除山羊以外，攏無別項活物。雖罔有時有人來chia看羊也是不止罕--tit，kiam2 chhau3-tu2-kham2 in今仔日會來救--我-mah？何況這te3所企e5石也是真隘，人beh翻身尚且為難，越頭看後面hit條索iau2-ku2 teh搖來搖去，就緊緊翻身，心內真驚，汗親像落雨。這時看見hit條索那久離人那遠，知若無趕緊伸手去khiN5索，koh停索若無振動beh怎樣。Tui3 an2-ni liam5-piN決意講若無趁索hiN3向就近身軀e5時跳去khiN5，koh略仔遲oan7機會會失落。無thang koh得--著，心那想那phok8，姑不chiong趁索hiN3--來e5時用力一下跳，雙手緊緊khiN5索，索下有枋就坐ti7 hia直直喘，歇睏tiap8仔久心較平安然後pian 索上山。 \nChe真正是tui3死koh活。人若聽這個故事無m7 ngiauh8-ngiauh8 chhoah。這項代誌thang hou7 咱取教示。咱世間人活ti7地面上，日月過--去親像水，光陰teh飛親像箭。生死e5期限咱攏m7知，若無得著上帝e5恩典，聖神e5感化--e5，著緊緊信主向望得著救。因為咱親像拾鳥卵e5人，腳踏 ti7 hit te3細細e5石層，頂面有天，下面有海。萬一若thut8 腳的確會摔--死。著趁iau2有今仔日e5機會倚靠耶穌，伊會救咱e5靈魂。咱kiam2-chhai2有人已經聽見道理也掠做無要緊，不幸死一下到，萬項攏煞。俗語講，「陰間e5路無分老人、囡仔。」真正有影。是--ah！是--ah！機會m7-than"}
{"text": "g失落。 \n免Tauh8-tauh8求赦免。\n一日我到軍營--nih8，看見一個老兵ka7我講，「我bat祈禱上帝，亦照聖經e5道理做好人，凡事出力盡忠，m7-kaN2失落本份，an2-ni會thang號做基督徒抑boe7？」我講，「著，總是你所tui3上帝祈禱--e5是甚物代誌？」應講，「求赦罪。」我講，「罪kiam2會tui3祈禱得著赦--mah？」老兵講，「Che m7是我杜撰，是聖經有an2-ni應允。」我講，「有影，親像你chiah誠實，上帝已經早早ka7你赦--lah。上帝所向望--你-e5 m7是專專求，就是承受。譬喻有人請--你，人客攏齊，物件排便，你beh怎樣？」應講，「感謝主人，就食。」我講，「著，上帝e5恩典排列ti7你e5面前，提boe7了用boe7盡，不過感謝來領受，mih-sai2 tauh8-tauh8求赦免？因為贖罪e5功勞，基督早早做成，免聽候你lo-lo so-so無煞。」老e5兵聽了心不止爽快。 \n現今有教友所講所行攏真好，專心服事上帝，總是心猶原boe7平安，hit個因端是tui3心憨，m7 知上帝e5恩離開伊無遠，就是便便ti7伊e5身邊。 \nChhe7耶穌。\n早一個英國人名叫Se-bun5，做聖公會e5牧師。細漢e5時bat家己醒察，知一身都是坐掛，無洗除e5法度，心不止煩惱。有一日讀猶太人贖罪e5祭文講，「猶太人獻精牲ti7上帝e5面前，手hoaN7精牲家己認罪，然後祭司thai5精牲，就hit人e5罪赦--lah。Tui3 an2-ni獻祭e5人心內平安，扑算尊趁上帝e5命令行，就一身e5坐掛攏hou7精牲替去。」 \nSe-bun5讀到chia，大曉悟基督獻家己e5身軀，來擔當我e5罪。古早e5獻祭是表明基督放sak性命e5兆頭na7-tiaN7。基督亦叫做上帝e5聖羔，就是這個意思。這個真正是特別e5恩典，tui3今以後的確"}
{"text": "著去chhe7耶穌，免koh求別e5赦罪e5法度。\n了後Se-bun5做聖公會e5牧師，所做e5工不止大，派人到外國遠遠e5所在傳道理，是tui3伊發起。 \n重頭生e5道理。\n尼哥底母是猶太國誠實koh有名望e5讀冊人，bat一擺來見耶穌，耶穌ka7伊講，「人若無重頭生，boe7看見上帝國。」尼哥底母聽了不止奇怪，因為家己扑算是猶太教e5柱石，無親像外邦拜偶像e5人，mih-sai2著放sak舊來計謀新，才夠額做天國e5百姓？總是後來聽耶穌所講 e5道理，反復解明才曉悟（看約翰第3章。） \n現今有濟教友，雖然誠心信主，總是重頭生e5道理無啥明白，是kap尼哥底母一樣。我bat問人講，「你是基督徒m7是？」應講，「He kaN2是。」我問，「怎樣知？」應，「逐擺禮拜日有到禮拜堂聽道理。」我講，「 An2-ni iau2-be7夠額做基督徒e5憑據。若存心行代誌猶原照平常，雖罔到禮拜堂禮拜，kiam2 thang liam5-piN做基督徒？」Kiam2-chhai2人講，「我是基督徒，因為受洗禮。」其實亦m7是an2-ni。重頭生是內心e5憑據，洗禮是表明外皮e5禮數na7-tiaN7，兩項有大分別。Kiam2-chhai2有e5講，「阮祖公父母攏是服事上帝，我tui3嬰仔e5時就領洗禮，kiam2 m7是基督徒？」亦m7是an2-ni講，聖經講，「Tui3肉體tui3神生e5屬神。」 \n有一個讀冊人講，「一擺生，兩擺死，兩擺生一擺死。」一擺生兩擺死e5意思是講，肉體生一擺也無koh重頭生，肉體死e5時靈魂亦著滅無。兩擺生一擺死e5意思就m7是an2-ni，肉體生了又koh 重頭生，到肉體死e5時就靈魂boe7死。所以ai3免靈魂死無e5法度，只有求聖神來ka7咱重頭生na7-tiaN7。細膩醒察耶穌e5話，thang知會入天國抑boe7，專專是倚靠重頭生。朋友！試家己問，真"}
{"text": "正有得著重頭生抑無？這項關係靈魂e5活死，m7-thang放做無要緊。尼哥底母m7若是做好人，koh 亦做神學e5先生teh教示以色列人，尚且無明白這項，就法利賽人koh較boe7曉悟。 \n究竟含糊。\n現今e5教友濟濟扑算已經得著得救e5祕訣，實在攏是含糊，無的確有十分明白。我bat用這號問--人，所應--e5攏無同。甲講，「得救e5道理就是存心光明，無瞞天，無騙--人，koh無騙家己。」乙講，「盡力行好，莫得做歹代，路尾的確到天堂。」丙講，「看見好著出力做，氣力若無夠額著求上帝幫贊。」丁講，「M7-thang罵--人，m7-thang白賊，m7-thang做見笑e5代誌。」看這四人所講卻有淡薄倚意，總是猶原iau2-be7得著得救e5道理要緊e5所在。聖經講，「世間人攏有罪。」An2-ni ai3得著救的確著有挽回e5祭，才會得著赦罪e5恩，m7求這項，ai3用修行向望天來保庇，實在是難e5事。 \n風透雨大，罪人得救。\n某擺熱天時，我去倫敦e5公園thit-tho5，tu2著大雨bih ti7大樹腳，一個少年人kap我坐相排。我問伊tui3 ta2-loh8來。應，「Tu2-tu2 tui3澳大利亞beh來倫敦遊公園。」我問，「你tui3遠e5所在來，同船較濟是啥號人？」應，「濟濟是風流e5少年，真無文理。獨獨總管做人iau2老成，我不止尊敬--伊。」問，「總管有啥好德行chiah hou7你tui3重到an2-ni。」應，「伊是基督徒，早暗祈禱無lang3，閒e5時，吟詩唱歌不止自得，看--來親像天國內e5人物。」問，「你真正信總管穩當得著救--無？」應，「信。」問，「你本身ai3親像an2-ni--無？」應，「我e5父母有信主，ti7我細漢e5時chhoa7我到禮拜堂聽道理，我攏boe7曉tit怎樣才會得著救。今看同船e5人行代誌大概kap我相同，攏是地獄來e5人--"}
{"text": "了-了，的確boe7得著救，我本身亦是kap in平平。 \n雖罔我平時第一注意這項，恨無人指點，m7 知門路thang行。」講煞注目相--我。我就tui3袋仔提出一本聖經，掀以賽亞53章，6節hou7伊看。「我迷入雙叉路，譬喻te3無陣e5羊，所去無定著。耶和華就hou7我e5罪piaN3 ti7伊（救主）e5身軀。」Koh掀I彼得2章24節。「身軀背世間人e5罪惡，放sak性命ti7十字架頂，hou7我tui3罪死tui3義活。因為伊受傷，咱得著醫好。」Koh掀約翰5章，24節。「我實在ka7 lin2講，聽我e5道理koh信差我來e5天父--e5有永活，免koh受審判，因為已經出死入活。」Koh掀約翰11章，7節。「若kap耶穌同行ti7光明e5中間，就耶穌e5血洗清咱攏總e5罪。」Koh約翰3章，16節。「信子--e5有永活，m7信--e5 boe7活。上帝e5受氣到ti7伊e5頭殼頂。」少年人看煞，講，「設使這幾節聖經攏是tui3一人講--e5，就我穩當thang做得著救e5人。」我講，「著，明明講信就得著活。你會信，kiam2 boe7得著活？」Tui3 an2-ni少年人peh起來感謝講，「得著救e5法度到chiah簡koh 快，我幾若年久日暝所向望e5救恩就是ti7目珠前，怎樣親像萬重山jia teh boe7看--見。」講煞跪落祈禱，深深感謝上帝施恩hou7--伊，亦下願tui3 chit tiap8起，身軀靈魂beh獻hou7天父。 \nLim毒酒止嘴礁。\n得著救e5道理無別條，只有倚靠基督放sak身軀流血e5功勞na7-tiaN7。若倚靠家己修行e5功勞，beh向望靈魂得著救，無各樣 lim毒酒beh止嘴礁，是家己迫較緊死na7-tiaN7。 \n「造銃扑家己。」 \n一個扑鐵師父gau5做刑具一切e5腳釦手釦一下提過手liam5-piN會曉pak。一擺邊界無"}
{"text": "安靜，國王起兵去平，調師父tiam3軍營鑄ke-si 。一暝賊兵來，師父hou7 in掠--去，用鐵釦縛伊e5腳。師父代先無掠做要緊，想無人ti7-teh e5 時，的確會thau2開偷走。日暗，顧守e5人去，師父beh thau2所縛e5鍊，摸一環過一環，攏無一所在thau2會開，因為是本身所做--e5，面liam5-piN lek色，知無走出e5向望，才吐氣家己做家己受。 \n世間人行逐項e5罪孽，到尾的確有合宜e5報應。老子講，「好歹e5報應，親像影te3形。」因為形啥款，影亦是an2-ni。可惜世間人hou7家己做e5罪孽所纏，tu2-tu2親像hou7家己做e5刑具所縛，無法度thang脫離，kiam2無可傷--mah？ \n救主來世間，專專拯救世間人脫離罪網。所以聖經講，「祈禱主e5名e5的確得著救。」怎樣世間人iau2-ku2 m7信。 \n耶穌基督。\n下底三個題目，忽然看--見親像無啥分別，若細膩想，就大大無相同。 \n1、基督是一個救主 \n這題不過講基督是救主na7-tiaN7，總是無詳細講是甚物號救主，抑是是誰e5救主。聽見這句--e5，扑算基督雖罔是救主，若是boe7決斷到底kap我有啥關係？An2-ni這題是胡混e5話。 \n2、基督是獨一e5救主 \n這題是講天頂地下古早現今無別e5救主，獨獨基督一個na7-tiaN7，比頂題較有小可界限。總是究竟tui3啥人講亦無講明，就kap我有啥關係亦boe7 thang知。An2-ni這題是屬半面e5話。 \n3、基督是我e5救主 \n這題比頂面兩題有大無同，有明明講是「我e5」救主，所以我著歸倚敬拜--伊，深信祈求伊，趁伊就活，m7趁就死。得著赦罪抑無？得著恩典抑無？得著救抑無？攏總在ti7我na7-tiaN7。譬喻我有物食、衣裳、厝宅，我若食就會飽，無食就會枵。穿就會燒，無穿就會寒。企起就安穩，無企起就boe7平安。A"}
{"text": "i3得著福氣抑是艱苦在我家己取--伊。這個是第三題第一要緊e5話。 \n論第一題講，「基督是救主。」意思是世間人攏行迷路，沈落苦海，設使無救主的確滅無。 \n第二題，「基督是獨一e5救主。」意思是基督以外無別e5救主thang救世間人脫離苦難來入永活。 \n第三題，「基督是我e5救主。」M7是講基督無做別人e5救主。意思是基督既然做通世間e5救主，自 然亦是我一人e5救主。講通世間e5救主是包含講，「我e5」救主是分開講。試問看冊e5朋友！你bat掠基督做你家己e5救主抑無？ \n世間人家己救e5法度。\n有e5家己扑算伊e5道理是著；m7 知伊到尾滅無。（箴言14：12。） \n家己立功德。（羅馬10：3。） \n好所行我感謝上帝，因為我比別人較gau5濟濟。（路加18：10。） \n賑濟。我將我所得著--e5已經十份抽一份。（路加18：11。） \n親像chiah-e5無各樣kap死失立約，kap陰府咒誓。（以賽亞28：15。） \n上帝救世間e5法度。\nM7是tui3我行義e5功勞，（哥林多3：5。）就是因為基督e5血得著稱義。（羅馬5：9。） \n因為知lin2受贖脫出tui3祖公所流傳空空e5行做，m7是用會敗壞e5物，或是銀，抑是金；是用寶血。（I彼得1：18。） \n獨獨信hit個稱不虔e5人做義--e5，伊e5信就ka7伊算做義。（羅馬4：5。） \n信主耶穌，你kap你e5家的確得著救。（使徒行傳16：31。） \n著知咱人存心行代誌，雖罔十份有九份合道理，總是beh得著上帝歡喜接納，就著倚靠基督已經做成e5功勞。因為人著家己知無德行無才能，誠心信服救主，然後一切e5言行才會合道理，這號謙虛信仰e5心叫做「道心。」有道心才有好結果，無論智識、愚憨、gau5、不肖攏總是an2-ni。總來講，道心是根本，好品行是枝葉，用基督救贖e5恩做起因，才用好品行做結果的確無錯誤，若用好品行做起因，"}
{"text": "求道理離開家e5效果。 \nTi7美國某人，兩個夫婦，身邊無後生，只有一個查某子na7-tiaN7。家內開用極其奢華，日--時定著設筵請客，暝--時的確聽曲看戲，thang知伊e5大奢華。 \n一日，有一個教友來in兜，招伊e5查某子去in兜行行--幾-日，無扑算這個查某子雖罔出世ti7好額家，到伊聽著基督e5正道，kap看見教友e5行做，心不止受感動，信主耶穌e5能力，會賞賜人平安。幾若日後倒來，歡頭喜面ka7父母講，趁道理有這項利益，hit項平安，詳細講本身hou7道理感激e5理由。無疑伊e5父母大受氣，kah伊著放sak信趁道理，照舊行世俗e5快樂。查某子m7甘放離。父母講，「你若的確beh奉教，別日無thang得傢夥，若背教傢夥攏是你e5，兩面出在你揀。」 \n查某囡仔無奈何，aN3頭祈禱，祈禱煞彈琴吟詩，o-lo2救主e5疼痛，決意m7-tih8世間e5產業，beh te3耶穌到尾，得著天堂永遠boe7敗壞e5家業。伊e5父母雖然一時受氣，將查某子趕出門，總是查某子立志無移易，堅心行正道，後來父母亦大感動，m7若無koh迫--伊，續te3伊信靠救主耶穌，koh叫查某子入去，猶原一家全員享受天倫e5快樂。 \nChe hou7咱知，查某囡仔雖罔年輕，會專心向道理，主的確賞賜伊能力，感化父母舊時e5歹意見。Thang干證人無論智識、愚憨、老、少年，設使會倚靠救主，伊e5事業的確成。 \n債項還清。 \n聽見e5一個生理人問伊數櫃講，「某位e5數目還a2-be7？」應講，「還清lah，收單ti7 chia，」生理人就將收單收--起-來。Che是生理場平常e5法度，做兩爿交關e5憑準。 \n世事an2-ni，天nih8 e5事亦無m7是an2-ni。世間人數項還清，就thang結數，天nih8 e5代誌亦kap che無各樣。 \n咱得著上帝養飼照顧e5大恩，m7若boe7報答萬份e5一"}
{"text": "份，甚至kaN2閒閒坐--teh m7做好，an2-ni 親像欠上帝e5重債一般樣，用咱人e5力來論，的確無才調thang清，佳哉得著耶穌基督做罪人e5代表，替咱還這個重債，所以這條數目，thang決斷結--lah。 \n耶穌死了koh 活，坐ti7上帝e5正爿，是親像還債e5收單，thang做還清e5憑據。聖經講，「主擦消pe2-pak8 咱e5債權，就是所記chiah-e5外皮e5禮數來對敵我--e5，tui3 an2-ni除--去，kap伊釘ti7十字架頂。」（歌羅西2：14。） \n若有koh tui3咱討已經還清e5數，咱就有收單便便thang做憑準，若無收單，照法律著koh還。凡若會真心信靠救主耶穌--e5，才有這號收單，因為世上只有主耶穌做咱還債e5憑據。設使人iau2-ku2 m7信服，一下到審判e5日期，上帝ka7咱討，咱beh用啥話應？ \n人攏會死。 \n英國有一個牧師不止出名e5人，音樂也是真gau5。Ti7 1836年有生一個查某子，名法蘭西斯，sui2 koh聰明，細漢e5時，就bat歐洲逐國e5話，亦有讀希蠟kap希伯來e5文字，gau5做詩，所做e5詩濟濟感動人，一生有好道德e5名聲。可惜ti7 1879年過世，歲壽43歲。伊活e5時bat kap朋友談論活、死e5題目，講死是世間人人所驚--e5。Koh姑娘ti7 e7昏時ti7睏房內，摻家己e5意思，將所談論e5記ti7日記簿，到伊過身了後，有人看伊e5日記。今寫ti7下底，hou7大家相kap看。 \n有朋友偶然談論「死」--字，在座e5人客，攏掠做世間e5人無一個無驚，照我看，無的確人人驚死，人若明知hit個理由，koh承受上帝救人e5道理，mih-sai2驚。世上有英雄、豪傑、忠臣、義士，kiam2-chhai2為著國家，抑是社會來犧牲伊e5身軀，看死做無要緊，全無貪活畏死e5念頭，che啥因"}
{"text": "端？查考伊忠義e5心肝，寧可放sak性命來成全仁愛，m7願貪活來害義。我雖罔m7-kaN2 kap in hit號人比，總也知無甚物 thang驚。平日靜靜家己想，知人睏那小死，別日的確有目珠烏e5日，這號久長睏，hit時亦真快樂，因為知耶穌做我親愛e5救主，的確會牽救--我，hou7我e5靈魂倒去天國，世上e5工已經明白，順命令死，kiam2無好--mah？ \n我細漢bat生eng，險險死，後來雖然漸漸好，m7-ku2難斷根。有一暝舊病koh起，極其危險，我e5老母入房ka7我料理後來e5代誌，hit時我並無驚，亦無扑驚別人，勸老母pun5熄燈去睏，家己倒ti7眠床teh想，病若那好，就免tiap8仔久，的確好睏，若boe7較好，koh tiap8仔久的確那憨，天be7光穩當死--去，這時我e5心安然無驚。Koh記tit聖經有講，「我e5活就是基督，死亦有利益。」Che kiam2是我家己騙e5話--mah？因為我有信靠救主，才有這號平安。倒轉想我be7信道理以前，全無這號思想，hit時我真驚死，亦an2-ni m7 ai3講，「死」--字。當時明知我是罪人，著真心敬疼上帝，總是究竟辜負上帝e5恩義。總來講，耶穌疼--我，替我放sak性命，本然beh救我脫離罪惡，我卻m7反悔改變，將身軀心肝獻hou7基督，照法度著欣慕義那嘴礁枵，看見歹那u3著湯，若是心boe7會歸主，tauh8-tauh8 teh想別項，無掠道理做好，he甚物緣故？因為be7受聖神感動我e5心，m7知有重頭生e5向望，hit個時我第一驚--e5，設使喘氣停，靈魂墜落陰間，永無koh得著活e5向望，che kiam2無thang驚--mah？ \n若問我e5心怎樣來反悔改變？就是因為我有ti7聖經掀著一節，講，「信上帝e5子--e5，ti7本身有干證。」（I約翰5：10。）Koh一節講，「信子--e5有永活"}
{"text": "，m7信子e5，boe7得著活。上帝e5受氣到伊e5頭殼頂。」（約翰3 ：36。）Tui3 an2-ni我想這字「信」--字，到底信甚物？Kiam2 m7是指耶穌來講--mah？上帝既然做公義e5主，的確照律法刑罰罪人，我所應該受e5刑罰，已經到我e5代表耶穌e5身上，「伊ti7十字架擔當我e5罪惡。」（I彼得2：24。）An2-ni耶穌ka7咱替還重債，擔當咱e5罪惡，我信--伊，倚靠--伊，就的確得著救，所以緊緊尊趁，仆ti7耶穌e5腳下，認我e5罪惡，感謝伊完全做我e5救主。結局，到hit時我心內平安快樂，就若死期忽然到，我全無忍neh 。Che是第一要緊，第一確實e5代誌，我深深知無論甚物危險，boe7 hou7我kap基督分離。若無救主kap我死ti7同一位，死就boe7 koh再活，che就是新活命，就是聖經所講e5「永活」，無驚死e5意思hou5混ti7 hit內面。願通世界e5人攏會得著恩典。「死--ah！你e5較贏ti7 tah落？你e5刀mi5 tah落？死e5刀mi5就是罪惡，罪惡e5權就是律法。感謝上帝賞賜咱tui3主耶穌基督得著較贏。」（I哥林多15：55-57。） \n人人驚死。 \n英國聖公會有一個牧師，名叫Hap-poe7-chat，詩、文，真出名，音樂亦不止好。1836年生一個情慾，chiah-e5攏是做阻礙e5物。若是第一厲害--e5，就是魔鬼所用e5手路，hou7人boe7 kap 基督相好。我所應m7是無影跡e5話，正正tui3我所經過，kap tui3信徒e5中間查考--e5來講。信徒著孤單一個ti7房內，慢慢kap耶穌講話，氣著和平，心著恬靜，恭敬聽耶穌所beh ka7你講e5話，親像這號祈禱，是信徒逐日m7-thang過斷e5事。可惜人kap耶穌交陪講話，無hit號無過斷--e5，有e5久久chiah一擺，有e5完全無kap耶穌講話"}
{"text": "--e5。 \n朋友，你是信耶穌--e5抑m7是？你是信徒抑m7是？你若真正是信徒，請koh細膩想，到底啥時bat an2-ni kap耶穌講話？Kiam2-chhai2一年前，一月前，抑是一日前？究竟有偌濟擺？請你先應chiah-e5問題…去禮拜堂禮拜聽人e5祈禱，te3人吟詩，kap朋友同一位祈禱，che攏是容易e5事，是咱所做會到--e5，獨獨咱kan-ta時時an2-ni，就會棄sak歹趁好抑boe7？你an2-ni做事就算明白抑m7是？朋友--ah，照an2-ni去做，ku2是替人禮拜、祈禱，替人o-lo2祈求，攏總是ka7人做，ai3 hou7好看好聽na7-tiaN7。你m7是為本身求，為本身吟。M7-thang錯想眾人聚集禮拜、祈禱，m7是kap耶穌交陪講話，扑算是替耶穌傳福音，替耶穌教示眾人，抑是替耶穌做工，m7-ku2 chiah-e5 舉動攏m7是kap耶穌交陪講話。設使你tui3天光到日暗做上帝所ai3你做--e5，設使你虔誠，將你e5時間、錢財、心思攏總獻hou7上帝，替伊做工，著知若無kap耶穌交陪講話，就你所熱心--e5，boe7算做kap耶穌交陪。你若一日無用淡薄仔時間，家己一個kap耶穌交陪，你就有真大危險，你e5所做的確有真大e5錯誤。若一日kap耶穌往來，就知你平時所做e5工攏無功效，hit時你就會知kap你e5救主iau2-be7相bat，耶穌m7-bat--你，你亦m7-bat耶穌，你的確真奇怪。 \n主e5意思，是ai3你將你所ai3做逐項kap伊斟酌，你亦著時時將你所beh做--e5 kap伊斟酌，若是你無kap伊交陪談論，kan-ta kap人談論，kan-ta求人幫贊--你、指示--你，m7肯求上帝e5幫贊指示，到尾的確無采工。有時你無銀thang用，亦ai3求伊指示著怎樣設法，伊就引chhoa7你著怎樣設法，照an2-ni的確"}
{"text": "到真充足無欠缺。你bat kap人相告，為何m7求伊指示，ia7去求律師？你ai3看你告會贏抑boe7，kiam2 m7是相告就結尾歹--mah？ \n你hit時因為子兒變歹，你e5心大煩惱，上帝亦ai3你kap 伊斟酌議論，伊thang感化你e5子棄邪歸正。你煞m7 tui3伊分訴，去分訴hou7你e5朋友聽，所以你e5情境，那久那艱苦，你e5子兒亦那久那歹。 \n你前tu2著道理無明e5所在，主亦ai3你求伊教示，你kan-ta去掀冊，beh tui3冊--nih8 chhe7來解明，後來那想那纏那複雜，反轉比代先較be7明。 \n你早有m7著，主亦ai3你ti7伊e5面前認錯，伊歡喜赦免你e5罪，beh洗清你逐項e5汙穢，你獨獨ti7牧師e5面前認罪，所以這個罪iau2-ku2 ke3 ti7你e5心，到今仔日定定boe7消散。 \n你平時好心ai3捨世，che著怎樣行，上帝亦ai3你kap伊參詳，你若將chiah-e5事趁家己e5意思lam7-sam2定著，就所定著--e5攏錯了了。 \n你開店做生理，上帝亦ai3你代先問伊，你趁家己e5意思揀職業，所以你所做e5事，所倩e5店員，所交陪e5朋友，所看e5冊，攏總m7 tu2好，亦糊糊塗塗到尾歸ti7空空。 \nTui3今以後，你著掠耶穌做你至好e5朋友，著日日kap伊交陪談論，無論你有甚物代誌，你攏著深信kap伊商量斟酌，就逐項好勢。 \n細膩分別。 \n堅固kap歡喜無同。倫理雖罔堅固，獨獨疼情常常有變換。（註。）雖罔是親疼e5父子，設使子chhau3-tu2-kham2得罪老父，就平日e5疼即時變換，父責備子，子驚老父，後來若子改變求赦免，的確得著老父赦免，疼情照舊。設使父受氣子e5時陣，父子e5名份猶原無移易。咱kap天父亦是an2-ni，有時咱得罪天父，心內鬱卒，無祈禱禮拜e5歡喜，總是天父猶原用子e5名份款待--咱，親像"}
{"text": "詩篇51篇亦是這個意思。 \n三項定著--e5。堅固無較堅固ti7五倫五常，幼軟無較幼軟ti7疼情。 \n1、咱所倚靠e5救主。 \n2、咱真道e5地基。 \n3、咱堅定e5理由。 \n這三項攏是定著boe7變換--e5。 \n入水內chhe7珍珠。 \n見若入水內chhe7珍珠--e5，專專倚靠頂面e5人，送空氣，伊才會喘氣。基督做咱e5活命，kap這個原理相同，有相連ti7伊e5才boe7致到死。 \n試煉m7是棄sak。\n你信德受試煉e5時，莫得失落向望e5心，你hou7罪惡苦楚，雖然tauh8-tauh8 kap魔鬼交戰，卻m7是上帝m7-tih8--你。（I彼得1：7。） \n平安e5厝宅ti7頂面。 \n某日行到鬧熱e5街市，看見一間大樓，掛牌寫明「頂層企家，下層做木。」咱亦著存這號心肝，tiam3地面上做工，tiam3天nih8企起。 \n咱堅固e5所在。 \n著知基督雖然應允咱有一個堅固上天e5時期，卻無應允咱經過世間be7 tu2著大風大湧。 \nHou7眾人滅無。 \n有一件罪會hou7千千萬萬e5人滅無，he是甚物罪？就是藐視耶穌。見若m7赴耶穌所備辦e5筵席--e5，攏屬藐視e5罪。 \n三項大要緊。 \n無路，就無地thang去。 \n無真理，就無大知bat。 \n無活命，就boe7活--teh。 \n這三項，你攏著尊趁基督，因為耶穌bat講，我就是路、真理、活命。空手來得--著。「無論啥人，」「無論啥物。」著知這兩句e5話，常常tui3基督e5嘴出。伊講，「無論啥人，見若beh--e5，攏thang空手來，lin2倚靠我e5名，無論求甚物，我的確答應。」將「不論啥人」四字寫ti7門外，受揀選e5人攏thang入。將「無論啥物」四字寫ti7門內，thang hou7逐位來得著恩典。Boe7當--tit e5能力。上帝為我，基督同我，聖神ti7我，這三項e5能力，hou7我穩當boe7失"}
{"text": "敗。相替kap感化e5分別。基督替咱做成贖罪e5功勞，聖神感化咱e5大能力，這兩項是咱安穩e5地基。能力e5祕訣。我平素用一手khiN5基督，iau2有一手thang做工，總是現在，我chhut-chai7基督牽我，就我有兩手thang做工。只有這版。人活teh所做e5事業親像一卷冊，只有出版一擺。重新m7是活命。外貌重新kap內心重頭生，全然無同，譬喻舊厝油漆chheng2-he，kap拆起來起--e5無相同。事無兩面。人活ti7世間，若m7是上帝e5後生查某子，便是撒旦e5奴才。大罪：戀愛小罪，救贖大罪。 \n食毒藥。罪人m7倚靠基督流血e5功勞，反轉倚靠家己e5德行，來求靈魂得著福氣，tu2-tu2親像破病人食毒藥 beh hou7病好。Giau5疑e5心。良心若有淡薄仔無平安，咱切切m7-thang放做無要緊，心內若有小可giau5疑，著趕緊請教耶穌，因為咱kap基督是至好e5朋友，免驚實實ka7伊講，才tui3伊得著利益。重價所買--e5：見若基督徒攏是基督用重價買--e5。所以除榮光上帝以外，m7-thang圖謀sai-khia。（I哥林多6 ：20。） \n拆橋。M7赦免--人-e5，親像拆本身著經過e5橋。犯法得著赦免。律法只有知照公義，獨獨有福音，hou7人tui3耶穌e5公義得著伊e5恩典。摩西是祝福趁律法e5人，若是耶穌是赦免犯法e5人，續拯救沈淪e5人。接受世間e5光。咱著做正大光明e5人，做正大光明e5代誌，著接受世間e5光，ti7咱e5心內。（耶穌是世間e5光。）掖種。年冬好收，不在lin2掖種e5濟少，是在上帝hou7 lin2所掖e5種，會發生幾若倍。Tah落一項較好。基督無除保羅肉體e5刺，反轉講，我e5恩hou7你夠額。到底ta2-loh8一項較好？將試煉減輕到咱所會擔當--e5較好，抑是加添咱e5氣力會夠額擔當試煉？海路圖。你ai3知聖經炯"}
{"text": "戒咱e5話有真實抑無，你總著代先試驗，親像你beh試海面圖一樣。現今偌濟船主，tiam3山頂坐teh議論一張海面圖準抑無，in ti7山頂thai2會知圖所記載準抑無，總著上船提圖，照圖來駛船，就thang干證圖所記--e5準抑無。設使船駛到水內有石e5所在，圖也載明hia有石，到穩當e5所在，圖亦有載明穩當，若逐項對同，hit張圖就是準--lah，免問圖甚物人做--e5？怎樣做？啥時做--e5？啥所在--e5？船ti7海面teh行是海圖第一好e5實驗，人ti7世間，行做端正，亦是聖神感化人e5實驗。你ai3明聖經內e5真理抑無？緊來做基督e5學生。基督講，人願行伊e5旨意，的確知這個教示，kiam2-chhai2 tui3上帝，kiam2-chhai2我tui3家己來講。（約翰7：17。） \n讀天路指南e5效果。 \n英國倫敦城有一個佈道會，總算有四百外個傳道先生，in常常ti7大街、巷仔，見人就傳道送冊。一日會內一個傳道去chhe7一個破病倒床e5老人，kap伊講論道理，續送伊一本「天路指南」。老人看著這本，大受感動，因為得著出死入活，心內非常快樂，過年春天，氣候溫和，老人病勢那好。伊日日去公園，著toa3這本「天路指南」，讀讀--幾-章，園內thit-tho5 e5人真濟攏歡喜倚倚來聽。主日，讀著「人人驚死」這篇。（看頂面。）早時卻亦bat看--見，略略讀過boe7明hit個意思，今仔日koh讀，心內大受感化。讀煞，就ka7聽e5眾人解明所讀e5意思kap本身經過e5情形相同。伊講，「我早hou7病鬼纏，心內滿滿驚惶，tui3看這本以後，我e5憂悶驚惶一盡消散，今仔日koh讀這本hou7 lin2得著我所得--著e5恩賜。」眾人看這個老人，無親像斯文人，亦無親像傳道--e5，逐個注神聽伊講，內中亦有濟濟受感動來信道理--e5。看冊e5朋友，你想你m7是傳道理--e5，亦"}
{"text": "無甚物好口才，設使kah你講道理hou7人聽，驚了你紅面，ti-ti tut8-tut8講boe7出嘴。你kiam2 m7提這本「天路指南」讀幾te3仔，代先講hou7囡仔聽，若邊仔有較有歲--e5，自然亦續倚來聽。Che就是你替主做工。你若有替伊掖種，kiam2驚無好收成？ \n決志。 \n我承認我是一個罪人準準著受上帝所定著e5永遠死。我深信耶穌基督做我e5救主，是ka7我替還罪債e5代表，伊擔當我e5罪，替受我罪e5刑罰。我chih接耶穌tui3今永遠做我e5救主。我感謝耶穌，因為我倚靠伊e5恩，來得著罪赦免，hou7我tiam3世間，thang做一個性清氣e5人。請看冊e5朋友細膩想，下面四項你做會到--boe7？（1）你會承認--boe7？（2）你會深信--boe7？（3）你會chih接--boe7？（4）你會感謝--boe7？你若決志beh實行這四條，請你將chiah-e5條件寫ti7你e5日記簿，講明你e5心志決定beh照an2-ni行。若無日記--e5，thang寫ti7下底e5空格。（姓名…ti7…年…月…日決志。 \n問題。 \n我ti7路--nih8拾著一箍銀，我真歡喜ka7我新交陪e5朋友講。我有一個親戚過身，伊e5產業beh hou7--我，無論伊產業濟少，我e5心的確非常快樂，永無ka7人講e5理。見若chiah-e5歡喜事，總boe7定定囥ti7心內，m7 ai3報人知。我既然得著耶穌做我e5救主，我beh thai2會閉bat8，m7 ka7我e5朋友講？怎樣m7歡喜ka7人講，hou7 in亦深信耶穌亦是in e5救主。我雖然boe7 thang tui3通地面上e5人，一個一個講hou7 in知，我kiam2 boe7照頂章（決志）所講--e5來行？若beh著趕緊做，無甚物機會thang 延chhian5。 \n路尾擺三下鐘。 \n火車ti7車站--"}
{"text": "nih8，beh開車以前五分久，著摃九下鐘，到beh開e5時陣就摃三下，三下摃了，iau2-be7上車--e5著趕緊上車，若延chhian5就tah boe7著。Che比並人讀這本「天路指南」，驚了到chit-tiap8 iau2 teh躊躇be7決斷，信趁聖道，所以koh刁持寫三節聖經hou7你看，那火車路尾擺hit三聲鐘。願心內iau2-be7有主裁e5人，著ti7這時立志信靠耶穌。「主講，你來，我ka7你講，你e5罪貫滿，hit個色緻親像朱紅，重親像赤色，我的確hou7伊白白那綿那雪。」（以賽亞1：18。）「M7是我bat疼上帝，是上帝疼我，差伊e5子因為我e5罪，做挽回e5祭。（I約翰4：10。）「獨獨我iau2-ku2做罪人e5時基督替我死。」（羅馬5：8） \n（完）"}
{"text": "經過了三、四日，埋葬e5事也已經清楚了lah。 \n老阿婆ti7一早起有捧糜入來百忍e5房間，看見伊恬恬坐ti7窗仔邊e5椅nih8，面向 tui3窗外出去。時是七月初，已經真逼熱lah。卻百忍e5房間e5窗攏關teh。 \n「你昨暝也無睏e5款neh？！」阿婆看百忍e5情形來an2-ni講續吐大氣。伊有將食物排ti7桌頂hou7好勢，就去開窗仔門hou7開。 \n「你關ti7這內面來激心、憂傷有甚物利益！人已經死lah，kiam2 m7是著看破來顧本身！歸禮拜無食無睏，你也真thiam2 lah！」阿婆an2-ni講來探百忍親像無神魂e5人恬恬坐，攏無振動。伊e5頭毛攏無整理，sam3-sam3，面也攏無洗，有垃圾ti7目珠。伊e5款式ti7這幾日完全chiau-chui7、老mou3 去lah。 \n「死是極普常e5事，ti7世間逐日攏有人teh死。死m7是hiah-nih8 thang傷悲e5事，死是tu2-tu2親像人teh搬厝，tui3樓下搬厝到樓頂一樣。」阿婆開始來整理內面e5物件。 \n「人出世來ti7世間hit一tiap8著ai3想到死e5事，若有an2-ni 按算就死攏boe7 tui3 咱有甚物打擊。」阿婆講an2-ni就koh探看百忍e5面。 \n「實在死是極平常e5事！特別到ti7阮e5年紀，死是實在thang 向望e5事，因為人ti7這個世間是真無滋味。」阿婆有停恬伊e5工作來koh吐一個氣。伊就koh開始beh清掃房內。 \n「你也算是iau2少年人，若結婚iau2會thang得著囡仔。你e5前途iau2有真大e5 向望。台北聽講有盲人e5協會beh ai3倩盲人ti7 hia做工。親像你若去入，一定會得著採用。Ti7 hia你會thang做一個技術人員，來得著好e5待遇，一月日kann2有千外箍ouh。若是an2-ni你會thang 娶一個婦人人來幫贊你，你"}
{"text": "會thang koh有一個真美滿溫暖e5家庭。」 \n「Ah著，ti7台北也有聽講，有一個美國牧師，會祈禱醫病，你e5目珠若去hou7伊替祈禱，上帝kiam2-chhai2會hou7你koh看見！實在你e5前途有真大e5 向望！有真大e5幸福！」阿婆行來到百忍e5面前，就停伊e5工作來手插，koh看百忍e5面。「你若實在有hit個意思，我會拜託牧師替你出力，你想an2-choann2？你想an2-choann2？」阿婆ai3 beh知百忍e5意思。卻百忍ka冷sun2一下，就開嘴應阿婆。 \n「阿婆，hou7你真多謝！我現在攏無teh想hiah-e5事。我也無向望我會看見，也無向望我會thang得著甚物幸福e5生活。Hiah-e5反轉是我所驚惶e5。Hiah-e5已經kap我完全疏遠lah。」百忍e5表情真chhinn凊，伊細聲ti7嘴內an2-ni念。目屎kap鼻水iau2礁無了留teh。「死m7是有甚物 thang hou7人hiah-nih8到絕望。你著看破！著放去過去e5事！著求新e5路！」阿婆有用手來比ti7百忍e5面前。卻百忍緊緊塞伊e5耳空，心情真急講，「阿婆，請你m7-thang koh ka7我講甚物！我m7-ai3 koh 聽甚物！求你hou7我家己一人tiam3 chia，thang得著安靜！」阿婆知影百忍e5意思就ka7伊koh看一下，來開門離開伊e5面前出去。 \n憂傷、痛苦親像烏雲koh罩倚伊e5心。伊e5目屎koh出現。伊全身ngiauh8-ngiauh8-chhoah，就企起來，來徙腳步到ti7窗仔邊去。伊有將伊目屎e5面去倚ti7窗仔墘，伊e5哮聲koh到ti7嚨喉。 \n「Li7-li7！Li7-li7！」百忍an2-ni嚷出來，續開聲哮。伊有koh走到阿花e5床邊，來跪ti7塗腳，續用手來摸hit個空空e5床頂e5被。 \n「Li7-li7，我e"}
{"text": "5天使！你放我一人beh an2-choann2！！」百忍e5心親像beh爆裂e5艱苦。總是伊忽然想著以前伊ti7台北e5學校附屬病院所經過hiah-e5絕望e5日。百忍就擋恬伊e5目屎，來想hiah-e5詳細e5事。伊想了koh比較伊現時所tu2著e5事。總是結局伊感覺這擺是koh較oh得 hou7伊忍受e5事。伊有koh想著ti7台北大橋頂e5事。 \n「總是這tiap8我beh用甚物方法來解決這個 koh較oh得忍受e5事！！」伊ti7心內an2-ni唸，伊e5目屎kap哭聲就koh回復來。 \n隔日早起，百忍就換衫整理頭毛，拭伊e5面來出旅館e5門。 \n阿婆有ti7心內teh想，伊到底是beh去ta2位，就叫囡仔toa3伊e5後面。停tiap8-a2久囡仔有轉來講伊坐公路局e5車去台北。 \n差不多ti7 10點e5時，台北e5交通當teh大熱開e5時，ti7台北大橋頂有一個穿白衫e5人，恬恬企倚ti7 hit-e5橋欄。焰熱e5太陽有照落ti7伊e5身上，卻伊攏無行。伊企ti7 hia約略成點鐘久，後來就看見伊koh行到淡水溪邊e5水門路去。伊有ti7路邊e5樹仔腳koh企beh 成點鐘。 \n伊e5款式tu2-tu2親像無神魂e5人e5款真chhinn凊。 \nHit-e5穿白衫e5人，ti7中晝12點有koh出現ti7基崙e5車站前。伊有行入一間飯店。伊有恬恬坐ti7 hit-e5食飯e5椅，卻攏無動著所排ti7面前e5食物。伊坐ti7 hia約略半點鐘，就koh出飯店。天氣忽然變真烏陰。天頂有烏雲密佈罩倚來。 \nHit-e5穿白衫e5人有行到港口e5水銀燈腳下去。Ti7 hia企無偌久伊就koh到ti7一塊石liau5去坐。 \n對岸e5樓頂有一個無聊e5婦人人teh 注神看伊。伊看了就at伊e5指頭仔。「差不多一禮拜無看著in lah。到今仔日chiah koh看著，"}
{"text": "總是已經有大各樣，就是兩人變一人，總是hit-e5一人是何等e5孤單、失神。」 \n百忍e5面變真青白硬直。伊親像ti7暝間teh做夢e5人e5款家己封密ti7回顧e5內面。 \n「阿伯ah，hia有一隻真大隻e5大船，也有一隻真細隻e5小船相kap tui3海nih8 teh入來，hit隻大船扑算是爸爸船，細隻e5是子船，相kap kheh倚teh行。」阿花e5話復到ti7伊e5心內。總是伊猶原ti7心內an2-ni講。 \n「後來hit隻子船就沈落去，chhun hit隻大船，總是無人知hit隻大船e5悲慘！」目屎beh ko7出來e5時百忍緊緊企起來，將目屎強強吞落去，行到路邊，來ta3車，坐到和平島e5海水浴場去。 \n差不多兩點鐘久後，tu2-tu2是e7晡時e5三點外鐘，ti7和平島e5街路nih8，咱beh koh看著百忍孤單ti7 hia teh行。伊e5腳步攏無在。伊ti7路邊有拾一支箠teh做枴，伊e5面帶著極大e5憂傷絕望，親像失神e5人teh進行伊e5路。伊家己也已經m7知影伊ti7甚物所在，koh beh去甚物所在。伊e5嘴開開，目珠有礁無了e5目屎，頭毛hou7風扑到sam3-sam3。 \n天頂完全攏親像磨墨一樣烏墨墨，致到街路也攏真暗。遠遠有聽見雷e5聲teh近倚來。有強烈e5風teh吹來，已經也有細雨teh落lah。 \n「Teh beh做大雨e5款！」有樓頂e5人an2-ni講來緊緊teh關in e5窗。 \n風有掃倒ne5衫e5竹ko kap chhai7 ti7店口e5牌匾，家家戶戶e5人攏走出來teh收in ti7外面e5物件。 \n雨已經真粗lah，街路 e5人攏teh走lah，有三輪車、有貨物車，攏teh走。 \n但是百忍攏無變換伊e5腳步，伊猶原慢慢仔ti7 hit個烏雲急告，細雨綿密e5街路上，嘴開開，面向前面，那行那停teh進行。伊e5上半"}
{"text": "身已經hou7細雨沃tam5去lah。 \n伊停ti7一站e5所在e5時，忽然有聽著一個婦人人teh吟詩e5聲音親像tui3頂懸響來。伊代先攏無感覺是甚物，總是其中e5一句話「救我！」有叫醒百忍到ti7現實。伊就行倚ti7路邊e5牆壁，將伊e5身軀來退倚ti7 hit-e5，來聽hit個詩聲。 \n「我e5上帝，求你救我，拯救我，烏暗、痛苦那大水beh淹密我e5性命，我陷落ti7深塗糜中無位企起，入ti7深水內求叫我主名。 \n我因為我e5喉叫致到厭sian7，我因為聽候我e5上帝目珠hoe去，求你m7-thang hou7 hiah-e5 chhoe7你e5人見笑，m7-thang ng密你e5面m7看我。 \n我ti7患難e5時，你是我e5上帝，孤單受棄sak e5時你做我e5 向望，我e5面向天懸所在chhoe7我安慰，我等候上帝拯救心無灰。」（詩篇69，作者有這個詩調） \n婦人人e5聲音真悲切。百忍隨時想像到ti7這個樓頂流目屎，祈禱e5人。有一種光明歡喜e5心toe3這個聲音進到ti7百忍e5心內來。 \n雨水有濕澹伊e5頭毛，koh續流落ti7伊e5面，卻伊真gong5-ngiah8來企tiam3 ti7 hit-e5牆邊。有一個奇妙e5能力開始變換伊e5心內，hit-e5能力有ti7伊e5心內來叫醒另外隱藏ti7伊e5心底iau2 koh一種e5心起來。有一種向望e5光開始照入ti7伊e5心內，這個新e5歡喜有hou7百忍流目屎出來。 \n伊用手hoann7 hit-e5壁牆來beh chhoe7看有門thang入hit個 牆內抑無。 \n伊行到門口e5時才發覺hit-e5是禮拜堂e5大門。百忍深深感動，koh因為hit-e5是禮拜堂來真感謝上帝e5安排。伊有入禮拜堂e5門來行到正門去，卻hit-e5正門有關起來，總是百忍一心ai3 beh入去，就無餒志來chhoe7邊角e"}
{"text": "5 門。 \n真佳哉，有一個邊角e5門tu2-tu2開teh，百忍就入去。內面真安靜攏無人e5款。百忍就chhoe7伊平常kap阿花teh坐e5位。伊用手來摸，有一個激動ti7伊e5心內hou7伊全身攏phi7-phi7-chhoah。 \n伊chhoe7著in e5位e5時，就將全心hiat落來跪ti7 hit-e5塗腳雙手合倚，khoe3 ti7椅枴，頭殼仆ti7雙手e5內面來啼哭。伊m7敢哮出聲，只有目屎大粒細粒流出來濕tam5伊e5面。 \n「我e5上帝ah，我e5上帝ah！！你搶我一切e5一切！！我boe7出世你著用不幸、悲慘定我e5命運。Ti7我e5內面有甚物活e5向望，除去你。請你hou7我知你e5旨意！！」百忍ti7目屎中來an2-ni細聲祈禱，到ti7目屎攏拚了e5時，伊感覺伊e5心真輕鬆、平安，親像beh吟詩出來e5心地，事實無有甚物 hou7伊忍受boe7起e5款。總是伊隨時感覺伊已經真厭sian7 lah。百忍ti7無意無識e5中間煞睏去。 \n無偌久ti7眠夢中伊有夢見阿花來到伊e5面前講。 \n「爸爸，今仔日是禮拜日，咱煞boe7記得thang去做禮拜！」阿花有an2-ni著驚e5款。 \n「Ah，有影！咱a2知是an2-choann2，煞連禮拜也boe7記得！Li7-li7，你緊緊準備咱thang趕緊來去，赴看會著抑boe7！！」In兩人就相chhoa7來走一條無人行e5大路。「爸爸，我有聽著拜堂e5鐘teh tan5！」「禮拜已經beh開始lah，卻咱e5路iau2-ku2真遠！」後來百忍有看著阿花直直走做前去。 \n「爸爸，趕緊走來lah！」Tui3遠遠有阿花e5聲teh叫伊。總是百忍那走那慢，伊就想講beh用飛--e5，親像鳥仔一樣，果然伊一個出力，伊e5身體有浮ti7空中，卻飛了boe7懸。Hit 條大路有白雲包圍teh，hou7伊看無阿花。 \n「L"}
{"text": "i7-li7！」伊那叫，就koh顯出ti7 hit-e5雲海遠遠e5前面。 \n「爸爸，我ti7 chia lah，緊來lah！」Hiah-e5雲海那變那烏暗，後來煞ti7暗雲e5內面完全chhoe7無阿花，百忍無koh進前lah。 \n伊只有企ti7 hit-e5烏暗e5雲海中teh呼叫阿花，百忍感覺真著急、不安，伊e5心開始大把縛。 \n忽然百忍有看著ti7烏暗中有一條光明e5線，tui3非常遠 e5面前照射來。Hit條光那大e5時，hiah-e5烏雲攏消散，退無去。 \nHit-e5光直直射百忍e5目珠，百忍到尾續用手來遮kham3伊e5目珠。 \n停tiap8仔久，伊徙手來偷看e5時，伊有看著前面遠遠e5所在有浮出一座非常美麗、壯大e5城。Tui3 hit-e5城有榮光發出照耀四圍。百忍e5心非常歡喜。伊m7信伊e5目珠會thang看著hiah sui2 e5光景。伊緊緊向hit-e5城來直走。 \nTi7 hit-e5城e5外面有真大koh懸e5牆，攏是用碧玉來造e5。Ti7 hit-e5城牆e5大門頂有字刻ti7 hia，就是，「疼e5王國。」 \nHit個城親像透明e5玻璃，koh親像純金來造e5，真正sui2。Hit個光明親像寶玉e5光輝，光閃閃射ti7城內kap城外。 \n百忍行近hit-e5城e5時，koh看著ti7 hit-e5城e5四圍有一條出煙霧e5大河圍teh。河e5水青綠綠，koh 冷凊凊，親像無人有法度thang經過e5款。 \n百忍真失望，來企ti7 hia，繼續來觀察hit-e5美麗e5城。 \n忽然城e5 一個門開起來，有真大e5光koh射出來。Hit-e5城內榮光燦爛，親像是一個無熱e5火海。 \n百忍ti7 hit-e5大光e5內面有看著一個寶座，有toa3著親像碧玉kap紅瑪瑙e5尊貴kap榮光e5王坐ti7 hit頂面，ti7寶座e5四圍有綠玉e5彩"}
{"text": "虹圍teh。全城e5光攏是tui3寶座e5王所發出來e5。Hit-e5光也親像sih-na3 e5電光一般。Ti7寶座前有水晶e5玻璃海。有千千萬萬，算boe7盡e5大群眾，攏穿白衫，手giah8棕樹葉，排列ti7 hit寶座前teh讚美、o-lo2，敬拜hit-e5榮耀e5王。 \nHit-e5稱讚e5聲音，親像海湧hoa7-hoa7哮。Tui3水晶e5玻璃海有一條大河流ti7城e5中央。Ti7河e5兩爿攏有真sui2 e5果子樹。Tui3寶座有12條大路thang3到ti7 12個大門去。Hiah-e5街路攏是舖金e5。內面e5人攏是穿白衫。Ti7街路，ti7河邊，ti7樹腳，攏有滿滿e5人ti7 hia，向寶座teh o-lo2。O-lo2 e5聲平靜了後，有一個聲tui3寶座發出，講，「你看，上帝e5會幕ti7人e5中間，上帝beh kap in相kap企起，in beh做伊e5百姓，上帝本身beh kap in ti7-teh，來做in e5上帝。Koh beh ka7 in e5目珠拭去攏總e5目屎，無beh koh有死失，也無koh有哀傷、喉叫、痛疼，前e5代誌已經過去。」 \n「攏無koh有咒咀，是上帝kap羊羔e5座位beh toa3 ti7 hia。伊e5奴僕beh服事伊，也beh看見伊e5面。Koh伊e5名ti7 in e5頭額。」 \n「無koh有暝時，也無欠用燈e5光kap日e5光，因為主上帝beh照光in。」Hit-e5聲講了後ti7百姓e5中間有koh發出真大e5 o-lo2，講，「聖哉，聖哉，聖哉。主上帝，全能e5，早ti7-teh，現在ti7-teh，將來ti7-teh e5。你堪得受榮光、尊貴、權能，因為你bat創造萬物，萬物ti7-teh，萬物受創造，攏是tui3你e5旨意。」Hiah-e5百姓大歡喜，讚美e5聲有振動城內。人人攏giah8棕"}
{"text": "樹葉懸懸，來大合唱。 \n百忍看著阿花ti7 hit-e5榮光e5內面，lam7雜ti7大眾e5中間，面大歡喜，向 tui3百忍chia來。阿花以及hiah-e5 人歡喜e5面hou7 百忍大歡喜，ti7伊e5心內有講boe7曉得e5激動到tu2 boe7-tiau5 hou7伊安靜。 \n「Li7-li7！Li7-li7！Li7-li7！」百忍有chong5起來，伊e5頭殼有cheng著椅，伊就明白伊是睏ti7拜堂內。總是hit-e5歡喜e5激動攏無消滅去。伊有繼續peh起來走到禮拜堂e5後面去。 \n伊用phi7-phi7-chhoah e5手來開hit-e5正面e5大門。門一下開，外面原來teh做大雨。天親像teh拚大水e5勢，大雨傾盆，hou7整個e5港都浸ti7大雨e5內面。 \n有大雷toe3後teh扑。雷公、sih-na3，khinn-khenn7哮來威脅，驚醒這個港都。外面攏無看著半個人teh行，連狗仔e5影都無，暴雨hou7一切e5現象攏茫霧去。 \n暴雨hou7一切e5現象攏茫霧去。卻百忍ti7這個強風、暴雨、大雷e5內面，攏無感覺甚物 e5款來直直走出拜堂外去。伊e5枴仔也放無去lah。伊e5全身攏完全kap ti7水內無各樣lah。 \n「Li7-li7！Li7-li7！Li7-li7！」伊繼續an2-ni叫來走hit-e5大雨e5路。 \n有真大e5歡喜kap滾絞ti7伊e5心內。伊e5全心thang講攏是hou7 向望kap歡喜佔滿，攏無有別個地步。 \n伊有走入大雨e5內面來無看著。有雷公e5電光扑落來，來koh照出伊e5時，伊已經走到真遠e5所在去lah。 \n大雨koh一擺掩密攏總e5物，卻tui3遠遠有聽著一個熱狂e5聲teh嚷。 \n「有一個王國叫做疼！」後來無情e5雨，連一切e5聲音也吞滅去。 \n(完)"}
{"text": "世間人著怎樣行才 Thang 得著救。\n（讀出埃及記12：24--30。） \n新舊約e5總旨，就是hou7世間人倚靠耶穌ti7十字架e5功勞，才thang免ti7審判e5時定罪。詳細查考聖經千章萬節，反覆解明，無m7是ai3世間人詳細明救恩e5法度，實在聖經所論e5事蹟包含極闊。以色列人得著救出埃及e5苦難，是代先表明咱後代e5人會脫離罪惡重擔e5機關。所以咱讀這章，應該看做上帝救道形狀e5圖，kap咱teh-beh得救e5人有大利益。以色列人ti7 埃及 be7 thau2放e5境況親像iau2-be7得著救e5罪人。以色列人得著thau2放所用e5法度親像代先表明耶穌基督後日救罪人所用e5法度。以色列人tiam3埃及做極可憐e5奴才，無人會幫贊in，也無人願幫贊in，in家己既然boe7家己幫贊，設使家己救，koh較艱苦，kap be7反悔改變e5罪人相同。Be7反悔改變e5人做情慾e5奴才，親像以色列人做埃及e5奴才。Be7反悔改變e5人做罪惡e5奴才，永無thau2放e5日，親像腳手hou7人pak8--teh，通身軀boe7會自由。世間人做m7著、做歹，tauh8-tauh8犯著上帝義e5受氣，家己知boe7閃避將來e5刑罰。佳哉耶穌獻家己e5身軀，親像古早人流羊仔e5血獻做祭物，做挽回罪惡e5禮，所以上帝就歡喜接納咱有罪e5人。 \n當時上帝降災厄ti7埃及國，因為以色列人企起ti7 hit所在，boe7免tit kap埃及人同受災難。佳哉上帝早早立一個法度，救揀選e5百姓離開，若無，以色列人e5大子kap頭水 e5精牲，亦著kap埃及人e5大子頭水精牲平平受扑--死。（出12：19[29]。）咱世間人亦是an2-ni。聖經講，「信--伊e5人boe7受審判，m7信e5人已經受審判，因為m7信上帝獨生子e5名。」（約翰3：18。）Tui3 che看，咱e5罪已經定"}
{"text": "著，只有刑罰be7到身上na7-tiaN7。以色列人ti7埃及，上帝e5救恩be7顯出e5代先，in e5罪已經定著--lah。以色列人趁上帝e5吩咐，將羊仔e5血來抹雙爿門khia7，通家e5人攏聚集ti7抹血e5門內，m7 hou7 in出--去。羊仔用火燒熟食e5時著ha5 帶、穿鞋、kiah8柺仔teh食，這幾項e5吩咐攏著實行，第一要緊--e5就是hiu3 血。上帝講，「我一下看見有血，就盤過lin2 e5厝。」咱查考血e5意思無難明，就是表明耶穌e5寶血。羊仔e5血救以色列人，就是代先表明耶穌基督e5血救世間e5罪人。Thai5無罪e5羊仔來救以色列人e5大子，親像聖經講，上帝e5羊羔基督為著世間人e5罪，流血死失，義--e5替不義死，hou7信e5人永boe7定罪。An2-ni耶穌e5死就thang救信伊e5人得著永活，永boe7到滅無。以色列人用羊仔血抹ti7門眉門khia7，通家e5人bih ti7厝內，che就是用血做閃避患難e5所在，倚靠血就得著救。扑死埃及人e5大子e5天使看見血就無入--來。中國有所在e5風俗，tu2著瘟疫抑是beh閃避甚物災害，著thai5雞、羊、精牲，將血抹ti7門眉kap社厧5四面，來閃避瘟疫、安定火災。細漢囡仔亦有用血寫「十」字ti7頭額來閃避鬼祟。這號風俗m7知tui3啥時起，總是亦thang引做寶血贖罪e5干證。以色列人用血kou5 ti7門--nih8，就得著血e5保護，罪人來chhe7耶穌，信服倚靠耶穌，就得著主流血功勞e5庇佑，凡若就近耶穌，家己認做罪人，明知審判boe7逃閃--tit，想bih ti7耶穌e5血下。上帝bat講，「看見門眉門khia7抹血，的確盤過in e5門。」（出12：23。）因為 an2-ni in無giau5疑，m7敢辯駁，只有相信耶穌替in死，是有功效，會救伊免tit上帝e5大受氣，就照"}
{"text": "上帝救恩e5法度做，無m7得著平安。 \n以色列人ti7埃及守盤過節，雖然守上帝所吩咐逐項e5禮數，總是第一m7-thang無--e5，就是抹血這項。上帝攏無講看見lin2腰ha5帶、腳穿鞋、手kiah8枴，我就盤--過無害--lin2。設使有人逐項照所吩咐去行，其中lang3抹血一項無行，你扑算怎樣？天使kiam2 m7是猶原beh入去thai5死in e5大子--mah？所以無論人怎樣遵守盤過節，若無用血抹ti7門--nih8，其餘e5禮數雖有完全守，猶原boe7免tit大子死。世上有行做端方e5人，外皮有教友e5款式，得著厝邊o-lo2，甚至已經奉教領洗禮，常常有人叫伊做基督徒，平素也遵守教會逐項e5規矩禮儀，in家己扑算m7驚將來e5審判，無扑算無bih ti7耶穌寶血e5下面，攏無穩當，因為人靠家己e5德行，總boe7免tit家己騙e5過失。聖經講，「上帝boe7騙--tit。」到審判e5時boe7免定罪，只有得著耶穌寶血e5救恩，自然平安無代誌。以色列人thai2會得著上帝e5救恩？攏m7是靠食羊肉亦m7是靠有行逐項e5禮儀，所靠e5只有ti7門外e5血；若將血抹門外就thang得著救，無，雖ti7家內遵守上帝e5吩咐，亦無利益，驚了死失猶原到家內人。以色列人知hit暝有害死大子e5天使beh tui3伊e5門口過，天使只有認明一項物做記號，看見這項物，就知著入內扑死大子抑免。這項物是甚物？就是抹ti7門外門khia7、門眉e5血。天使攏無入來看人有ha5腰、穿鞋、kiah8枴仔--無，所注意--e5，門--nih8 e5血na7-tiaN7。上帝講，「我一下看見血就盤過你e5厝。」試想「你」字e5意思，不過指個人來講，攏無管別人e5代誌，逐人家己做家己收，甚物人相信就hit個得著救，甚物人m7 kou5血就hit個受罪。到ti7食無kaN3餅 、苦菜kap得著救"}
{"text": "攏無關係，若門頂無血，食無kaN3餅、苦菜猶原無利益。Ti7 I哥林多5：7，有將真正kap誠實來解明無kaN3餅e5意思、苦菜e5意思，就是因為犯罪來憂悶，這兩項kap得著救無干涉，攏boe7 hou7罪人有絲毫向望得救。可惜世間有濟濟人倚靠親像這號e5代誌，向望得著救。常常聽見人講，「我現在出力做好人。」「可惜我從前有做真濟m7著。」講這兩句話e5人若無十分信耶穌替伊死、替伊流血，伊就boe7得著救，伊若無用耶穌所流e5血做閃避罪e5所在，kan-ta改變、反悔來家己救，永boe7得--著。存心忠厚是人e5本份，舖橋造路、大捨si3、賑濟散hiong人，亦是做會到e5人所應該著做，這幾項攏boe7救人。趁好離歹、反悔罪、解過失，亦be7-bat救一人，chiah-e5攏是贖救恩內面所有e5 m7是得著救e5地基。世間人斷斷boe7掠行頂面hiah-e5事就會得著救，獨獨倚靠寶血才會得著救。常常看見世間有濟濟人掠熱心做第一要緊，扑算有熱心、誠心就有向望，其實親像無kaN3餅一樣，boe7會救ti7埃及e5以色列人脫離艱苦，thang知真實熱心亦 boe7救罪人。人雖然熱心，有時伊所熱心是錯誤e5熱心，猶原無路用，親像保羅iau2-be7信道理以前hit時伊雖然極熱心，猶原boe7 tui3熱心救--伊，可見kan-ta倚靠熱心，實在boe7 hou7人得著救，只有耶穌e5寶血才會救人。 \n有人講，「倚靠基督耶穌，koh盡力做清氣e5人，我thang向望得著救。」總是che m7是上帝救人e5法度，上帝be7-bat講，「我看見血e5時，lin2真真有食羊肉，我就盤--過。」亦be7-bat講，「我看見血e5時，lin2真真有食無kaN3餅，我就盤過。」啥事講an2-ni？因為上帝ai3人知只有極尊貴榮光，罪人不過用這個法度就thang得著救。除「耶穌e5血」以外，無論用甚"}
{"text": "物法度，咱永boe7得著救。上帝既然定你e5罪你就著受刑罰，若是耶穌為著你所應該受e5刑罰，所以死ti7十字架。照上帝所定著e5法律，罪人應該照所犯e5罪惡受苦、受死，m7-ku2上帝e5子死ti7十字架頂流血，所流e5寶血伊已經替你流lah。得著救e5人ti7天頂吟詩講，「你bat受thai5流血，tui3萬族姓e5中間贖回阮來歸上帝。」（啟示錄5：9。）罪人怎樣會tit到天國享受榮華，攏m7是倚靠家己e5反悔、改變、好所行，抑是做甚物陰chek，專專是靠耶穌e5寶血，tui3 an2-ni thang得著榮光。聖經講，「伊bat用羊羔e5血洗伊e5衫到白白，tiam3 ti7上帝e5座位前。」（啟示錄7：14.15。）若無，決斷boe7-tiam3上帝e5寶座前。扑死埃及大子e5天使看見門眉門khia7已經抹血就知門內e5罪人已經死--lah。世間人無論犯罪偌重，死無就是伊e5報應，今已經死，kiam2 iau2有啥罪thang定。凡若屬耶穌基督--e5，怎樣免定罪？就是耶穌已經做代表替罪人死e5憑據。你想這號救恩是你家己所會成就--e5 mah？你猶原想靠本身行好事就thang到天堂--mah？你猶原想做虔誠來上天堂--mah？你猶原想m7靠耶穌e5寶血，beh用別e5法度上天堂mah？Kiam2-chhai2你已經承認只有耶穌e5血會hou7你得著救，你究竟做甚物來救家己？你到底用甚物法度來救家己？請你細膩想，chiah-e5問題攏是真要緊，你應該趁早定著。世間亦有濟濟人心內不止滿意講，「我承認只有耶穌會救咱。」「咱知咱攏是罪人。」「咱信耶穌有死。」總是an2-ni就夠額--lah-mah？An2-ni就會得救--mah？以色列人半暝e5時，若kan-ta想羊仔已經thai5--lah。」Kiam2 an2-ni就會救以色列人--mah？照an2-ni就會救罪惡十分"}
{"text": "重e5罪人--mah？實在無夠額thang救--in。 \n上帝be7-bat講，「羊仔thai5--lah，lin2就得著平安。」上帝講，「Lin2著用血抹ti7門眉、門khia7，lin2 bih ti7內面就得著平安。」 \nLin2莫得家己jia瞞來安你e5良心，親像醫生tah消毒藥ti7病e5皮膚，boe7除hit個病根，講，「我信基督有死。」魔鬼亦是an2-ni信。你扑算魔鬼有giau5疑耶穌無死--mah？魔鬼實在無giau5疑，m7-ku2魔鬼boe7倚靠血來bih ti7寶血e5下面。你切切m7-thang家己私心滿足，放睏睏講，「我真平安。」的確著真心反悔改變做換新e5人，才thang bih ti7耶穌e5內面，寶血會jia-kham3你從前攏總e5罪屬，an2-ni一定得著救。 \n你想耶穌e5寶血有啥路用？你到底掠hit個寶血做甚物路用？你啥事iau2 延chhian5 m7願來靠寶血做閃避災害e5所在？Kiam2-chhai2有人beh講，「Ah！你講--e5真著，逐項是實情e5話，阮攏無giau5疑，亦信聖經，十分知得救e5路，只有tui3基督這條na7-tiaN7。」這種人嘴雖是講到chiah好聽，其實心內iau2-be7靠救主，所講--e5全然無路用。比並當時以色列人ti7埃及，有人ka7 in講，趕緊抹血ti7門眉、門khia7因為今暝半暝e5時，teh beh來審判，以色列人kiam2-chhai2應講，「有影，好，好，延chhian5--幾-日-仔才做。」若an2-ni，in e5大子準準hou7天使扑--死。 \nHit暝就是以色列人得著活命，得著自由e5起頭，這暝以前in做奴才，雖罔活，親像死。上帝講，「Lin2著用這月做正月。」啥事an2-ni？因為hit暝in有bih ti7血e5下面才有性命，就是in有性命e5頭一日，亦是成國e5頭"}
{"text": "一日。 \n你e5活命究竟tui3甚物時起？就是tui3倚靠基督e5寶血hit時起，亦是你活命e5頭一日。若無靠基督e5寶血，你就無活命。He是怎樣講？因為人陷落罪孽，親像落ti7火坑，kap死一樣。 \nAn2-ni你應該怎樣行才會得著救？著趕緊bih ti7耶穌e5下面，因為伊有替你賠罪孽e5價錢，這個價錢m7是金、銀、貨物、寶貝，就是用伊e5寶血救贖你e5罪，做你閃避患難e5所在。今著趕緊倚靠耶穌e5寶血救贖你e5罪孽。上帝有應允講，「我看見lin2門口有抹血就lang3--過-去。」今仔日就是你有活命e5日，亦是你重頭生e5日。 \n換營。\n阮e5宗族平素tui3重武勇，為國擔當艱苦死--e5真濟。阮祖ti7中國道光年間，因為中英失和開戰，入營伍做兵。阮伯因為英俄兩國戰事，亦入交戰效勞。阮叔因為印度作亂亦去出征。所以阮這族少年攏勇敢，到我就較無。 \n我代先當鄉團，不過盡鄉堬H薄仔本份na7-tiaN7，無久有意思入軍界，後來去報名，經過醫生查驗身體，就送我到營部，逐日照時操練那做苦工。無代誌e5時招兩三個朋友，入酒館食酒，講笑戲hiauh，酒那lim，興那起，逐日顧thit-tho5。無幾月日，軍令到，beh調阮去守別位，阮真歡喜，因為thang換新號衫。營--nih8放幾若日 hou7人倒去備辦行李kap家內相辭，到beh起身前一暝，阮因為beh離開本鄉，所以入菜館大lim，食醉醉才倒--來，到營--nih8 the ti7火爐邊e5椅，無細膩跋落火爐，佳哉同伴插我去眠床，若無的確燒到臭礁。我若這暝死去，的確落地獄；隔日我並無講昨日酒醉險死，後來著炯戒我e5同伴亦無講我醉到險險hou7火燒--死。 \n阮當兵人有歹風俗，睏天光就lim，獨獨酒店be7開，所以這早起無lim，到食日晝聽見百總 hia有好酒，就去chhe7伊大lim，致到頭暈目暗，整隊去火車店，看見行路人就大"}
{"text": "聲kap in講，「再會、再會，」也唱幾條仔歹歌曲。Ti7火車內看見一瓶「威士卡」酒，嘴齒瀾直直流，定著到車站的確買來lim。無偌久到車站，車只有beh停幾分鐘，我kap同伴相kap到管帶e5面前，kiah8手行禮，講，「請官長准阮落車買一項真要緊e5物。」管帶無啥beh允，阮ka7伊講是極要緊，路尾才hou7阮去。買幾若矸就車內lim了了，後來到Kho-chhiaN2-su-tek，阮koh大lim，逐擺著lim到醉醉。An2-ni自由e5身軀，煞hou7酒拘束，無lim boe7過日。 \n到倫敦，阮be7 hioh客店，代先chhe7一間出名e5酒店lim，無疑所叫做出名--e5，就是汙穢ok-chhok e5代誌teh出名，入店teh lim--e5，攏是無下落e5人，in e5心意都m7是食酒。歹婦人人看見阮是新客，款待做上等人，阮無beh chhap-teng7--in，獨獨lim酒na7-tiaN7，lim煞koh到別間店，比代先--e5 koh較輸，我號in做「活地獄」，真正無惡不作，我親目看見in ku-ku怪怪e5歹代，boe7曉用話來講，獨獨印ti7頭腦內，無boe7記tit hit號ok-chhok e5款，我chiah卑賤就厭惡，何況贏過我e5人？上帝極大憐憫款待--我，將我ti7地獄內救出，hou7我墜落hit中間，我所行無照法度已經濟年，佳哉魔鬼e5力那較衰微，無久我就得著救。同伴逐日ti7極歹e5所在lim酒暢樂，錢銀開了，倒轉想前日e5事，實在無味，決定koh幾若日beh koh大lim。 \n平日已經慣勢，若一日無出門，就真無ge7，所以相kap議論今仔日beh去水手會堂消涼，卻知無啥興味，亦無酒thang lim，m7-ku2無半圓，無茶thang lim若無去koh較無意思，所以定著beh去hia thit-tho5。Kau3-te3，就"}
{"text": "有人chih接入去，用好茶相請，味不止芳。Lim煞，想beh倒去營--nih8，忽然有人來講，「Lin2請停tiap8仔久，有某e5先生beh來講道理，請大家toa3 teh聽。」阮聽這號話無啥意愛，總是因為人hiah好招呼，不便無禮辭--伊，不過罔tiam3 tiap8仔久。無扑算道理講了，koh著逐人簽名，勸阮入戒酒會，決意tui3今仔日做好，無koh lim，結聖神e5果子。阮心內m7-ai3簽名，後來hou7朋友出力苦勸，才趁in e5意思無推，總是簽名e5時，我tui3朋友phin2 講，今仔日簽名，明仔日無算數，阮攏無想著，「人有千萬算，m7值天一劃，」就是m7知已經hou7上帝e5神感動，hou7我脫離害我e5靈魂e5大罪。我雖罔常常到水手會堂kap朋友討論真道，若是an2-ni猶原boe7救我，因為我be7有提起耶穌e5名，我iau2 m7-bat耶穌，無得著耶穌，我心攏無滿意。做兵e5性較濟硬，第一m7-ai3改好。某e7昏我kap一個天主教e5人辯論道理，忽然hou7伊受氣哮喝，我亦無kap伊計較，猶原kap伊辯論教內e5真理，伊大受氣，用拳頭母cheng我e5目珠。隔日管帶問目珠怎樣著傷？我應「跋倒。」管帶明知我無老實，卻也無詳細查問。An2-ni我信宗教猶原無路用，我iau2-ku2 teh犯罪。我be7得著耶穌，心內攏無滿意，也無有心內真實e5平安。 \n軍營e5身邊有一個老婦人人，企起幾若間厝仔，內面設禮拜堂kap查經所，營--nih8 e5兵亦不時去。將近聖誕，內面著妝著結，老姆叫我去鬥幫贊。我去做幾若日，心不止歡喜，an2-ni我過一個聖誕攏無lim酒。 \n平時營--nih8 ti7聖誕節是第一快樂e5日，亦是第一驚惶e5日，親像我無敬畏上帝尚且知thang驚，因為軍營獨獨有犯罪e5快樂，無真e5快樂。過聖誕了後，有一e7昏禮拜煞，人問我e5靈"}
{"text": "魂怎樣？用啥法度才會得著救？Koh ka7我講，行好賑濟--人，攏boe7 hou7人得著救。耶穌有替咱死，替咱放sak性命，擔當咱e5罪惡。An2-ni講，差不多一點鐘久。講煞，阮就跪落相kap祈禱。這暝倒來軍營，我心內極憂悶，因為ai3加聽得救e5法度，總是因為軍法不止嚴，的確著照時倒--來。我tu2-tu2行到兩爿圍牆e5中間，上帝e5聖神有極大能力感動--我，顯明耶穌替我所做e5功勞，我就知早我所犯e5罪惡，攏kap耶穌同釘十字架頂，所以thang知，上帝因為耶穌將咱所有e5罪惡完全赦免。這號思想印tiau5我e5頭腦，hou7我十分快樂，盡力o-lo2耶穌，koh行--幾-步，已經到營門，就交門票入營，到睏房，這時我想beh認耶穌，燈已經無光，總是火爐iau2 teh著，我就跪ti7爐邊祈禱，be7睏e5同伴攏有看--見。我e5祈禱無偌長，因為我已經替耶穌做干證。後來的確做耶穌e5學生，早日所做逐項攏免講，獨獨我信耶穌就thang得著救。隔日，我bin2衫e5時，忽然聽見房內兩人teh khau洗我，一個liam5-piN大聲叫我講，「張謙，這位 無改好e5人，若ai3做耶穌e5學生，著實行m7-thang假影做。」我應講，「求上帝贊--我，我beh實行。佳哉上帝贊--我，我才會實行。」我ti7房內常常讀聖經，心內不止快樂。聖經e5話指示我做人e5道理。我 願一世人用聖經做指南針，無論啥事攏boe7盤過規矩。 \n我信靠耶穌得著救了後，ti7營--nih8當職無偌久，雖是無久，夠額會hou7官長兵士知我早日啥款，煞hou7 in知tui3今beh跟隨是誰。因為ti7烏暗--nih8 e5光，定定知小過失，營--nih8是第一烏暗e5所在，無上帝e5道理boe7會有光，總著有耶穌e5道理ti7 hit內面，才會有光。我beh離開e5日，tui3冊架nih8提我e5聖冊"}
{"text": "。千總講，「Che是hou7你離開chia e5物。亦hou7你得著救e5物。Koh，是hou7你放sak歹，做好e5物。」 \n看冊e5朋友，你若會講，「救主耶穌，我感謝--你，你有替我死ti7十字架頂。」你若會an2-ni講，請就看冊chit-tiap8續ti7這所在，用這個意思誠實ka7主講，你就thang得著救。聖經講，「因為上帝差子來世間，m7是beh審判世間，就是hou7人tui3伊來得著救。」（約翰3：17。） \n兄e5功勞贖小弟e5罪。\n羅馬是中古時代法律第一嚴e5國。百姓犯罪，m7准人哀求赦免，因為驚驚惶惶ngiauh8-ngiauh8 chhoah，大失落國民e5體統，罪犯亦m7-thang boe7記tit伊做羅馬e5國民，雖罔受刑罰e5時亦著忍疼無出聲，無haiN無求，亦著知痛疼就是所賠犯著e5國法。所以雖然做犯人亦著盡國民e5義務。Hit時有一個人in祖公bat做羅馬e5官，因為謀反受審判定死罪。當審判官teh定死罪e5時，犯人亦m7願跪落哀求。伊有一個兄bat為著國事出戰，兩手受傷lut--去，hit時四正企ti7審判官e5面前，kiah8懸伊e5手肚，進前替小弟求恩，講，「我e5小弟作亂，罪應該著死，求審判官看我替國家捨身，開恩赦免我e5小弟e5罪。」審判官看見伊bat為國事成做破相，心大感動，liam5-piN赦in小弟e5罪，出堂諭講，「審問該案犯某某，謀叛屬實，照例應該正法，來做炯戒。今請tai3念伊e5兄某某ti7戰場捨身立功勞，koh本身來替犯人哀求，所以格外施恩，赦免thau2放。」An2-ni hit個犯人得著免死，專倚靠伊e5兄有替國立功勞，又koh替哀求赦免，才thang免正法。 \nTui3這項hou7咱續想基督耶穌替咱建立功勞，咱本然犯著天e5法律，罪應該死。耶穌基督替咱釘死ti7十字架，做挽回e5祭物，今koh企ti7上帝e"}
{"text": "5面前，掀伊手掌e5釘跡替咱哀求。咱信--伊，立志改變，tui3今以後beh做上帝揀選e5百姓，liam5-piN得著赦免罪e5恩典，上天堂享受永活e5福氣。咱得著這號利益，m7是因為咱有啥功績，是上帝tai3念救主耶穌e5情，所以赦免咱e5罪。"}
{"text": "8 有一個世界完全光明 \nTui3台北大橋頂奇妙e5會合了後經過成月日，咱beh koh一擺發見百忍kap阿花出現ti7港都基崙e5路邊，水銀燈腳teh吟詩。吟詩e5聲音m7是百忍，是阿花。 \n阿花幼嬰古錐e5聲有吸引濟濟港都e5百姓kap軍人來圍倚ti7 in e5身邊。 \n可憐無厝e5小貓，你tui3 to2位一個國來，阿花e5聲音真響亮明瞭。百忍ngeh8伊e5琴ti7頷頸e5所在，目珠kheh-kheh來teh toe3阿花e5調。百忍e5面有一種e5歡喜滿足充滿。 \n天神e5頂面，彩虹e5尾溜，遠遠盤過人e5目珠。\n阿花攏無忍neh，真自然真開心來吟詩。伊e5頭毛有過整理到真好看，ti7伊e5身軀也有一領新koh sui2 e5洋裝，ti7伊e5腳也有鞋。 \n阿花那吟詩那用手來摸伊e5衫，卻伊e5目珠歡歡喜喜teh看人e5面。Hiah-e5圍纍e5人起初攏teh看阿花。後來就發現著hit個青瞑oe琴e5紳士是價值來觀察e5人。 \n「這兩人是甚物等號e5人？」人人e5目珠攏真奇怪。 \n「你e5雙腳踏ti7烏暗e5塵世，你e5心卻夢想無煞。」 \n「這兩人是父子e5款。」 \n「扑算是好額人e5變身，戰爭e5犧牲者。」有人開始teh議論in。 \n「純真是你e5名，真實是你隱密e5 翼爪。」 \n阿花吟詩了e5時in兩人就齊齊向眾人tham3頭，ti7 in e5腳下有反仆e5帽仔。 \nHiah-e5兵丁，特別是水兵，攏大歡喜阿花e5聲，就出聲喝koh扑手來稱讚伊，有人已經teh hiat錢ti7帽仔內。阿花真歡喜，就khiu2百忍e5手，常常giah8目來看百忍e5面。 \n「查某囡仔，你真gau5吟詩，你別日會變成真sui2 e5小姐！」 \n「Hiah-nih8細漢就hiah-nih8 gau5吟詩，實在飼著真gau5 e5子。」 \n有兩、三個兵丁拖阿花倚去來摸伊e5嘴ph"}
{"text": "oe2。 \n「你e5老父真福氣，有你這款e5囡仔！」有水兵講an2-ni，將5箍銀hou7阿花。百忍e5面有歡喜，親像光明、向望e5線teh走。 \n後來人四散了後，百忍就屈倚ti7阿花e5耳空邊來講。 \n「你今e7晡吟了真好，你e5聲音無m7著！我也無想你頭一擺會吟chiah好！」 \n阿花真歹意思e5款，將伊e5身軀撐倚百忍。 \n「阿伯ah，我這領衫tui3今起beh逐日穿著m7？！」阿花e5心只有歡喜伊e5新衫kap新鞋。 \n「你歡喜這領衫著m7？好，我另日chiah koh買一領hou7你。你看咱今仔日e5成績chiah-nih8好！」 \n百忍就開始集錢，阿花也幫贊伊。 \n後來百忍就toa3阿花ti7樹腳e5石條來相kap坐，欣賞港都sui2 e5水色。時間已經是黃昏暗lah。 \n百忍e5心真興奮，特別聽著hiah-e5人e5話，hou7伊真滿足。Ti7伊e5心內開始這個夢想是久久斷絕影e5…「阿伯ah，hia有一隻真大隻e5大船，也有一隻真細隻e5小船，in相kap tui3海nih teh入來。Hit隻大船扑算是爸爸船，細隻e5是子船，相kap kheh倚teh行。」 \nTu2-tu2 tui3 外海有兩隻船相chhoa7 teh入來。Ti7港口已經有真濟軍艦kap外國船停ti7 hia。車頭e5光地有無數e5人kap車ti7 hia無停teh交織，in親像teh趕緊beh轉去in燒lo7溫暖e5家庭。風已經漸漸teh冷lah。百忍有攬倚阿花ti7伊e5身邊，來beh hou7伊無著涼。 \nHit時 ti7後面大樓e5一間旅館e5房間有一個婦人人無聊坐ti7樓頂e5窗仔口teh看百忍kap阿花e5行動。 \n伊有看見青瞑人恬恬ann3倚囡仔，總是囡仔有teh講話e5款，有時囡仔也teh比東比西。後來青瞑人kap囡仔就開始beh離開hit個所在。 \n囡仔有牽青瞑人e5手"}
{"text": "，做前，in行到大路e5時有tu2著幾若張車走閃in e5面前，青瞑人就做前牽囡仔來iap ti7伊e5後面。In兩人相kheh倚來行到一間食堂，就入去，停beh半點鐘久就koh 看見 in相kap出來。 \n囡仔做前，總是到大路e5時青瞑人就koh hou7囡仔做伊e5後面來牽囡仔過大路。In兩人真幸福快樂e5款。In越入街市e5內面去，就看boe7著lah。 \n百忍所歇 e5旅館是ti7市中e5一間下等e5店。Tui3房間e5窗會thang看見一部份貧民e5厝頂，也koh一個窗會thang看著山頂e5厝kap外海。 \nHit個房間有兩頂睏床kap一塊桌。房屋已經真舊，真破損，卻整理真清氣。房間e5外面有走廊，有淡薄桌椅ti7 hia beh hou7人坐。Ti7 hit個走廊e5下面有一條巷路thang3到大路。 \n百忍tui3遇著阿花，koh想beh勸阿花ti7伊e5身邊了後，伊就隨時走到基崙來。因為驚了會hou7人發見著阿花。Ti7伊e5良心內有一種e5不安kap驚惶。「這個囡仔是m7是有人teh chhoe7？」有時想著這個事，ti7伊e5心內有一種e5鬱悶。 \n所以ti7路邊吟詩e5時這種e5驚惶攏無離開伊e5心。特別ti7這幾日e5生活，hou7伊那感覺伊真需要阿花。 \n實在阿花e5情影真緊e5發展來teh佔滿百忍空虛孤獨e5心。 \nHit一暝in倒床beh睏e5時，阿花忽然對百忍講話。 \n「阿伯ah，你kiam2是我e5爸爸？因為逐人e5囡仔攏有爸爸，以前我也有人做我e5爸爸，chit-tiap8你beh做我e5爸爸著m7？我kiam2 m7是著叫你爸爸！？」 \n百忍攏無應甚物，ti7伊e5心內只有發生一種e5滿足kap歡喜。 \n「這兩人是父子e5款。」 \n「你e5老父的確真幸福！」 \n伊koh想著ti7路邊所聽著e5話。 \n「出在你叫，攏會用得！」百忍an2"}
{"text": "-ni應阿花。 \n「An2-ni我beh叫你爸爸！」阿花真歡喜，起身起來仆ti7床頂。 \n「爸爸，你m7-thang koh hou7人chhoa7 我去別個所在，因為我愛kap你做伙。」阿花e5聲忽然失落自然活氣。 \n「Ti7 chia我會thang吟詩，會thang穿衫、穿鞋，koh也會thang出來街路看人。」阿花所叫出來e5話有扑著百忍e5心。伊攏無應答甚物，只有tui3伊e5床起來，ti7 hit個壁角行來行去，後來就行到阿花e5床。 \n「我beh ka7你號一個名，做Li7-li7。」阿花e5目珠真大開。 \n「Li7-li7是無厝e5小貓，也是我e5嬰仔！伊家己來入頭家娘e5厝！」 \n「是…，Li7-li7 tu2-tu2是你！」百忍chhun伊e5 手來摸阿花e5頭殼。 \n「爸爸，我ti7 chia名做Li7-li7，後來m7知beh koh變甚物名？」 \n「Li7-li7，你e5名今永遠是Li7-li7，的確無koh變換。」 \n阿花真歡喜就koh 倒好勢，伊e5面笑笑，卻目珠開始teh ai3睏lah。 \n「Li7-li7，目珠khoeh-khoeh，緊緊睏，咱明仔日iau2-ku2有工作。」百忍幫贊伊蓋被hou7好勢。 \n「爸爸，安眠！」阿花就轉伊e5身軀beh入眠，總是忽然koh peng2起來。 \n「爸爸，beh睏e5時人著ai3祈禱，我真久攏boe7記得lah。阿郎e5阿媽逐暝攏chhoa7阿郎祈禱。爸爸，你會曉祈禱boe7？」 \n「我boe7曉得！」百忍搖伊e5頭，「Li7-li7，你祈禱hou7我看。」阿花就koh一擺起來，跪ti7床頂，雙手合合，目珠khoeh-khoeh來祈禱。 \n「天頂e5上帝，求你照顧我kap爸爸平安經過這個烏暗暝。倚靠主耶穌e5名，阿門！」阿花真歡喜，就koh入床倒teh。 \n「天頂e5上帝攏知影咱e5代誌，逐時攏teh"}
{"text": "看顧咱，天頂是上帝kap天使所toa3 e5所在，hia是真快樂，榮光e5所在，逐日攏會thang聽彈琴，奏樂e5聲，人若信耶穌就死了會thang到hit個所在去。爸爸，你kiam2知影hit個所在？」阿花將敬虔e5老婦人人所講e5話來koh重述ti7百忍e5面前。百忍攏無出聲。阿花就入眠睏去。 \n百忍聽阿花停久無koh講話就知影是睏去。伊koh一擺用手拖被來ka7阿花蓋，續摸伊e5頭殼，就ann3嘴chim伊e5頭額。 \n「安眠可憐無厝e5小貓！」 \n百忍就暫時行踏ti7房間內，後來就入床beh去睏。 \n「爸爸，beh睏e5時人著ai3祈禱！」忽然阿花e5話koh浮出ti7伊e5心內。 \n「天頂e5上帝，求你照顧我kap爸爸！」百忍就停身，來跪ti7床頂。 \n「天頂e5上帝攏知影咱e5代誌，逐時攏teh看顧咱，天頂是上帝kap天使所teh toa3 e5所在。」 \n百忍就慢慢將伊e5面 向 ti7 hit個懸懸e5天頂去。 \n「Hia是真快樂、榮光e5所在，逐日攏會thang聽彈琴奏樂e5聲，咱若信耶穌就死了會thang到 hit個所在去。」Hiah-e5話親像走馬燈e5影來激起百忍e5心。 \n「上帝ah！上帝ah！」百忍開聲來祈禱上帝，總是伊發見伊無koh有別物會thang koh繼續。 \n伊只有恬恬ti7 hia跪，後來吐一個氣就入床去睏。 \n隔日，平平ti7 hit e7晡，ti7對岸e5 客館e5婦人人有看見百忍kap阿花相chhoa7到ti7 hit個海岸e5水銀燈腳來。 \nIn隨時準備開始工作。百忍先吟詩，後來人漸漸倚來e5時chiah hou7阿花吟。已經有真濟人倚來圍纍in，致到有聽見聲，無看見in e5影。 \n阿花吟詩了有真濟人歡喜，來扑手，也有人teh hiat錢。卻百忍koh繼續來吟詩。伊e5聲音不止有活氣，致到樓頂e5婦人人會thang聽著hiah"}
{"text": "-e5言詞。 \nTi7這個大雪縱橫e5歹暝，我有夢見一個歹夢，Hit個歹夢扑碎我e5純情，伊e5影終日toe3-tiau5我e5心。 \n我e5歹夢咬tiau5我e5性命，Hou7我ti7伊內面憂愁悲哀，伊ti7我e5心內企王旗，我e5鼓動聯合ti7伊e5臟腑。 \n我e5歹夢，你是我e5性命，離開你我無有別個向望，因為你chhoa7我認bat你e5奧秘，Hou7我明白你e5富有。 \nTi7你e5草場有歡樂e5聲，是活命快樂e5歡呼，你e5山頭有光明e5煙火，山谷是你萬有e5寶庫。 \n我e5心beh快樂吟詩，因為hit個大雪歹暝e5夢，Chhoa7我入一個美妙e5世界。是除去tui3一個歹夢hou7人會知e5…\n百忍吟詩了，阿花就koh續接吟。In e5聲音有吸引港都e5眾人，差不多親像烏山e5人圍來in。 \n有濟濟人tui3遠遠來hiat錢hou7 in。 \n人四散了後，阿花有幫贊百忍來ti7 hit個四圍chhoe7錢。 \n這擺e5工作特別成功，in所得著e5錢真濟。百忍真滿足歡喜。兩人暫時ti7石條坐，了後就相chhoa7過大路，來入hit間食堂。 \n「Li7-li7，今仔日咱會thang食較好e5物！」 Beh入店e5時百忍就an2-ni講。In相kap坐ti7普通in teh坐較內面e5桌。百忍就叫侍候e5囡仔來。「請你這頓ka7阮加添一尾魚hou7阮。」 \n無久就捧所beh食e5飯菜出來。百忍有特別e5雜菜飯，阿花有伊e5菜，koh加添一尾魚。 \n阿花真歡喜，因為m7-bat看著這款e5魚。 \n「Li7-li7，這尾魚是你e5份！」百忍sak倚魚ti7阿花e5面前。 \n「爸爸，你也著相kap食！」阿花koh sak到中央。 \n「爸爸無愛食魚，所以請你食。」百忍koh sak倚去。伊e5面真笑。總是阿花感覺真苦心。 \n「爸爸，chiah-nih8好食e5魚，你若無食我"}
{"text": "家己食有甚物好食？」百忍e5面koh笑笑，就將魚sak到中央。 \n「若是an2-ni爸爸也食，總是Li7-li7著食hou7較好看leh！」 \nIn真歡喜快樂來beh開始食，卻阿花忽然koh想著一個事。 \n「爸爸，咱beh食飯e5時也無祈禱？！阿郎若beh食好食e5物件著感謝。這尾魚ti7咱是好食e5物件，咱著感謝，若有感謝上帝chiah beh koh賞賜ti7後擺！」 \n百忍開始beh食e5手koh 放落去。「Li7-li7，你chhoa7爸爸感謝祈禱。」阿花緊緊來想祈禱e5話，就開始ann3頭來感謝。「天頂e5上帝，阮感謝你賞賜阮食物。阮也感謝你hou7阮這尾好食e5魚，靠耶穌e5名，阿門。」In就開始來食。百忍幫贊阿花來食hit尾魚，驚了有刺。 \n「魚、肉kap菜攏是上帝e5物，弓蕉也是上帝e5…上帝實在真疼咱，逐日攏hou7咱有thang食。」阿花繼續講話。 \n總是百忍真用心teh指導阿花著飲湯、著扒飯、著phui3刺、拭手，種種e5事。 \n這種e5生活經過無久，阿花已經有koh變一種e5人出來lah。伊變成一個真sui2，真好看e5囡仔。過去hit個憔瘁，歹看e5樣相攏認boe7出來。伊e5面有發出光采活氣。 \n百忍雖然ti7無自由e5烏暗中，iau2-ku2真歡喜來款待阿花，洗身軀、整理頭毛、穿衫，是ai3 hou7阿花成做一個不止可愛古錐e5查某囡仔。 \n有一擺in teh工作e5時，百忍有聽著一個婦人人an2-ni講，\n「這個囡仔真正sui2，真可愛，親像天使e5款！」 \nHit一暝相kap祈禱了，阿花入眠e5時百忍就幫贊阿花蓋被，伊坐ti7阿花e5床，聽阿花teh睏平安e5 hoann5聲，來想著hit個婦人人所講e5話。伊就chhun手摸阿花e5頭殼。「設使我若有目珠，我就會thang看你e5面！」伊e5手就摸伊e5面、鼻、目珠kap嘴phoe2。「L"}
{"text": "i7-li7，你實在真可愛！你是我e5小天使！你是我夢想中e5天使！」百忍chim伊e5頭額。伊e5目珠有目屎。 \n「我一切e5歹夢攏煞lah！M7是有甚物世間e5大事，只有你e5出現hou7我e5一切攏大變換。」 \n百忍e5 目屎直直流出。伊gim7倚阿花e5手ti7伊胸前。伊e5面向 ti7天。 \n「上帝ah，我著感謝你，因為你有賞賜我這個小天使。你知我e5悲慘，我e5孤單！」 \n有一暝百忍夢見有一個搖籃。出世無久，幼嬰e5阿花倒 ti7 hit內面。Hit個搖籃也是花籃，因為有真濟草花掩滿阿花e5身軀。 \n只有阿花e5腳尾，是穿一雙白色e5鞋…，kap戴一頂草帽仔e5頭殼有看見na7-tiann7。 \n阿花e5面真sui2 ti7 hit個掩密e5帽仔下。伊e5目珠kheh-kheh。Ti7搖籃e5四邊攏有散滿e5草花。 \n後來有一個穿烏色e5禮服e5牧師出現來beh攬 hit個搖籃去。百忍有問牧師beh 攬搖籃去to2位。牧師講嬰仔已經死去，beh ti7火爐內燒伊e5身屍。百忍大驚惶，m7信有這個事。伊就beh搶阿花。卻牧師有將百忍挨走，就將搖籃e5身屍下ti7一個焰熱e5火爐內。 \n焰火有燒hit個搖籃kap內面e5嬰仔阿花。伊e5頭殼、帽仔、頭毛攏燒落去。 \n後來燒伊e5腳、伊e5鞋…無偌久阿花就ti7 hit個焰火e5內面消滅去。 \n百忍開聲大哭。伊醒起來e5時，發現伊iau2 teh哮，卻伊無禁止伊e5目屎來繼續哮。 \n伊緊緊起身起來，走到阿花e5床來摸阿花。伊e5手掠著阿花e5手e5時伊才放心，停止伊e5目屎。 \n伊暫時真gong5-ngiah8，企ti7阿花e5床邊。 \n「伊kiam2會離開我去？！Kiam2-chhai2有伊e5親人beh chhoe7著伊來chhoa7伊去。抑是hit-e5頭家娘beh chhoe7著伊。」 \n百忍想到chia，就m"}
{"text": "7敢koh想。伊e5心ka冷sun2一下，因為hiah-e5思想hou7伊e5心真不安、掛慮。 \n百忍koh流目屎出來。伊就跪ti7阿花e5床前來牽阿花e5手來合倚ti7伊e5雙手來祈禱。 \n「上帝ah，我需要我e5天使，是你所賞賜hou7我--e5…，求你m7-thang koh tui3我搶去我 e5天使，親像以前e5款。」 \n百忍e5祈禱已經變做teh哮lah。苦命e5百忍，ti7這個不幸e5囡仔e5身上咬tiau5伊e5性命。伊e5目屎滿流ti7伊e5面。 \nHit一暝百忍攏boe7睏tit。伊ti7心內teh想kiam2-chhai2著chhoa7阿花離開這個所在，到台南去。是驚了這個港都有真濟人teh出入。 \nIau2-ku2 beh到ti7台南，這個事hou7百忍e5身平平真oh擔當得。台南ti7百忍e5心是一個thang咒咀、可惡e5地方。甚至pok8-kek時代ti7台南所tu2著hiah-e5極其悲慘e5日iau2-ku2親像傷痕ti7百忍e5心teh痛疼。所以這兩個意念ti7伊e5心相kap衝突，反覆無常teh追逼伊。 \n到ti7天光e5時，伊iau2 boe7-thang得著解決。結局in就照常koh toa3 ti7基崙。 \n有一擺in照常ti7水邊e5水銀燈腳teh做工e5時，hit時tu2-tu2阿花teh吟詩。百忍有聽著兩個婦人人相kap teh稱讚阿花e5 gau5。 \n「這個囡仔kap阿雅真相像。Hit個目珠、嘴、頭毛攏完全像款！」有一個an2-ni講。 \n「有影to著，kiam2-chhai2是阿雅e5親人！」Koh另外一個婦人人an2-ni續接。總是chiah-e5話入ti7百忍e5心e5時，伊平靜e5心就起大風湧起來。伊e5手也m7知影是teh oe 甚物，伊e5心充滿著不安。 \n所以到阿花吟詩了，就緊緊來離開hit個所在。 \n過日"}
{"text": "百忍就無出來工作lah。Hit個樓頂無聊e5婦人人有發現著百忍kap阿花四、五日無koh出來ti7水邊做工。伊扑算in是破病，抑是出外去。 \n果然tui3 an2-ni了後咱攏boe7-thang koh ti7基崙e5路邊chhoe7著百忍kap阿花。 \n寒冷、礁燥e5寒天已經過了lah。天地漸漸轉入ti7活命煥亂e5春天lah。到處有活命e5歡喜kap快樂充滿。綠色e5大地滿滿有生e5鼓動kap歡呼。樹木草花攏koh復活。天頂e5百鳥也攏轉來lah。人人e5面反照春天e5光亮kap活氣。 \n這個時咱beh chhoe7著百忍kap阿花ti7百花e5山嶺北投。In兩人相牽手ti7北投e5街路teh行遊。 \n百忍攏停止in e5工作，無ti7眾人e5面前露面。Koh亦盡量閃避較濟人teh出入e5所在。 \n親像公園、車站，等等。 \nIn e5時間攏是ti7室內，抑是ti7較安靜e5後山。 \n百忍in所toa3 e5旅館e5後面有一個闊大koh sui2 e5後埕。Tui3這個後埕會thang看見真遠山野e5光景。Ti7 hia也有真sui2 e5樹木，花草滿滿是。阿花真愛這個所在，所以早暗in兩人常常chhoa7到這個所在來thit-tho5，遊賞山景e5美色。菊花已經謝了lah。梅花kap桃花開滿山坪山嶺。草花也攏齊齊teh giah8頭放彩lah。 \nTi7樹頂有百鳥e5聲音teh hou7一個春天e5美妙加添榮耀、鬧熱。 \n「春天koh轉來lah！天地有歡喜e5歡呼！有活命e5煥爛！」 \n百忍e5心也得著真大e5激動。伊雖然無看見甚物，總是ti7伊e5心內充滿著春天e5光明活氣。 \nIn經過這個梅花園來到一個青翠e5草埔，就相kap坐ti7 hit個溫暖e5草頂。阿花看著一群e5花，就走落下面e5山坪來beh挽花。「爸爸，hia有真濟真sui2 e5 花！！」百忍有叫阿"}
{"text": "花著m7-thang去siunn遠，總是阿花感嘆無煞teh說明花e5 sui2，kap山景e5美妙。 \n後來阿花果然有挽一大把e5花轉來。 \n「爸爸，你看chiah-nih8 kah sui2 e5 花！」百忍chhun手來摸花，koh鼻花e5味。「有影，真sui2，真芳e5花！」 \n「Chiah-e5花，我beh送爸爸！」阿花 an2-ni講。百忍就接hiah-e5花。 \n「Li7-li7，真多謝！」百忍就捷捷來鼻花。阿花 ti7伊e5身邊teh開始thit-tho5別物事。In兩人e5心攏真歡喜快樂。 \n忽然阿花有發出奇怪e5笑聲出來。「Li7-li7，你teh笑甚物？！」百忍就問伊。「爸爸，你e5頭殼有插甚物你kiam2知？」阿花繼續teh笑。百忍伸手摸著有一蕊花插ti7頭殼。「Li7-li7，你也會作孽！」百忍也真歡喜。 \n「爸爸，你掠我boe7著！」阿花有走離開百忍。「爸爸，請你掠我看會著抑boe7？」 \n「好，若掠著你就ai3吟詩。」百忍就起身beh來掠阿花。阿花真歡喜，就gi-gi笑來走。百忍雙手開開來beh掠阿花。 \nTi7 hia轉旋無久百忍續觸著物件來跋倒ti7塗面。「Ah！」伊e5身軀有ko7 tui3 hit個山坪落去，到下面e5草埔。阿花看見百忍tak倒，koh lin3落下面，續攏boe7振動，就面變色驚惶，緊緊走到百忍e5所在來beh lam2百忍起來。 \n「爸爸！爸爸！爸爸！」阿花已經驚到續流目屎lah。總是百忍忽然笑出來，就起來抱阿花ti7伊e5胸前。 \n「Li7-li7，爸爸無an2-choann2 lah，你m7免驚！」百忍笑無煞。 \n「爸爸，爸爸！」阿花就用伊e5手來摸百忍e5面，親像ai3 beh確實伊無an2-choann2 e5款。後來in相kap攬倚來開聲大笑。卻in e5目珠攏有目屎。 \nIn e5幸福thang講是到ti7"}
{"text": "絕頂。Ti7 in中間所有e5疼心是屬天e5疼，是罕得有人會thang經驗著，會thang理解e5疼。Ti7這個疼e5內面百忍有感覺伊是世界上最幸福e5人。卻伊也確實伊e5世界攏完全變換lah。這e5世界也thang叫做疼e5世界。疼以外ti7伊e5內面攏boe7-thang chhoe7著別項物。"}
{"text": "1 孤女阿花e5身世 \n「阿花，阿花你iau2 teh睏著m7？你真敢！你iau2 m7 知thang起來！」 \n阿花ti7 夢中有聽見頭家娘兇惡e5聲音teh 叫伊，就緊緊對伊teh睏hit-e5 la5-sam5 壁邊e5位tio5起來。 \n「頭家娘ah，我起來lah！」阿花親像真驚心e5款來走到灶腳去。 卻iau2是真早，天iau2未光，koh是寒冷e5二月早起。 \n阿花半睏半醒e5款式來beh開始伊每日e5工作。伊細細e5身軀因為寒khu-khu-chhoah，伊緊緊起火ti7 爐nih，然後就提水桶beh出去chhiunn7水。 \n總是寒冷e5北風親像beh刺入ti7 hit-e5破爛e5衫包teh e5身軀。伊就sim7 一下，來beh聽hit個 thang 驚e5頭家娘有繼續ti7 伊e5 床內teh睏抑無？？？伊有聽著teh hounn5 e5聲，就想beh來用hit-e5受禁e5水。阿花小心來beh偷舀水缸內e5水，總是伊細細e5身材boe7-thang看著hit-e5大koh懸e5水缸內，煞 ti7小心e5中間去磕著水缸來發出聲。 \n「這個死鬼koh teh偷用內面e5水lah！」頭家娘粗大e5聲忽然近倚來到阿花e5面前，「歹物，你攏無聽嘴！」，來an2-ni嚷，煞出手搧阿花e5面。 \n「頭家娘ah，我beh去外面chhiunn7 lah！」阿花那挲伊e5 嘴phoe2 來開門出去外面埕，koh開後面門出去巷路。Ti7 巷尾有一個大古井，因為真早koh真寒攏iau2無人出來teh用水。阿花著ti7 hit個深深e5大井來chhiunn7出淡薄e5水起來。Hit-e5是不止困難e5工作，ti7伊細細e5年紀是cham2然oh 擔當e5事。伊因為寒就開始teh吟詩，連hit-e5 聲音也khu-khu-chhoah e5款。 \n阿花tauh8-tauh8 c"}
{"text": "hhiunn7，到滿桶就koh拖hit-e5 比伊較重e5水來入後面門。伊e5嘴iau2 teh吟詩，伊親像攏無teh想伊e5 困難。Ti7 伊細細e5身軀有滿滿e5忍受力thang對付世間攏總e5困難kap不幸e5款。 \n阿花koann7 水入來e5 時伊e5 腳手攏痲到m7 知是伊e5 肉。伊就倚近ti7 爐nih8來烘伊e5 手，hou7 伊e5 身軀有淡薄e5燒lo7，然後就洗米來煮早頓。伊ti7 嘴內iau2真細聲teh吟詩，因為頭家娘m7 愛伊吟詩。 \n天已經光lah，厝邊e5人攏開始teh準備早頓。隔壁e5嬰仔阿義teh哮，老母teh ka7伊io。有賣物 e5人e5聲，teh過路e5人講話e5聲攏有聽見。 \n總是阿花iau2感覺真寒，也感覺睏無夠額e5款，所以就屈身ti7爐邊beh bih寒。伊e5 面有厭倦，衰弱e5款式hou7 人看隨時明白。Iau2-ku2 hit對大蕊e5目珠有顯出伊天性不屈e5活潑明朗ti7-teh。貓仔Li7-li7看見阿花停手就緊緊走倚來hou7阿花抱。阿花看著貓仔真歡喜伊，就深深攬倚ti7 伊e5 胸前，卻an2-ni唸。 \n「無人愛e5死貓仔，你走來chia beh做甚物！」 \n阿花是甚物款人？伊是一個無父無母，國內e5查某囡仔。伊e5父母ti7 大東亞戰爭e5 時來犧牲死去，老爸是當兵ti7 戰場，老母是ti7 逃走e5難民e5中間來過身。孤兒阿花就ti7阿叔e5手內過伊幼嬰e5生活。到ti7 阿花四歲e5 時，戰爭已經結束，ti7上海有一對少年e5夫婦愛beh分囡仔，阿叔聽著就將阿花抱到上海來分hou7 in。 \n這對夫婦結婚數年攏無囡仔，所以照世俗e5例ai3分一個囡仔來做chhoa7頭。 \n阿花ti7 上海無久就koh tu2著中共e5侵犯大陸。戰火一發，大部份選擇自由e5百姓陸續搭船逃走到平安e5海島台灣來。阿花k"}
{"text": "ap伊e5 養父母也不出其他，混入ti7難民e5中間走到台灣來。 \n這個異鄉e5小家庭後來就安居ti7台北。養父繼續服務ti7銀行e5工作，逐早起出勤，e7晡時就轉來。養母真歡喜台灣，就常常chhoa7阿花出外thit-tho5。 \n阿花ti7 這個家庭卻是真幸福。養父母真有關心阿花，看顧伊e5 穿插，伊e5 生活，tu2-tu2親像in teh看顧in房間，in e5椅桌，in所屬一切e5 物件一樣。阿花e5頭到尾攏一一得著in e5意思來修整管理。頭毛e5體形，衫e5樣式，鞋e5款式，攏boe7使tit chhin3-chhai2。 \n阿花ti7 這個家庭tu2-tu2是一個活e5尪仔一樣，老母若叫伊an2-choann2 伊就an2-choann2。伊e5 養母逐日著chhoa7阿花出外去訪問親人朋友。 \n「阿花你去穿hit領紅色e5外衫，換hit雙無帶e5烏鞋，媽媽beh chhoa7你出去。」早起時到這個時間，養母就an2-ni吩咐阿花。 \n阿花真歡喜，伊是一個活潑好奇e5囡仔，所以緊緊就去換衫準備出門。對有這個習慣，阿花若到hit-e5時間就ti7 心內teh等候媽媽beh對伊講hia e5話。到尾hit-e5時若到，阿花就m7 免媽媽對伊講，伊家己先去換老母扑算ai3伊穿e5衫kap鞋。阿花e5 chun2-chat攏有著，到老母ka7伊講e5時伊攏準備好勢lah。 \n光復十外年了後e5台北，差不多有國際都市e5繁華。美國e5文明攏直接會thang傳入ti7 這個都市。有外省來e5難民往滿ti7 每一個街路巷角。軍人、外國人、商人各種e5人物，各種e5形式ti7 hia e5愛護虛榮e5人e5心做成真大e5作祟。阿花e5目珠所注意e5是hia e5店頭華美e5花樣kap排列ti7 窗內e5尪仔，稀奇e5 thit-tho5 物。 \nHia e5不時teh變動繁"}
{"text": "雜e5街路顯出一幅看boe7-sian7 e5活境。阿花toe3養母ti7 店頭、ti7 人家、ti7街路、ti7 車頂、ti7市場來欣賞社會上逐款e5情形光景。 \n除去chiah-e5事以外阿花e5生活攏是ti7 樓頂e5房間，伊ti7 hia家己thit-tho5。\n「這個是我e5嬰仔。」阿花用布做一仙嬰仔來kap伊講話。「媽媽beh chhoa7你出去thit-tho5，beh坐車去街仔，你著緊緊loah你e5 頭毛；你e5 頭毛真sui2，也著換hit領媽媽做hou7 你e5 紅衫。你穿hit領真正sui2，鞋著穿hit雙無帶e5，若無，你e5 腳會疼。」阿花將養母常對伊講e5話來對嬰仔講。 \n「這tiap8是市政府前，有人客beh落車抑無？請lin2 m7-thang kheh，著等候，著排列落車！」阿花學車掌e5話 e5款式。 \n「來坐！你a知ai3欠用甚物？牛乳抑是雞卵？阮e5雞卵是新鮮e5…」，che是雜貨店e5話。阿花將所聽所看e5，ti7 孤獨e5 時就來表演。 \n阿花ti7 這個家庭thang講是真幸福，「阿花落來食飯！」若到飯頓，老母就來到樓梯腳叫伊食飯，有時老父也來到樓頂叫伊食飯，續kap伊講話。「阿花爸爸chhoa7你落來！」阿花就牽爸爸e5手，兩人就相kap做sng2來落梯。 \n「阿花你挾兩塊肉，爸爸媽媽也攏挾兩塊。」逐人坐桌e5時，媽媽就提肉e5 phiat 來hou7 逐人攏挾兩塊。 \n「阿花你愛食肉e5款，爸爸這塊koh hou7 你。」養父就tui3伊e5份額提一塊hou7 阿花。孤兒阿花ti7 這個家庭e5生活實在真趣味。老母逐日chhoa7伊出門，老父若轉來，有時亦買淡薄物件hou7 阿花。無偌久養母有發覺伊e5 生理變樣，就隨時明白有懷孕。In e5心真大歡喜，緊緊通知hou7 親人知影。Tui3 這時起這個家庭沈重e5空氣有大變"}
{"text": "換。期待歡喜e5快樂hou7 這個家庭變真有活氣。老母就減少出外，常常teh歇睏。 \n總是阿花發現伊e5 歡喜漸漸無去。Hia e5規則的e5生活煞折cham7，boe7按算tit。伊e5 時間漸漸感覺冷淡無趣味。卻阿花iau2照時間就換衫teh等候老母。 \n到ti7 這個時老母就攏無chhoa7阿花出門lah。失望e5阿花就攏ti7 伊e5 房間來家己thit-tho5。Ti7 阿花e5房間有一個窗，會thang看著對面e5一間房間e5光景。Hit-e5是隔壁e5細子阿郎e5阿媽e5房間。Tui3這tiap8阿花所有e5一切就是到ti7 這個窗仔邊來看阿郎e5事。 \n「阿媽，我轉來lah！」阿郎若tui3學校轉來就到阿媽e5房間，因為伊kap阿媽做伙睏。 \n「阿郎，你轉來lah，著m7！」一個慈悲e5老婦人人歡頭喜面出來抱阿郎。 \n「你今仔日有kap人冤家無！」阿媽就幫贊阿郎褪衫，囥伊e5 學用品來an2-ni問伊。 \n「我無ka7人扑，總是阿生代先ka7我扑，我才ka7伊扑。」阿郎就漚面漚面來講。卻阿媽隨時變嚴肅e5面，拖倚阿郎來伊e5 面前。 \n「阿郎，設使有人ka7你扑，你也m7-thang扑人，咱若扑人天頂e5主耶穌kap天使攏有看見，in看你出手扑人e5 時beh真著驚，真憂傷。咱hou7主耶穌kap天使無歡喜kiam2 好！後擺著注意，今請你ka7我講我m7 扑人！」阿郎一發漚面翹嘴來講。 \n「我m7 扑人！」阿媽真歡喜e5面講，「An2-ni才有乖，耶穌kap天使攏真歡喜阿郎；也beh祝福阿郎。今chia有糖仔hou7 你食。」 \n「咱m7-thang扑人，咱若扑人天頂e5耶穌kap天使攏有看見，in beh真艱苦心。」阿花隨時將chiah-e5話來教示伊e5 尪仔。 \n有一日阿花koh看見阿郎轉來e5時，伊e5 阿媽就koh問伊有乖抑無。 \n「阿媽，我ti"}
{"text": "7 學校拾著一角，是阿雅ka落e5，伊無看見所以我ka7拾來。」阿媽聽著這個事真著驚，致到伊無話thang講甚物。阿媽真艱苦心，所以無責備伊，到hit一暗beh睏e5 時，阿媽才叫阿郎來到窗仔邊。「阿郎你有看見hia e5天頂e5星無？」阿郎e5心就無平安，是明白阿媽因為伊拾錢e5事teh無歡喜。 \n「阿媽我有看見滿天e5星！」「阿郎，hia e5星攏teh看你，hia e5是天使e5目珠，teh看你。你拾e5錢提出來！」阿郎tui3伊e5 袋仔 jim5 一角銀起來hou7 阿媽。「阿郎，這個錢著koh提去還阿雅，阿雅無看見，總是天頂e5天使攏有看見。」 \n阿郎注神來看hia e5星辰，攏親像teh gin5伊，hou7 伊生出驚惶。 「阿郎，你後擺m7-thang做hit 號am3-sam3 e5事，若an2-ni耶穌m7-tih8你，阿媽也m7-tih8 你。」阿郎看見阿媽大受氣e5面煞哮出來。阿媽就叫阿郎跪teh，來chhoa7伊祈禱「主ah，求你hou7 阿郎無貪心，無做am3-sam3 e5事，hou7 伊有光明e5心。」 \n「主ah，求你hou7 我e5 嬰仔無貪心，無做am3-sam3 e5事，hou7 伊有光明e5心。」阿花隔早起就跪ti7 伊e5 房間來kap伊e5 嬰仔做祈禱e5 thit-tho5。阿花到暗暝就用奇怪e5目珠來看hia e5天星。「Ti7 hia有耶穌kap天使e5目珠攏有看見。」 \n阿花e5生活koh進入ti7一個新e5 階段lah，伊今無koh穿衫來等候養母beh chhoa7伊出去lah。伊只有ti7 窗仔邊來等候阿郎轉來，thang聽伊e5 聲，kap伊相kap有份攏總e5歡喜kap憂傷。所以阿郎所會曉吟e5詩，阿花也會曉吟。 \n經過幾月日後，ti7 這個家庭有加添一個查甫嬰仔。養母e5歡喜boe7-thang形容，in e5"}
{"text": "心內終日攏充滿嬰仔e5事，親像tu2-tu2才發現著生活e5意義，tu2-tu2才見著日光一樣，滿滿e5幸福快樂。In無暝無日來照顧一個掌中e5寶貝。 \n「真福相e5面，目珠真有才氣！這個嬰仔大漢起來會做gau5人，咱著來買一領上頂e5衫hou7 伊穿，這號平常e5衫較無合伊，也著一領真貴氣e5毯仔，若較大漢就thang掩毯仔出去thit-tho5。Koh無久就會行，也會講話，會叫爸爸媽媽，咱就chhoa7伊到幼稚園，伊所穿e5是第一sui2 e5衫。Ah，hit-e5歡喜，hit-e5幸福！」 \n養父母常常想到chiah-e5事來心滿意足。Tui3早到暗攏是teh講嬰仔e5事，ti7 這個家庭e5前途有真大e5歡喜kap向望。 \n總是阿花那感覺著孤獨、憂鬱，特別若阿郎去讀冊，伊就kap伊e5 尪仔thit-tho5講話，有時著做紙e5衫，紙e5鞋hou7伊穿。 \n「你是我e5嬰仔，我e5寶貝，我beh做一領真sui2 e5衫hou7 你穿，是白色e5衫，若無，chiah-nih8寒我e5 嬰仔會寒著，ouh，我e5 嬰仔若寒著，我beh an2-choann2，我就傷心，我beh講，我e5性命，我e5快樂！」阿花將養母e5話來重述ti7伊e5 尪仔。到阿郎beh轉來e5時刻，阿花就放sak 伊e5 尪仔來ti7 窗仔邊等候伊，愛beh聽in e5話。 \n「阿媽，阮今仔日有聽著拉撒路e5故事。拉撒路是一個可憐e5乞食。伊攏無爸爸媽媽，伊也無厝，伊倒ti7 好額人e5門口，來拾in e5屑仔 teh食。伊也無人beh關心伊，只有狗仔來舐伊生痛e5位。伊全身攏生痛，真受苦。總是伊有信上帝，常常giah8目仰望天頂，所以到尾伊死e5 時有真大群e5天使tui3天降落來迎接伊上天頂去，到ti7 老父亞伯拉罕e5胸前。Ti7 hia拉撒路真歡喜，真快樂，攏無koh痛疼受苦lah。」"}
{"text": "阿郎將伊聽著e5故事來講hou7 阿媽聽。Hit一暝阿花行到窗仔邊e5 時，伊就koh想著拉撒路e5事來giah8目看天an2-ni講。「拉撒路ti7 hia無koh受苦lah！」 \n有一暗頓養父母兩人teh食飯e5 時養父忽然想著阿花。 \n「咱煞攏boe7記得叫阿花食飯！」養父就起來叫阿花。 \n「阿花，你著家己落來食飯，m7-thang hou7 人叫，阮攏真無閒。」養母看著阿花坐位好勢e5 時就an2-ni講。 \n「阮實在真無閒！」隔幾日養父koh發覺阿花無落來食飯，伊就beh去叫伊，卻養母就講，「無要緊，伊家己會落來食。」Tui3 an2-ni了後in就攏無koh到樓梯腳去叫阿花食飯。 \n阿花e5孤獨那深沈，伊ti7這個家庭感覺真冷淡不幸。 \n這個情景過了三四月日，嬰仔已經真心適lah。 \n嬰仔會sng2 笑lah，會用真古錐e5目珠teh認人lah！咱會thang抱伊出外thit-tho5 lah。養母就開始抱嬰仔出門。「阿花，你著tiam3厝nih8顧厝，我beh抱嬰仔出去。」養母就到阿花e5房間來an2-ni講。阿花有聽見養母落來，ti7 樓下teh kap人講話，關門出去e5聲。厝內攏安靜去e5 時，阿花就chhinn冷sun2一下。阿花ti7 伊e5 身上有感覺受棄sak e5悲哀kap孤獨e5憂傷。卻伊就抱伊e5 尪仔來相kap做拉撒路e5遊戲。 \n「可憐e5拉撒路死去lah。有真濟白衫e5天使吟詩落來到拉撒路e5位。」「可憐e5拉撒路，你e5受苦已經煞lah。Ti7天頂有備辦你e5 位，hou7 你入ti7 安歇kap快樂。」「拉撒路ti7天使e5中間，無koh孤單憂傷，因為天使攏teh吟詩跳舞hou7 拉撒路看。」 \n“La-la-la-la-la，la-la-la-la-la。”阿花開始吟詩跳舞起來。 \n到這個時養母煞也攏無koh tui3阿花講"}
{"text": "伊beh出去，伊只有鎖門起來，就做伊去。Ti7 伊e5 目珠內阿花e5存在攏無去lah。到ti7 想著阿花e5 時，伊感覺阿花是一個完全無須要，無意思e5人。 \n「你a知有感覺阿花近來真各樣抑無？」有一暝養母ti7 床nih8 e5 時an2-ni對養父問。 \n「阿花親像一個愚憨e5囡仔，煞攏boe7講話，lian7食飯也m7 知thang食，衫褲攏boe7曉換。」養母an2-ni講來giah8伊e5 肩頭表示真失望。 \n「阿花iau2真細漢，實在著koh人幫贊伊。」養父an2-ni應。 \n「我看伊m7 是一個平常e5囡仔，前也m7 是an2-ni。」養母真傷心e5款。「咱飼這個tu3憨e5囡仔有甚物向望。」 \n「總是kiam2有別e5法度，既然分來飼lah。」養父講。 \n「我想咱將阿花分hou7別人飼，tui3 ti7 咱kap伊攏有利益。」養母e5面真決意。「Kiam2有人beh飼伊？」養父e5面澀澀。「Hit-e5砧皮鞋e5阿伯有teh講愛分一個親像阿花hit款e5囡仔，咱來分hou7 in，in結婚chiann5十年，婦人人卻iau2無有囡仔。」養父安靜無應甚物。 \nTui3養母提出這個事了後無偌久，有一早起有一對e5中年e5翁某chhoa7來訪問這個家庭。丈夫是一個lo3-lo3瘦瘦四十外歲e5忠實人。婦人人是矮矮肥肥無清采e5面。丈夫恬恬，總是婦人人tui3頭到尾直直講話無煞。養母chhoa7 in到樓頂e5 時，就指阿花hou7 in 看。 \n「所講e5囡仔就是這個。」 \n養母講，「這個就是阿花ouh？」砧皮鞋e5婦人人開始tui3頭到尾來鑑察阿花e5身上。Hit-e5 chhinn gin3-gin3 e5目珠，粗大e5聲，無清采e5面hou7阿花真tam2心。 \n「An2-ni好，我決定beh chhoa7這個囡仔轉去，kann 有五歲lah hounn3"}
{"text": "？伊也會ka7我摒掃整理內面，嬰仔若出世也會ka7我ainn7去外面thit-tho5，koh較去，也會ka7我煮飯。」這個歹看e5婦人人親像teh做夢e5款來an2-ni講，卻恬恬忠實e5丈夫面向厝頂，親像講，「我攏無teh聽你所講e5話。」 \n「Ti7 阮chia我攏無hou7 伊做甚物工，阮實在真好款待伊。」養母就an2-ni講。 \n「阿花，這個阿伯阿姆beh chhoa7你去in 兜，你有歡喜去無？」養母就屈身來問阿花。阿花攏m7 知影著應甚物，伊只有用著驚e5目珠來看養母e5面色，然後就koh轉目來看這個m7-bat e5婦人人e5面。阿花ka冷sun2 一下，因為明白伊著ai3 toe3 這個thang可疑e5婦人人去。所以伊無講甚物，只有開始穿伊e5 鞋，提伊e5 尪仔，戴伊e5 帽仔。 \n養母也明白阿花e5應答，就提一兩領較好e5衫hou7 阿花。 \n「阮做真濟衫hou7 伊穿了lah，這雙較好e5鞋你也thang提去，阮為著阿花用真濟錢lah。」養母家己an2-ni唸。 \n「Chiah-nih8大漢boe7會蝕本，著hou7 伊做工。An2-ni好，阮beh chhoa7伊來去lah。」 \n婦人人就牽阿花e5手來落樓梯。阿伯也恬恬也toe3 in e5後面。 \n阿花漸漸離開這個久久所toa3 e5厝。伊越頭來看阿郎e5窗仔，忽然有目屎流出來。婦人人e5手an5-an5親像手扣掠伊。"}
{"text": "4 盲目樂人e5身世 \n這個路邊teh吟詩求乞e5青瞑人是甚物人，今咱著暫時倒轉去看伊e5 事情kap經過。 \n近40外年以前e5事，ti7台南e5 ××街e5中站有一座華美e5大洋樓，差不多是當時最堂皇e5建築。 \nHit-e5洋樓e5主人叫做蔡炳文，人普通叫伊炳文阿舍，是一位極奇富有e5業主。 \n伊e5 婦人人有生兩個後生kap一個查某子。 \n有一擺第二子ti7 日本teh讀大學e5 時續 tu2著大病。老母，蔡婦人接著消息就chhong2-chhong2 pong5-pong5 搭船過日本去看伊e5 子。 \nTi7 婦人人出外成年e5時，這個風流e5主人續 kap一個厝內e5女婢發生關係。 \n悲劇tui3 chia 開始。到ti7婦人人聽見這個事情tui3日本拚轉來e5 時，這個女婢已經生一個查甫嬰仔lah。 \n經過月外日後，可憐e5母子就受趕出這個怨嘆e5大樓。 \n老母流目屎抱伊e5 嬰仔去倚靠toa3 ti7山內田庄e5阿兄。 \n這個山內e5田庄只有是百外戶集合企起e5一個小部落。 \n卻ti7 chia有自然界所會thang hou7人攏總e5美色kap快樂滿滿，thang看見世外桃源e5平安ti7 hia。Ti7 這個庄社e5頂面，山腳有一間天主教堂，大部份e5百姓若到禮拜日就歇睏攏總e5工作，到禮拜堂去做禮拜，守彌撒。 \n這個受苦e5老母看這個所在是最thang hou7 in母子得著閃避世人e5譏刺kap排斥e5地。無疑悟in母子一下踏入這個地，全庄e5百姓攏相kap議論。「In是甚物人？」這個議論無久就生出結論。 \n「有一個犯罪e5婦人人，抱伊犯罪e5子入來這個庄社 ！」這個消息有振動全庄。事實這款e5事ti7 這個庄社是一個thang驚thang畏e5代誌。 \nTi7 溪水邊洗衫e5婦人人將這個驚人e5大事來做in e5話柄，相kap講來笑。 \n老婦人人"}
{"text": "看著這個可憐e5老母tui3 in e5身邊過去，就phui3 瀾，giah8肩頭，畫十字ti7 胸前來表示厭惡。 \n「污穢物！」In e5嘴內an2-ni唸，in母子成做全庄e5窒礙。「這e5罪惡e5子著hiat-kak，m7-thang飼這個，的確會引災難！」 \n阿兄e5家庭攏無歡喜in ti7 這個所在，常常用話來攻擊譏刺in。Koh也驚了有甚物連累。這個攻擊kap譏刺攏無冷靜，那久那厲害。 \n嬰仔ti7 這個環境e5內面漸漸大漢lah。老母就ka7伊號名做百忍，就是百般e5忍受。 \n母子陷落ti7 真大e5困難。卻也感覺攏無別條路，就ainn7 這個可憐受厭惡e5子拾樹葉抑是掘草頭出來賣，來維持in e5生活。 \n有時老母想著母子e5境遇kap烏暗e5前途來坐ti7 樹腳哮。百忍到ti7 真大漢會曉印象著苦命老母e5目屎滴ti7伊食奶e5面。 \nTi7 這個慘境過了10外年，百忍已經kap別e5囡仔入ti7山下e5小學teh讀冊lah！ \n總是百忍開始發現ti7 伊e5 身上有真大e5不幸kap孤單。 \n「無父子m7 是人！百忍可惡蟲！」 \n同學做歌曲來譏刺排斥伊。人若看著伊就走閃去，也無人beh kap伊同桌。 \n「媽媽，人是an2-choann2 叫我無父子，叫我可惡蟲ne3？」百忍開始將伊e5苦事來質問伊e5 老母。 \n「百忍，請你m7-thang 問我甚物！攏是媽媽e5罪，請你著赦免我，攏是我m7 著！」老母攬倚子兒來大哮。 \n總是到百忍畢業無久，這個受苦e5老母就帶病煞過身。百忍自然歸屬伊e5 阿舅，來幫贊田園以及攏總困苦e5工作。百忍ti7 這個家庭e5生活是真不幸。阿舅看伊做牛馬來苦楚厭賤伊。伊逐日攏ti7 山野teh kap塗糜做伙。Ti7夏天有熱焰e5日，ti7 寒天有寒冷e5北風teh苦楚伊e5 身軀。 \n有時看著別個家庭父母子兒團樂e5情形來吐"}
{"text": "氣。也有真濟青年人早暗出外上學e5情形，hou7 百忍e5心生出真大e5失志kap怨慼。伊開始痛怨伊e5 命運。伊e5 不幸終日充滿伊e5心，來hou7 伊時常真鬱卒。 \n伊m7-bat行到禮拜堂去，禮拜日全庄e5百姓攏無做工去禮拜，卻伊家己走到山野e5草埔去倒ti7 樹腳。 \n「你是罪惡e5子，你e5 全身攏有罪惡污穢e5血teh流，你應該著痛悔憂傷來求天主赦免你e5罪，若無你的確ti7 罪惡中沈淪！」阿舅常常an2-ni tui3伊講。總是伊故意反對到禮拜堂。有時若姑不chiong來tui3 hia經過，伊就phui3 瀾講，「有甚物天主！伊是不義不法e5神lah ！」 \n人人厭惡伊，伊也厭惡人，全世界排斥伊，伊也排斥全世界。到18歲e5 時百忍就開始家己繼續讀冊。逐暝攏ti7 伊e5房間來暗靜研究。伊e5 身體也已經真成熟結實lah。Ti7 這個庄社差不多無人會thang kap伊比並。伊成做一個罕tit看著e5英俊，清秀e5青年。伊e5 欲望也開始燒著 ti7 伊e5 心內。 \n「我著努力，來洗我攏總e5見笑。我著對抗全世界，著征服伊！」 \n伊常常上到山嶺頂看落平洋e5都市來an2-ni 決心。 \n果然無久伊有得著一個機會thang離開這個反感e5庄社，去服務ti7 台南市內一間最大e5百貨公司。伊一方面工作一方面勤勤讀冊。後來百忍就進入ti7 一間市立e5夜學讀中學e5課程。伊非常認真勤勉，致到攏kap別人有真大e5分別。4年後夜學畢業e5 時伊就得著資格去考試台北e5高等學校。伊不斷e5努力kap熱熱e5心志幫贊伊，hou7 伊真好e5成績來及格，koh續會thang得著該校e5獎學金。 \n百忍e5努力真大成功lah！卻伊無掠這個做夠額來失落謹慎，是得著出力e5地步來一發加添努力。伊連睏e5時間也減少，無論ti7 甚物所在，冊攏無離開伊e5 手。伊也深深保守孤單"}
{"text": "e5生活。所以伊e5 成績是特別出群。甚至伊有真特別文雅e5外貌hou7 人boe7-thang看出有甚物烏暗e5精神。 \nTi7 chiah-e5事，自然hou7 百忍e5心發生真大e5優越，驕傲。伊e5 慾望一發至烈燒toh8。Ti7 伊e5 心內有真大e5自信。 \n總是伊讀到第二年尾e5時忽然發覺有染著肺病。身體日日消瘦衰弱去。 \n這個事tu2-tu2是死刑e5鐵錘摃 ti7 伊e5 頭殼一樣，hou7 伊一切攏大搖動。伊開始放sak 伊e5 冊lah。伊親像tui3懸懸e5半天koh摔落到ti7 烏暗絕望e5深淵。Hit-e5懸懸e5半天是用何等價錢來得著e5，hou7 伊感覺無法度thang忍受這個事實。 \n「我攏總e5努力kap受苦ti7 to2位？」伊ti7 學校附設e5病院內，親像失神無靈魂e5人坐恬恬，攏無振動。伊幾若日攏無食飯，暝時也m7 知伊有睏去。怨嘆kap絕望e5大雲包密伊e5 全身。 \n「今beh an2-choann2？！」伊進前想也想無，倒轉想也想無有甚物，一切攏是茫茫渺渺。後來伊就真chhinn凊e5款來ka冷sun2續企起來行到窗仔邊去。 \n「絕境！絕境！」伊只有細聲來an2-ni唸ti7 嘴內。 \n「伊扑壞，搶奪我e5一切！」百忍chhinn gin5-gin5 e5目珠giah8懸看天。「一切攏了lah ！」伊就koh行到伊e5 床來仆ti7 床頂。 \n「災難，我kap你有甚物關係！」伊咬牙、切齒，gim7手來扑枕頭。後來就雙手攬伊e5 頭殼來哮。 \n經過一日，兩日，三日e5反問，傷悲致到hou7 伊e5 目珠出血lah。卻百忍無管一切，伊終日關密ti7 伊e5 病房，無愛見人e5面。伊e5身體完全衰敗lah。目珠也開始茫霧lah。 \n到ti7 成禮拜後有接著學校退學e5宣告e5 時，百忍就褪伊e5 病衫，捋伊e5 頭毛，整理伊e5"}
{"text": "物件，等候黃昏暗e5 時才暗靜走出病院。 \n伊直直行tui3當時最鬧熱e5永樂街落去，後來就越tui3台北大橋行去。 \n若設使有人詳細看見伊e5 面容抑是態度，人beh感覺真大e5奇怪來講： \n「這人是tui3墓內出來e5身屍mah ？」 \n卻當時e5台北是ti7大戰圍密e5下面真冷靜，稀微。 \n大東亞戰已經演變到ti7 世界二次大戰，處處充滿戰爭e5氣氛kap物質生活上種種e5統制。台北成做一個陰沉，暗鬱，緊張e5都市。 \n暝間e5電燈受管制以來街路上罕罕有人，只有是軍隊e5活動不止顯然na7-tiann7。 \n卻百忍e5心攏脫離了chiah-e5事情。伊一步一步來peh上hit-e5趨懸e5大橋頂去。橋頂街路攏真少人teh往來，若有也是真緊急e5款。 \n當時人驚了受嫌疑，koh攏總e5空氣hou7 人真緊張。 \n「我iau2有一條對抗e5路，」伊行到橋e5中站就倚ti7 hit-e5橋欄，來看落橋腳e5水。Tui3枋橋方面有照天頂e5光線五六條ti7 hit-e5烏暗驚惶e5空中teh走來走去。Hit-e5光線有反照ti7 安靜seh-seh流e5淡水溪面。罕罕有車kap人ti7後面teh過。Hiah-e5人e5目珠攏同一樣e5奇怪teh講。 \n「Ti7 這個時期這個人tiam3 chia teh做甚物？Kiam2有hit-e5放心mah？！」 \n卻百忍攏無teh管in e5事。伊e5 目珠只有機械的toe3 hit-e5 ti7水面teh搖choah，泅來泅去e5光線。 \n「不幸e5歹神，我kiam2無法度thang對付你mah？！可惡受咒詛e5命運，我kiam2無法度thang解決你e5 拘束mah？！我受盡你e5 虐待lah！！我須要解決lah ！」 \n目屎e5水泉滿流伊e5 面。過去攏總e5悲慘攏出現ti7 伊e5 頭腦內。 \n「我的確無beh屈服你！」伊緊緊擋"}
{"text": "恬目屎來gin5 面前e5天。 \n台北市e5烏影浮出ti7溪e5東爿岸。安靜無做聲teh睏。壯大e5台灣山脈也佔滿空中e5一半。 \n「世界ah，我愛慕你e5 美麗，你e5 藝術，你一切e5富有kap快樂，卻結局我失落你，永遠kap你疏遠lah！我落伍ti7 你e5 腳下…」 \n目屎koh流出，悲傷koh振動伊e5全身。 \n「可惡e5命運，你太厲害lah ！ 你斷絕我e5活路！你成做我e5 kiu5-siu5！」 \n「我厭sian7 lah，我須要安歇！」伊ti7嘴內細聲來吐露滿腹e5絕望kap怨恨。伊e5 目屎直直流出。 \n「Ti7 這個水底e5世界有永久e5安靜忘卻。伊beh tui3我e5 頭腦內擦消攏總不幸e5歹夢。」 \n「Hit-e5冷靜水底e5世界是tu2-tu2 hou7 敗搏者thang永遠閃bih e5所在。」 \n「不幸e5手ah，你有甚物法度thang苦楚我！」 \n「伊e5 目珠看落hit-e5水底。Koh看hit-e5空中。有海風親像鬼神e5聲，hiu-hiu哮。Hiah-e5光線hou7 伊e5 目珠烏ng7，伊就箝倚ti7 hit-e5橋欄，伊感覺伊e5 意識有漸漸beh走無去，iau2-ku2伊努力挽回，來盤過橋欄，就出力將伊軟弱e5身軀hiat tui3 hit-e5深深e5水底落去。「Ah！！」冷靜e5水將百忍e5身軀吞落去。"}
{"text": "3 不幸kap不幸 beh 相遇 \n阿花攏無想伊e5 前途，伊只有驚頭家娘來直直走。 \n市內e5交通tu2-tu2是真熱開e5 時，各種e5車無lang3 東走西奔親像射箭e5交流，人群親像大水溢來溢去無時定。 \n市中e5堂皇曠大親像山脈，重重疊疊圍困hou7 阿花chhoe7無一個走路thang走出這個人滿e5街市。伊細細e5身體攏無驚甚物危險來奔入ti7 hit-e5人海e5內面，有時車急走到伊e5面前忽然擋恬，車內e5人探頭出來，大罵伊。伊感覺chiah-e5人攏是teh追chhe7伊，hou7 伊ti7 hit內面攏無安心。 \n阿花就chhoe7較安靜e5路來直直進行。Ti7 台北市有一所在hou7咱感覺較安靜放心，就是淡水溪邊e5水門路。 \n到hit 中晝阿花才出現ti7 一個水門口。燒lo7 e5太陽，反照ti7 溪水，來發出白熱，焰黃e5光。溫暖kap光亮滿滿ti7 過路e5人e5面kap所看攏總e5物e5頂面。 \n有一群e5查某囡仔ti7日光e5下面teh辦ke-kou貨 。Ti7 溪底有駛船e5漁人teh唱曲。有賣物e5人teh o，等等。\n阿花行到這個所在，伊e5心就感覺真放心，開闊。 \n伊就開始來觀察ti7過路e5人。伊e5心親像已經boe7記得伊後面e5事情lah。到這個時，伊就ti7 嘴內teh吟詩。伊行到辦ke-kou貨e5囡仔e5所在，就企ti7 hia來看in e5 thit-tho5。後來有一陣走相jiok e5查甫囡仔tui3伊e5 身邊過，伊就toe3 hia e5查甫囡仔去，來kap in入神ti7 hit-e5 thit-tho5，有時喝，有時就扑手。 \n有真濟新奇e5事kap情景滿滿ti7 這個水邊路。阿花感覺ti7 伊e5 身上有自由kap快樂。 \n忽然ti7 面前無遠e5所在，有人teh oe琴吟詩e5聲響來。Hia e5囡仔"}
{"text": "就停止in e5 thit-tho5攏走去看hit-e5吟詩e5人。阿花也緊緊toe3 in倚近hit-e5 oe琴吟詩e5所在。 \n有一個30外歲e5中年人，企ti7溪邊較懸e5位，頭殼kap肩頭e5中間夾一枝手提琴，沿路oe，沿路teh 吟詩。 \n中晝e5太陽光照ti7 hit-e5人e5頭殼kap全身。Ti7 下面e5溪水真安靜teh流。遠遠ti7 溪e5中站有一座大橋，有真濟人kap車ti7 hia 無閒sih-sih teh交往。 \nHit-e5吟詩e5人e5款式不止有特別，kap普通e5路邊乞食攏無像。伊穿一su半舊烏色e5洋服，頷頸也有領帶，腳也有鞋。逐項攏真整齊，真好款式，hou7 看e5人會感覺伊是一個高尚文雅e5出身。 \n雖然是an2-ni，伊攏總e5表情帶著真大e5孤單kap憂鬱。Hit-e5細聲teh吟詩e5面有絕望kap悲傷e5影交織ti7 內面，hou7 看e5人會生出一種沈重不幸e5感情。 \n這個路邊teh吟詩e5人e5人物kap 伊e5 現實會hou7 人愛倚去來感察伊，煞 chhoe7看有甚物 thang理解伊抑無。無偌久咱就發見伊是一個青瞑人，封密ti7 烏暗中e5盲人。 \nTi7 伊e5 腳前有一頂peng2仆 e5帽仔，ti7 hit 內面有一兩個銀角仔。以外有一個皮包，猶原ti7 腳下。伊目珠khoeh-khoeh，親像teh做夢e5人e5表情來oe琴，吟詩。 \n冬天，你是死e5差使，你來，hou7 我孤單悲慘，樹林內無koh有歡喜e5聲音，草埔e5花也chhoe7 boe7著。 \n冬天，你是我至好心友，你來，表明絕境苦情，山野e5北風hiu7-hiu7哮，樹木落葉冷凊凊。 \n青瞑人吟詩了e5 時有人扑手，也有人jim5錢 來hiat ti7 伊e5 帽仔內。「多謝！」伊an2-ni講來喘一個大氣。 \n後來人攏四散了，這個可憐e5人"}
{"text": "才屈身來拾伊e5 錢。 \n只有阿花攏無離開hit-e5所在，來注神看這個不幸e5青瞑人e5行動。青瞑人企起來e5 時，阿花有看見一個銀角仔ti7 塗腳，就緊緊拾hou7 青瞑人。 \n「阿伯，chiah iau2 koh 一個，你拾無著！」 \n「查某囡仔，真多謝！」青瞑人伸手，歹勢歹勢來接 hit-e5錢。「查某囡仔，你若koh 看著別e5銀角仔，你thang 袋ti7 你e5 落袋仔！」伊緊緊tui3 阿花an2-ni吩咐。 \n「M7-thang，an2-ne 做天頂e5耶穌kap天使攏有看見，in 無歡喜人有這種暗sam3，無光明e5心。」 \n阿花真認真e5面來tui3青瞑人an2-ni應。 \n這句會有扑著青瞑人e5心。 \n「這個囡仔是甚物人？」伊e5心an2-ni想。總是問伊，\n「你是基督徒mah ？」 \n「我m7 知！我kan-tann 知影耶穌kap天使ti7 天nih8，因為阿郎e5阿媽an2-ni講！」 \n「耶穌kap天使ti7 天nih8？」青瞑人koh一擺ti7 伊e5 嘴內來唸hiah-e5話。查某囡仔講出來e5話，親像ti7 伊e5 心內tu2-tu2 teh chhoe7，teh 探問e5 卻chhoe7 boe7著，ti7 hit-e5絕望中忽然tu2著一個啟示一般。伊有意思ai3 beh tui3 囡仔探問淡薄話，卻想boe7出有甚物 thang問伊，koh也扑算這個囡仔無法度thang tui3伊做甚物。伊就beh離開這個所在。 \n「囡仔再會！」青瞑人將伊e5 琴挾ti7 脅下，戴伊e5 帽仔，提伊e5 皮包，就行開去。伊慢慢仔來行tui3 hit-e5安靜e5樹腳去。阿花恬恬企ti7 hia來看hit-e5人e5後面。伊e5 心忽然感覺真孤單，因為伊親像失落一個親密e5人一樣。 \n青瞑人行到一欉樹腳就停恬，來坐ti7 hit-e5溪邊e5草頂，"}
{"text": "褪伊e5 帽仔，對伊e5 皮包仔內teh提物。 \n阿花看著這個事，心內koh復到歡喜。伊隨時行到hit-e5樹腳，來坐ti7樹頭來看青瞑人e5所做。青瞑人有褪伊e5 外衫起來，然後就tui3 伊e5 包內提伊e5 餅，是伊e5 中食起來食。伊e5 心親像teh想甚物 e5款，深深沈默來食伊e5 餅。 \n阿花看見hit-e5情形煞感覺著伊真枵，koh也想著伊e5 事情煞傷心來流目屎，伊就細聲ti7 嘴內teh哮。阿花那哮那悲慘，伊e5聲音到尾有叫醒青瞑人e5心。「甚物人teh哮？」伊越頭來問伊。阿花緊緊恬去。 \n「你是tu2才 hit-e5查某囡仔著m7？」 \n青瞑人聽見無應答就koh an2-ni問。阿花攏無應伊，總是忽然想著苦境來大聲哮出來。 \n「查某囡仔，你啥事teh哮？」 \n青瞑人中止伊e5中食，用手來beh摸阿花，因為伊明白是tu2-chiah hit-e5囡仔。「我腹肚真枵！我tui3早起攏無食甚物！」阿花就koh恬恬用明瞭e5聲來講。 \n青瞑人koh一擺聽著另外一個奇怪e5話，伊m7 知beh an2-choann2，就緊緊將伊手提e5餅伸出beh hou7 阿花食。 \n「查某囡仔，我這塊餅hou7你食！ah，這塊我有食著，我koh 提別塊e5 hou7 你食！」伊an2-ni講就隨時tui3包內提出一塊餅hou7阿花。阿花看伊e5 面，koh看hit 塊餅，就接餅起來。 \n「阿伯，多謝！」伊就開始食。青瞑人真歡喜，用伊e5 手摸阿花e5頭殼，「查某囡仔，lin2兜ti7 to2位，你chiah無轉去食飯？」「我m7 知阮兜，頭家娘beh ka7我吊ti7 厝頂，所以我緊緊走出來，因為我早起摃破花矸，花矸是頭家娘寶貝e5物件。」 \n阿花真熟似e5款來食一嘴，講一嘴，伊e5 目珠也真光明lah。 \nChiah-e5話hou7 青瞑人淡薄gong5-ngiah8，「"}
{"text": "這個查某囡仔有甚物不幸e5事？」伊ti7 心內奇怪。 \n「查某囡仔，你e5 名叫做甚物？」 \n「我m7 知，以前人叫我阿花，頭家娘攏叫我死鬼，厝邊e5阿婆叫我阿山囡仔，也有人叫我無厝貓。Li7-li7也是叫做無厝貓，伊家己來入頭家娘e5厝，是真作孽e5小貓，伊也是我e5 朋友。」 \n阿花e5面已經真歡喜，伊攏boe7記得伊e5 事lah。「無厝貓！」青瞑人感覺這個囡仔kap 伊所講e5話，攏真出其神祕，真透徹伊e5 心思。伊就koh提一塊餅hou7 阿花，伊本身也繼續食。阿花ti7 食餅e5中間也注神teh看hit-e5青瞑人。 \n「 阿伯，你目珠無看見真艱苦無！」阿花爬倚來屈ti7 伊e5 面前，直直看hit-e5各樣e5目珠。卻阿伯只有向伊微笑一個，攏無應答甚物。 \n「阿伯，你e5 目珠甚物時才會看見？因為真濟好看e5光景，抑是sui2 e5物無看見是真可憐e5事，行路e5 時，抑是食飯e5 時kiam2 m7 是真艱苦！阿伯ah，你是真可憐e5人！」 \n青瞑人giah8伊e5 肩頭，無koh食伊e5 餅lah。 \n「總是扑算會koh看見才著！咱若到天堂去e5 時陣，耶穌會hou7 你e5目珠會看見，因為ti7 hia有真濟sui2 e5光景，真濟歡喜，快樂e5事，若是目珠無看見就攏無心適。」 \n阿花跪ti7 阿伯e5面前，用手來比天頂，阿伯卻ann3 頭來聽伊e5 話。 \n「Ne2，阿伯ah，你kiam2有信耶穌？咱若信耶穌就會thang到天堂去，ti7 hia逐日攏有天使teh吟詩o-lo2，hit-e5是真快樂e5所在。暗時咱有看見真濟光星，因為星是天使e5目珠，攏teh看咱。」 \n「拉撒路也是可憐e5人，因為攏無厝，無人thang看顧伊，真孤單。伊e5 身軀有生毒瘤，hit-e5 是真痛疼e5事，卻涅撒路逐日kiah8目向天，所以死了有真濟穿白衫e5天使來chh"}
{"text": "oa7伊上天頂去。到ti7 老父亞伯拉罕e5胸前去，ti7 hia 拉撒路無koh受苦，無枵餓，無孤單，無流目屎，無痛疼，因為老父亞伯拉罕e5胸前有滿滿e5安慰kap歡喜。」 \n「阿伯，你e5 目珠ti7 hia的確會看見，親像拉撒路一樣。」 \n「拉撒路是大人，總是伊也hou7 老父抱，hit-e5 m7 是kan-tann 囡仔e5事，因為大人也須要老父e5疼，hit-e5安慰e5心懷中。」 \n阿花講到chia就用雙手來攬倚伊e5 心。 \n總是青瞑人e5面那聽那結，到尾續擋boe7-tiau5就企起來。 \n「查某囡仔，你著緊緊轉去你來e5所在！」伊an2-ni講就giah8伊e5 琴，提伊e5 物件來緊緊行離hit-e5所在。「Hit-e5 m7 是kan-tann 囡仔e5事，大人也須要hit-e5安慰e5心懷中。」阿花e5話iau2-ku2 ti7伊e5 心內teh走seh8。 \n阿花iau2跪ti7 hia，真失望teh看青瞑人e5後面。青瞑人漸漸離遠去lah。傷悲e5烏雲忽然罩倚ti7 阿花e5心，伊e5 目珠有目屎e5影出現。 \n青瞑人tui3大橋直直行去。有真濟往來e5人將伊e5前影吞滅去。阿花緊緊企起來，ti7 樹邊來beh chhoe7 hit-e5失落e5人e5影，伊e5 目屎墜落伊e5 嘴phoe2 。阿花e5心真著急，親像永遠beh失落這個做親密e5朋友一樣。伊繼續ti7人群e5內面來chhoe7阿伯e5影。 \n阿花忽然ti7 大橋頂看著阿伯teh行e5影。伊e5 心隨時歡喜起來，親像hit-e5影iau2有看見e5時iau2有甚物向望ti7 in 2人e5中間一樣。阿花真注神teh看伊，驚了koh失落伊影。阿花忽然看著青瞑人行到橋e5中站，就停腳，來倚ti7橋欄，面向ti7 水內，伊就大歡喜趕緊來走去beh chhoe7伊。 \n「阿伯ah，阿伯ah"}
{"text": "！」伊就走到人群e5內面，oe-kheh眾人來踏入大橋頂，直直走到青瞑人e5所在。「阿伯ah，阿伯ah！」阿花走倚去，就掠伊e5 手。青瞑人著驚越頭來beh知是甚物人。 \n「阿伯ah，我想我會chhoe7你無，hou7 我e5 心真艱苦到流目屎，總是佳哉我有chhoe7著你，我真歡喜！」青瞑人雖然明白是hit-e5神祕e5女郎，iau2-ku2 伊真著驚。 \n「查某囡仔，你有甚物事？你m7-thang來，chia真危險！」 \n「阿伯，你甚物時beh koh來？我beh tiam3 chia等候你！」阿花箝倚 阿伯e5手來用迫切e5心問伊。 \n這句會hou7 青瞑人感覺真艱難。 \n「這個囝仔有甚物不幸！Kiam2有別人果然kap我像款無依倚mah？」伊ti7 心內an2-ni想。 \n「我著明仔早起才會koh來，你著轉去！」伊剝開囡仔e5手來beh離開去。 \n「阿伯ah，我beh tiam3 chia等候你，你著有影koh來hann5！」阿花e5聲音真悲切。 \n「你著緊緊轉去！」青瞑人已經koh繼續進前行去。伊e5 心真艱苦，「Che是甚物代誌，伊是beh連累我mah，我kiam2有法度thang ka7伊做甚物，我家己e5事情kiam2無已經佔滿我e5一切mah！」Chiah-e5思想交織ti7 伊e5 心內，hou7 伊真難過。 \n「阿伯ah，你著有影koh來neh！」 \nTui3遠e5後面，ti7 濟濟雜音e5內面伊koh聽見查某囡仔e5聲。伊緊緊擋tiam7伊e5 腳步。「Hit-e5聲是絕望，悲慘中teh chhoe7無路e5聲，hit-e5聲kiam2 m7 是伊親身所體驗著苦慘e5聲mah！總是我會thang為著伊做甚物，我kiam2 m7 是家己ti7 hit中間teh beh沉溺e5人mah！」 \n「阿伯ah，阿伯ah，你著有影koh來hann5！」阿花已經k"}
{"text": "oh走倚來ti7 伊e5面前lah。 \n「查某囡仔，我chhoa7你轉去你e5 厝！」青瞑人牽阿花e5手起來，阿花e5歡喜隨時koh復到。 \n「阿伯ah，你kiam2知我e5 厝，我m7 知我e5 厝是ti7 to2位？」 \nIau2-ku2 青瞑人牽阿花e5手，越轉身行倒轉e5路。 \n「阿伯ah，我真歡喜！Neh，阿伯，lin2 e5厝是ti7 to2位？」阿花箝ti7伊e5 衫來問伊。伊感覺真放心，真歡喜。 \n「我也m7 知我e5厝！」青瞑人真悲傷an2-ni應阿花。「阿伯，Li7-li7也是m7 知伊e5 厝，伊家己走來頭家娘e5厝，伊是無人愛e5貓仔。我也m7 是頭家娘e5，是tui3阿郎in隔壁，媽媽e5厝chhoa7來e5。媽媽tui3真遠e5所在坐船chhoa7我來，koh較以前e5事我攏m7 知影，因為hit-e5 時我是真細漢e5嬰仔。」 \n「Li7-li7也是我e5嬰仔，伊真thian-thoh8 逐日攏teh做sng2，有時著跳舞，有時著吟詩。總是頭家娘若轉來我就無跳舞，無吟詩，因為頭家娘無愛我an2-ni做。伊ai3阮做工，阮逐日攏著hou7 伊扑。伊也用索吊ti7 厝頂beh吊死阮。」阿花e5面講到chia就無快樂，總是隨時koh變真歡喜。 \n「阿伯ah，你看下面e5溪底有真濟船仔ti7 hia！」In兩人就停倚去橋岸。Ti7 hit-e5清淨e5溪水頂有三四隻帆船teh行。有海風吹ti7 in 兩人e5身上。日頭已經beh落海lah。天氣也真冷。青瞑人恬恬企倚ti7橋欄，伊boe7-thang看著甚物，只有企直直，面向ti7 溪底。卻ti7 伊e5 心，伊開始teh明白阿花e5人物。Ti7 阿花所表現天真，明朗e5話語，hou7 伊ti7 囡仔e5內面發現著一個真大koh美妙e5世界。In相kap企ti7 橋頂來享受新鮮e5海風。阿花繼續teh講"}
{"text": "話。Ti7 青瞑人e5身上有生出一種e5滿足。這個滿足親像tui3 ti7 一個別e5世界所分hou7 一個另外e5世界e5滿足一樣。這個另外e5世界是何等e5烏暗，何等e5絕望，總是iau2 hit-e5是一個天真，活潑，光明e5世界，雖然平平有不幸，逆境e5北風猖行ti7 hit頂面。 \n種種e5回顧kap思想，成做一篇雜亂e5青雲來掩密伊煩雜e5頭腦。伊就感覺gong5-ngiah8，seh8神，所以緊緊來beh統一伊e5 心。 \n阿花e5心真平安，快樂。Chiah-e5光景hou7 伊e5心真開闊，伊就ti7嘴內開始吟詩。 \n「可憐無厝e5小貓，你tui3 to2位一個國來，星辰e5頂面，彩虹e5尾溜，遠遠盤過人e5目珠。 \n你e5 雙腳踏ti7 烏暗e5塵世，你e5 心卻夢想無煞，純真是你e5 名，真實是你隱密e5翼爪。」 \n阿花e5聲音真響亮起來，來佈滿ti7 hit-e5清涼水頂e5空氣，hou7聽e5人加添一種e5恬靜。阿花kap伊所表現出來攏總神祕e5舉動已經夠額振動青瞑人e5專心神。伊用伊e5 手來gim7 阿花細細e5手。 \n「查某囡仔，你真gau5 吟詩！」 阿花e5心真滿足，就kheh倚ti7 伊e5身軀。 \n「這個是阿義e5媽媽e5搖籃詩，也是我e5搖籃詩！」 \n「你真gau5吟！」青瞑人真感激來直直o-lo2伊。 \n「神祕e5查某囡仔，伊hou7 我e5心大奇怪，伊e5 出現是m7 是有甚物意思？」伊ti7心內an2-ni想，iau2-ku2嘴內只有講「你真gau5吟詩！」 \n青瞑人e5手重重gim7倚阿花e5手。阿花e5血，一脈一脈e5鼓動，親像成做真神祕e5力量來透入ti7 伊e5 心內，hou7 伊那感覺阿花e5性命kap伊e5 性命有一種神祕e5連絡。 \n2月e5夕陽漸漸失落伊e5 光力，顯出赤紅e5圓雲，掛ti7 海頂e5空中，來反照"}
{"text": "朱紅e5彩色ti7 hit-e5溪水e5頂面，kap ti7 in 2人相企倚e5前影e5頂面。 \n冬風ti7 hit-e5橋下kap橋頂teh hiu7-hiu7哮，親像傷悲，也親像歡喜一樣。"}
{"text": "無根底e5改良。 \n人若無重頭生，雖罔心端正、意虔誠、身軀修治、家庭齊chaN2，外皮親像有改良e5款式，到ti7上帝e5面前猶原無路用，親像賣花--e5，將無根e5花插ti7盆--nih8賣--人，設使thang圖謀一時e5好看，總是無久就礁--去。 \n出力相chiN永活。\n聖經論律法講，人倚靠律法求永活，設使一世人無力無心，無一時歇睏，總是boe7得著永活。論恩典就m7是an2-ni，是講人獨獨信靠耶穌已經成e5功勳，承受上帝白白hou7人e5恩典，就有永活。 \n債還清心永遠平安。 \n人欠債無thang還，設使朋友替還，hit人的確歡喜感謝講，「Ka7我赦重擔，因為前日hou7債拖累，日boe7食暝boe7睏，今你ka7我替還，我e5擔赦--lah，thang穩食穩睏免煩惱。」人債還清，是第一快樂e5代誌，免hou7人cheng門踏戶來討，koh免東閃西bih，an2-ni替還--e5實在是一個極好e5朋友，就hit個hou7朋友替還--e5 beh怎樣答謝好朋友e5情意，kiam2 m7應該疼--伊敬奉--伊-mah？ \n救主耶穌ka7咱還罪債，獨獨一擺就將咱所有e5罪債一盡還清，hou7咱thang久長平安，這號朋友你beh怎樣tui3重--伊？耶穌是咱第一好e5朋友，世間無一個kap伊會比--tit。見若擔重罪擔--e5到耶穌e5面前，罪擔就thang赦，我kaN2替耶穌做証講，「耶穌已經替我清還罪債，亦歡喜替你還，耶穌已經替in千百萬e5人還債。」Ka7人清還罪債，第一要緊e5問題，m7是債偌重？債怎樣欠？債怎樣清？要緊e5問題就是，「你甘願hou7耶穌替你清還罪債抑無？」 \n改正遺書。 \n外國好額人e5例，ti7 be7死e5代先攏著寫一張遺書，詳細講伊e5傢夥錢銀beh怎樣分，kap死後逐項beh怎樣辦理。一日，一個七十外歲老人請我赴筵，這個信趁耶穌已經幾若"}
{"text": "十年，伊e5品行不止好，性情謙遜，無論啥事m7-kaN2自choan，tui3這項亦續m7敢家己信會得著救抑boe7。論伊克己疼人e5品行，無一項無學耶穌e5模樣，有寡真實e5基督徒kap牧師長老，亦te3伊boe7著。阮食煞，老人kap我思量講，「我老--lah，性命m7知e7昏抑早起，所以寫一張遺書，分拆我e5產業，ai3請你kham3印做証人。」伊就讀遺書hou7我聽，逐項不止平正，字句亦真斟酌，凡若著提議要緊e5所在，攏總分明清楚，無絲毫扑ka落，亦無亂e5所在。我聽了，奇怪伊用心齊到，路尾寫這句講，「我ai3證明死e5時，我是深深倚靠耶穌基督e5大功勞，我thang hou7伊chih接上天，」就駁伊講，「你e5遺書逐項不止清楚，獨獨路尾句講，『我獨獨向望tui3耶穌e5大功勞，我thang hou7伊chih接上天。』你啥事講，『向望』？聖經講，『上帝因為耶穌基督已經收留咱。』An2-ni mih-sai2著用『向望』？II哥林多五章，一節講，『我深深知阮ti7地--nih8布棚e5厝若毀壞，就有tui3上帝所起造，m7是人e5手所造e5厝，是永遠ti7天--nih8-e5。』Ti7 chia無講『向望』兩字。」老人講，「這句獨獨保羅才會an2-ni講，我比保羅thai2會著，kaN2講這號話？我會堪tit講『向望』na7-tiaN7。 \n世間雖罔有偌濟自choan e5人，家己誇口準準得著救，我卻m7-kaN2 an2-ni，得著救抑boe7，是後來e5代誌。M7-kaN2加減講的確得著救恩，beh thai2 kaN2靠家己講得著救？Hit號自choan--e5的確無啥謙卑e5心，亦是真驕傲，你想an2-ni m7是？」我應講，「你若掠準準得著救做自專，是無妥當。這號心是上帝所ai3，亦是上帝所允准--e5。耶穌講，『我實實ka7 lin2講，聽我e5話，亦"}
{"text": "信差我--e5，就有永活，boe7到受審判，是已經出死入活--lah。』（約翰5：24。）你講，你深深倚靠耶穌為你所做--e5，你獨獨信靠耶穌na7-tiaN7？」老人應講，「是，我獨獨信靠耶穌，我不止信救主e5大功勞，主所做逐項完全夠額，boe7 koh加--tit-lah。」我就問講，「你深信耶穌所做e5功勞已經完全好，咱世間人boe7 ka7伊加添，試問，你koh 加e5對待是怎樣？耶穌e5功勞，到底咱會ka7伊減少抑boe7？An2-ni著抑m7著？」老人講，「你所問，我無明啥意思，你m7信聖徒著做到尾才穩當會得著救--mah？」我應，「第一無主裁e5人心內無定無著，獨獨上帝e5旨意永boe7改換。所以主保護伊揀選e5百姓久長無煞。若是第一性清氣e5人，kan-ta倚靠家己定著e5心來保身軀，驚了這時亦保boe7-tiau5，的確著死。罪人得著救，得著庇佑，是上帝引chhoa7 in到耶穌e5面前，有耶穌kap聖神e5定著e5心顧守--in，hou7 in boe7 hou7魔鬼搶--去，che就是第一堅固e5地基，是第一夠額thang倚靠--e5，你想是an2-ni m7是？」老人歡喜講，「Che真正是第一穩當e5地基。我錯--lah，錯--lah，Giau5疑上帝比信靠上帝e5話較自choan。上帝e5話我無深信，an2-ni kiam2 m7是家己掠做智慧？」即時kiah8筆將「向望」改做深信耶穌基督e5大功勞，我thang hou7伊chih接上天。」請讀者致意讀約翰十五章十節到十三節續講究下篇所寫e5詩句。 \n主替我死。 \n我看耶穌釘十字架，<BR>聽伊聲音哀苦，<BR>雙手雙腳tui3伊挾下，<BR>寶血流出滿身。 <BR>救主替我受苦到極，<BR>無為好人受死，<BR>可憐我罪，kap主對敵，<BR>Che恩比海較深。 <BR>耶穌e5資格。\n耶穌是萬"}
{"text": "王e5王，萬主e5主，降低kap咱做朋友，那兄弟，che kiam2 m7是極尊貴榮光？世間iau2有尊貴榮光較贏che--mah？咱是罪人，是第一散赤無地thang講e5人，耶穌將伊富裕e5恩典賞賜--咱，這號恩典世上第一富貴--e5亦無地thang得--著，咱得著che極寶貝e5恩典，實在比世上極富貴--e5較富貴。做皇帝e5差用thang講真尊貴榮光，人人敬--伊，咱做萬王e5王e5差用，kiam2無koh較尊貴？所以聖經講，「傳福音--e5，in e5腳步聲好聽到怎樣。」耶穌出世ti7馬槽，死ti7十字架，你m7-thang想伊生卑微，死見笑，若an2-ni扑算，thai2會得著救？你m7-thang kan-ta想耶穌卑微e5 時，著明明知耶穌第一尊貴榮光e5時，成做人e5身體，第一卑微e5時，亦有上帝e5聖職，chit-tiap8 tiam3 ti7天--nih8坐上帝e5大爿，伊猶原teh體貼人e5軟弱。耶穌e5話是天頂e5律法，伊e5舉動是神蹟，伊e5行做是咱完全e5模樣，伊死，就是犧牲做祭物，koh活，是thai5贏鬼王，koh臨到，天頂e5天軍的確做伊e5差用，地獄e5魔鬼亦攏驚惶，見若受贖e5聖徒攏hou7伊救，沈淪e5人攏著hou7伊審判。 \n那水Hiah清，那雪Hiah白。 \n一日有姓張kap姓李--e5兩人teh談論道理，姓張--e5講，「咱倚靠基督e5血，永遠赦免罪惡，伊雖是一擺赦免，咱就是定定無罪。」姓李e5講，「人kiam2會知罪惡有得著赦免？我想生前kaN2 m7知。設使人無罪，就thang那水hiah清，那雪hiah白，世間人thai2會an2-ni？我看人家己講伊罪得著赦--e5，真大錯誤，亦是品phong2 e5話。」人暝--時靜靜倒ti7眠床，kiam2會知伊e5罪惡已經得著赦免？設使ti7今暝過世，thai2會知伊e5罪惡的確免"}
{"text": "受責罰，免落地獄？人beh thai3會知？請看上帝e5冊，看伊e5話講怎樣。 \n「所以hiah-e5 tiam3 ti7基督耶穌--e5，今攏無定罪。」（羅馬8：1。）「我赦免lin2 e5罪。」（撒迦利亞 3：4。）「我實實ka7 lin2講，聽我e5話，免受審判，就是已經出死入活。」（約翰5：24。）「我決斷無koh記念in e5罪惡kap in e5不法。」（希伯來10：17。）「譬喻東離開西，除我e5罪惡，無ka7我責罰。」（詩篇105[103]：12。）「我擦消你e5罪，那趕密雲。」（以賽亞44：22。）看所引e5聖經雖是幾節na7-tiaN7，亦夠額thang證明咱所信--e5，m7是lam7-sam2家己品phong2，聖經內有上帝所講幾句e5話，夠額thang引証。咱著知咱所信--e5是是誰，就是知咱無家己品phong2，實在有真e5憑據，咱ti7審判e5時，深信耶穌所做 e5工，會ti7上帝e5座位前，造就咱，擦滅罪惡，無釐絲仔ha5-chhu5。人kan-ta講，我向望會得著救，咱是行正路--e5，m7-ku2 in心內無把握，自然上帝boe7高升--伊，hou7伊企起ti7伊e5所在。 \n得著救有明e5證見。 \n「主講，chiah-e5日以後，我kap in所beh立e5約是這個，我beh將我e5律法下ti7 in e5心，刻ti7 in e5頭腦，後來就講，in e5罪惡，in e5不法，決斷無koh記念。」Chiah-e5既然赦免，就無koh為著罪獻祭。所以兄弟--ah，咱ti7耶穌e5血既然得著好膽入聖所，tui3伊所ka7咱開新koh活e5路，an3帳籬經過--e5，這個帳籬就是伊e5身體，koh既然有大祭司治理上帝e5家，咱著用真實e5心，充滿e5信，心已經受hiu3，免hou7良心責備，身軀亦已經受清水洗，來親近上帝。咱所向望--e5，已"}
{"text": "經有承認，今著堅固這個承認無搖動，因為hit個應允咱--e5是真實。」（希伯來10：16-23。）「因為人是ki2較大--e5來咒choa7，亦用咒choa7做相chiN e5結尾，來決定伊。An2-ni，上帝ai3 beh格外顯明伊e5旨意boe7移易，hou7 hiah-e5承接應允e5人知，才用咒choa7來做證見，beh tui3兩項boe7移易e5事，上帝所boe7會白賊--e5，hou7咱有大大e5安慰，就是咱已經逃避來khiN5所下ti7頭前e5向望。咱有這個向望，親像靈魂e5碇，pha ti7帳籬內，堅固無移徙，耶穌做先鋒，已經為著咱入去hia，成做永遠e5祭司長，照麥基洗德e5班列。」（希伯來6：16-20。）「我寫chiah-e5 hou7 lin2信上帝e5子e5名--e5，beh hou7 lin2知lin2有永活。」（約翰5 ：13。） \n馬丁路得Kap撒旦辯論罪惡。 \n馬丁路得是改正教e5頭一人，伊一暝夢見看見撒旦提一捲真長e5冊，開hou7伊看，路得看字不止細，choa7不止密，就細膩讀，讀了，都是記伊e5罪惡--了-了，連一項無犯著--e5亦無，tui3早已經boe7記--tit e5罪惡亦記--teh，無一擺扑ka落。路得將所記e5罪惡，一條一條詳細查考--伊，問撒旦講，「Che逐條攏是我所犯e5罪m7是？」撒旦講，「你bat犯--無？」路得講，「我若bat犯--著，著將我一切所犯e5罪惡交我看。」撒旦即時去提koh一捲kap tu2才相款e5來，內面亦寫不止chat8，kap hit捲無釐仔精差。路得koh逐條省察，所記攏是實，問撒旦講，「Che攏是我犯e5罪--mah？」撒旦應，「是。你所犯--e5斟酌想看，你號做改正教e5頭人，你e5罪惡到chiah濟條，你有啥面目見上帝，替上帝做工？」路得講，「好。你kiah8筆hou7--我。」用"}
{"text": "紅墨水橫寫ti7卷--nih8，講，「上帝e5子耶穌基督e5血洗清我一切e5罪。」看冊--e5，試想，你會感謝上帝用主e5血，將你e5罪洗到清清氣氣抑boe7？ \nKhek-liu5-pa-thoat-liap8 e5紀念碑。 \nKhek-liu5-pa-thoat-liap8是古早e5埃及王O2-liu5-tek e5查某子。人sui2 koh gau5，十八歲e5時老父死，受命令續接做王，當做王e5時有企一支紀念本身e5石碑，十外丈懸，座丈外闊。碑nih8扑字講起女王e5尊貴榮光ti7 hit頂面。1877年埃及政府將hit支碑送英國，英國刁持備辦船載到倫敦。這支碑早企ti7埃及尼羅河邊。英國企這支碑e5時，代先備辦一te3大石磨，中央chhak8空下幾若項物kap四國文字e5聖冊四本，koh有翻譯做115 國腔口e5聖經一節下ti7內面。啥事下hiah-e5物？因為人想第一奇怪e5石碑，兩千年前企ti7埃及，今徙一萬哩到英國。碑nih8所扑e5埃及字，現時無人bat。是誰無想古早人所做e5奇異，深深驚了兩千年後這支碑倒，後代e5人的確beh掠所下e5物做寶貝。試問翻譯做115國話e5聖經節是ta2-loh8一節？就是約翰三章16節。早日路得bat講，「聖經全本e5意義攏包含ti7這節e5內面。」就是寫講： \n因為上帝將獨生e5子賞賜世間，hou7見若信伊e5人boe7沈淪，會得著永活，伊疼世間到an2-ni。\n這題代先講e5字是「上帝」。要緊e5所在是「上帝e5疼」。所賞賜世間人--e5，就是「耶穌基督」。所應允--e5，「永活」，所包含--e5就是「通世界e5人」。Che kiam2 m7是第一奇妙--e5-mah？ \n醉漢e5救藥。 \n美國某城一個醉漢，見著酒就lim，lim著到醉，醉後的確起狂，lam7-sam2行，lam7-sam2做，親像an2-ni 31年"}
{"text": "久--lah。酒醉--e5既然無自重，就人亦無尊重--伊，伊半世人做酒奴，不過逐日知倒ti7酒甕腳睏，無想beh怎樣做人，有錢著來lim，無才賒欠，一味想酒，其餘e5代誌m7知了了，家內e5父母、某子放做無要緊。伊e5父母因為後生ai3食酒，日暝割腸kho3肚，身軀本然勇健有力，總是be7老就死。伊e5某因為丈夫逐日酒醉，苦勸無采工，翁某既然boe7和諧，又koh失落終身所向望，心真正酸，看見人e5子兒hiah成樣，boe7禁tit感觸家己m7親像人，大子哮枵、細子哮寒，無力thang養飼，an2-ni憂悶致病，35歲就死。伊e5子查某子因為無地倚toa3，亦受苦中e5艱苦。後來這個醉漢聽見十字架e5道理，知耶穌疼--伊，teh聽候伊改變，伊就知本身有罪，反悔改酒，一滴亦m7入嘴，beh一心倚靠耶穌e5寶血，來拯救伊e5身軀靈魂。耶穌e5寶血就是醉漢e5大救藥，倚靠耶穌e5血，無論大歹e5人，攏會得著救，雖罔濟濟年hou7罪惡pe2-pak8，耶穌會放--伊，因為耶穌權力無限，夠額拯救世間極歹e5罪人。 \n南北美洲戰陣e5成績。 \n（點名） \n1860年到1865年，這五年久e5中間，南北美洲交戰真siong重，逐擺交戰死ti7戰陣--nih8-e5真濟。一日交戰過身、死--e5、著傷--e5 boe7算--tit，hit時有兩位牧師去戰陣探看chiah-e5人，凡若看見beh死be7死e5人，就aN3落細聲苦勸伊著倚靠主，講「朋友--ah，耶穌e5寶血會洗清世間人e5罪，hou7咱經過烏暗e5世界，靈魂到光明e5所在，享受天堂久長e5快樂。」親像an2-ni巡到hia講到hia。路尾遠遠看見一個倒teh睏，著傷不止重，看伊e5身體四正，知是一個勇敢e5人，伊e5面色青白，扑算kaN2已經過氣，近倚看見身軀略仔振重，牧師就aN3落向伊e5耳空講，「兄弟--ah，你著倚靠主耶"}
{"text": "穌e5寶血會洗清你逐號e5罪。」著傷--e5搖頭kah in莫得做聲，牧師扑算伊boe7明所講e5話，所以koh重再ka7伊講明，受傷--e5勉強應講，「請莫得做聲，我看見偌濟交戰e5人，tiap8仔久排列ti7 kiong-chhong，天使提活命冊teh點名，我 tu2-tu2 teh張持 聽叫我e5名。」推測受傷--e5 e5意思，掠做叫名字就thang上天堂，設使活命冊--nih8無名--e5就boe7上天堂。伊講煞，目珠khoeh-khoeh睏--去，giam2然teh注意聽一樣。有tiap8仔久，伊歡歡喜喜大聲應「在」，應了就過氣。看冊--e5，你beh想這人過往，真thang可憐，若是tui3阮看實在m7是an2-ni，因為伊 e5名早早記ti7活命冊，所以死e5時一下到，就聽見天使叫伊e5名，設使伊若做人無惡不作，天使thai2 beh叫--伊。人活ti7世間，親像眠夢，性命早起boe7保到e7昏，咱e5死期m7知啥時beh到，咱boe7代先知，所以著趕緊將咱e5名記ti7活命冊，到死e5時到，天使就thang叫咱e5名。咱若想名已經寫上活命冊，koh較著時時感謝上帝，虔誠服事主，將身軀靈魂獻hou7主耶穌，hou7咱無一項無表明主e5尊貴榮光。 \n四粒明珠。 \n明珠是第一寶貝e5物，世間人人ai3，總是明珠有時會扑歹，有時會失落，亦有時所得著m7是真--e5，抑是無好--e5，因為是有形e5物質，所以雖然寶貝，猶原無夠額掠做貴氣。福音真理是無形e5明珠，伊e5寶貝無物thang比，世間人逐個掠明珠做寶貝，所以借che來比並，實在猶原比boe7著。 \n救人e5道理雖罔m7是明珠所會比--tit，總是亦有包含明珠e5意思ti7內面。分做四項來講。第一粒明珠就是「圓滿赦免」。上帝將咱人e5罪惡，圓滿赦免，無論罪惡偌深重，伊攏一律赦免，hou7咱無絲毫欠缺。Ti7"}
{"text": "I約翰1：7講，「用伊e5子耶穌e5血洗清咱攏總e5罪。」上帝赦免人一切e5不法、不義，che kiam2 boe7 thang講，圓滿赦免--mah？ \n第二粒明珠就是「白白得著e5赦免。」聖經講，「我除lin2 e5罪，m7是因為lin2才an2-ni，實在我e5意思beh赦免--lin2，無各樣用物白白賞賜--lin2，所以我赦免--人，是我家己e5心願。」Thang知上帝赦免罪人，m7是因為罪人修德行，感動上帝來得著赦免，是完全出ti7上帝e5意思，是伊家己e5心願。伊所講「家己」是甚物意思？就是上帝e5疼心。所以歐洲逐國e5字解說「赦免」做「白白得--著」e5意思。 \n第三粒明珠就是「完全赦免。」Che m7是ti7這時赦免才加添hit時e5意思，koh m7是今仔日赦免人e5罪，才koh ti7明仔日記ti7簿nih8。聖冊講，「見若聖徒e5罪惡，若得著主憐憫，除滅坐掛，是那將一切e5罪惡hiat ti7深淵。」 \n第四粒明珠就是「現在赦免。」Che是屬ti7現在e5福氣，m7是屬ti7將來e5向望，是be7顯明e5利益。譬喻今仔日得著產業，自然免聽候死e5時才得著這個赦免。 \nHiah-e5 m7信道理--e5，攏m7知赦免e5理，in扑算kiam2-chhai2 beh死e5時會僥倖得著恩典，攏m7知世間人thang ti7生前，確實知罪已經得著赦免。Koh in kan-ta向望到死e5時，kiam2-chhai2 thang得著上帝e5恩典，攏m7知無論活死，攏thang享受上帝e5恩典，將一切所犯e5罪，做一下已經赦免lah。 \n救人e5道理親像帽，有四粒寶貝赦免e5明珠釣ti7前後，伊e5 sui2到怎樣？看冊e5 朋友，咱攏是有罪，罪惡深重，設使無得著上帝赦免，就真thang煩惱，所以赦免kap咱人有大關係。今咱著怎樣才會得著這個救恩？就是著倚靠"}
{"text": "耶穌才會得著赦免。 \n歷史Kap深信e5分別。 \n有一個初初信道理e5人講：你若信耶穌死ti7十字架，不過是歷史一項實事，就ti7無扑無算e5中間有得著救人e5效驗。你會信耶穌替你死ti7十字架，che就是深信e5功夫，就是大大有救人e5能力，無論啥人，有這號深信，攏thang得著救。看這人起頭信道理，會講這號話，thang知伊已經明白救人e5方法--lah，雖是保羅先生亦無講到chiah明e5道理。 \nAn2-ni咱beh怎樣講，上帝e5疼贏過咱所會知。「因為上帝將獨生e5子賞賜世間，hou7見若信--伊e5人，免沈淪會得著永活，伊疼世間到an2-ni。（約翰3：16。）」因為咱iau2軟弱e5時，基督照期替不虔--e5死。論替義人死--e5，he亦kaN2，獨獨咱iau2做罪人e5時，基督替咱死，上帝e5疼tui3 che 來顯明。」（羅馬5：8[6-8]。）「An2-ni beh怎樣講，若上帝庇佑咱，是誰會kap咱做對敵，伊無惜伊e5子，為著咱眾人放sak--伊，kiam2無續用萬物賞賜--咱-mah？是誰告上帝所揀選--e5-ah？上帝稱伊做義，是誰會定伊e5罪？基督耶穌已經死--lah，koh tui3死起--來，ti7上帝e5大爿，替咱祈禱，是誰會隔離咱ti7基督e5疼？Kiam2-chhai2患難、艱苦、khun2-tiok8、枵餓、thng3腹theh、危險、利刀？獨獨咱ti7 chiah-e5事，倚靠疼咱e5主得勝到有chhun。」（羅馬8 ：31-37。）"}
{"text": "2 阿花脫出深淵 \n砧皮鞋e5阿伯是toa3 ti7一個巷路e5邊角。對大路入一個小巷路，行到巷尾，有一間舊舊la5-sam5 e5厝，這間就是in e5厝。有阿伯做工e5所在，也做食飯廳兼客廳，koh有一間房間，也有一間灶腳。阿花e5床是設ti7 阿伯teh做工e5邊角e5所在，ti7 hia有低低e5柴箱，頂面有chhu草蓆。 \n內面e5物件攏無整齊，真複雜亂散一場。有雞角跳上桌頂teh食物，有la5-sam5 iau2 ti7房間。Chiah-e5光景teh證明婦人人e5人物。伊入門就開始罵雞，停無久貓仔著koh偷食伊e5 魚，伊就扑貓仔，koh大罵hit隻貓仔。伊e5 嘴攏無歇睏teh罵。卻阿伯親像攏無看著無聽著甚物 e5款，ti7 伊e5 所在teh做工。伊e5 面攏m7 敢看別位，伊e5心有teh張持，驚了hit-e5 thang驚e5 loe2罵會轉到伊e5 身上。果然有影，主婦就向阿伯來大罵伊，講伊無收食物hou7 好勢，koh無趕貓仔走。阿花只有坐ti7 伊e5 床位來teh鑑察chiah-e5情形。伊e5 心真緊張，親像喘氣也困難。到ti7 主婦叫阿花e5名e5 時，阿花就心情真急來應伊。「媽媽我ti7 chia。」「An2-ni 著！你著叫我媽媽，總是我想叫我阿母較好。」主婦e5心有淡薄歡喜是因為有人叫伊媽媽。 \n「阿花你m7-thang thit-tho5 尪仔，ti7 chia 著做工。」主婦近倚阿花來，tui3伊e5 手搶尪仔起來。「Chia有掃帚，hia 有桌布，著ai3做工。」阿母就giah8掃帚hou7阿花，koh 煞指示伊著做e5工。 \n阿花就開始來掃地。伊tu2-tu2是滿五歲e5囡仔，總是照看是四歲na7-tiann7，iau2-ku2 真細漢。阿花真聰明本事，所以才會thang應付這個無理e5婦人人。 \n經過六月日後，lin2 na"}
{"text": "7設使koh看著阿花，咱beh著驚koh為著伊來傷心。Ti7 厝內一切猶原是真亂雜，la5-sam5。婦人人若m7 是teh睏就是ti7 厝邊teh講閒話，若無就ti7厝內teh嚷亂。阿伯逐時攏恬恬無講話teh做工。伊一半較加e5時間攏擔tann3 出去外面teh做工。卻阿花咱險險著boe7認得伊，因為伊變成一個真la5-sam5歹看e5囡仔，伊e5 面真憔悴，伊e5 腳手kap身軀攏有受扑e5傷痕。 \n伊原來是一個明朗活潑e5囡仔，iau2-ku2 ti7 這個環境hou7 伊有真大e5掛心，驚了有甚物工作做無好勢koh hou7 老母扑罵。所以老母若ti7 厝內e5 時，ti7伊e5 身上攏無有一時刻e5平安。阿花e5腳手攏無時停teh做工，因為知影若an2-ni做會thang淡薄減少老母e5發性。所以雖然攏無甚物 thang做，iau2-ku2阿花e5腳手著繼續動作。致到阿花e5心直直向望阿母無ti7 厝內抑是去睏，thang得著淡薄e5放心kap自由。若看見阿母出門口，伊就放伊e5 掃帚抑是桌布，吐一個氣，來坐ti7塗腳，用隨便e5物件來做尪仔，kap貓仔講話，做戲hou7 貓仔看，種種天真e5遊戲。貓仔Li7-li7是伊好e5朋友，伊常常kap貓仔做伙講話。「死貓仔，你真無路用，你逐日攏teh thit-tho5，攏m7 做工。好！E7暗的確m7 hou7 你食飯！」 \n阿花學阿母e5口氣來罵貓仔，有時著假影扑貓仔。卻這隻貓仔是阿花ti7 患難中e5好同伴。伊也kap貓仔相kap跳舞，也教貓仔吟詩。 \n「你真正攏無路用！Ka7你教hiah-nih8濟擺你攏boe7 曉得！著an2-ni比lah，雙手開開，頭殼歪歪，腳著屈屈，ai3-ah，你這個死物攏boe7 曉tit，你是to2位e5厭賤物，chiah-nih8憨，chiah-nih8 khiap-si3！」"}
{"text": "「這頂是我e5 帽仔，我做新娘e5 時我e5老父送我e5，這頂是我e5 寶貝，因為這時攏無thang買這款e5物。」 \n「有真好看無？的確有！可惜我攏無嬰仔，若有我e5 嬰仔大漢e5 時，我beh送我e5 帽仔hou7 伊，伊的確真sui2！」 \n「An2-ni著，an2-ni著！M7-thang褪起來，ai3-ah，你這個歹物實在真憨！」 \n阿花有天性e5聰明kap記憶，來重述阿母ti7 談話中所講e5話。 \n「這個囡仔koh kap貓仔teh做sng2 thit-tho5！」忽然阿母e5聲hou7阿花著驚。「你看，雞角koh跳去桌頂teh食飯lah ！」果然有影桌頂e5飯hou7 雞chheng2到滿四界。阿母真大受氣來giah8吊ti7 壁頂e5箠起來扑阿花。 \n「阿母m7 敢lah，阿母m7 敢lah！」災難ti7無疑悟e5中間koh臨到來叫回阿花到ti7 這個悲慘不幸e5現實。 \n「死鬼，你以後m7-thang叫我阿母！」Tui3 an2-ni阿花就無叫伊阿母，是照賣菜e5人叫這個婦人人，「頭家娘。」 \n今這個頭家娘暝日思念，ai3生一個嬰仔。「我liam-pinn beh有囡仔lah！」頭家娘ka7伊親密e5厝邊講。伊也相信伊beh有囡仔。就暝日倒床。「咱e5 收入siunn 少，囡仔若出世beh an2-choann2生活！」頭家娘著tui3阿伯an2-ni講，m7 是講，是an2-ni嚷來威嚇伊。總是阿伯e5心內teh笑，「Hi，hi，你beh生一個鬼lah ！」 \n頭家娘逐日teh看有甚物變化抑無，有時ti7 暝時看親像有，到早起時koh著變無。Iau2-ku2伊逐日想講伊有囡仔來teh等候。 \n「我teh beh有囡仔lah，所以阿花以後著負擔煮飯，囡仔若出世著負擔ainn7囡仔。」阿花e5重擔直直加添，伊e5 受苦也那深。 \n總是koh經過半年，頭家娘"}
{"text": "攏無有囡仔，伊真絕望，真怨慼，就koh較加添發性來苦楚攪擾厝內。因為an2-ni阿伯就差不多攏出去ti7 外面，早早出，暗暗才入門，是beh逃閃這個兇惡野蠻e5婦人人。 \n卻阿花無法度thang逃閃，就一切e5災害攏臨到ti7 伊軟弱e5身上。 \n可憐e5阿花，伊e5 面煞變親像老人e5面，伊e5 樣相真la5-sam5 thang驚。頭家娘逐日攏有理由來扑伊，所以伊也痲皮痲皮，hou7 伊扑抑是捻，有thang食抑是無thang食攏無掠做甚物來艱苦，為著thit-tho5 hou7 人扑，總是扑了伊猶原koh thit-tho5。箠到ti7 伊e5 身上e5時也親像攏無感覺會疼e5款。頭家娘若ti7 厝內，伊就假做工來振動腳手，若無就開始thit-tho5。 \n「貓bi5，你真bai2，你攏boe7做甚物，我beh掠你去放生，到ti7 深山曠野，hou7 你孤單無路，暗暝有歹物e5所在。 \n你beh哮，我e5厝，我e5厝ti7 to2位，樹林內e5暗光鳥beh講，歹看無厝e5小貓，你e5 厝ti7 天星e5頂懸，彩虹e5尾溜，遠遠盤過人e5目珠。」 \n阿花e5隔壁有一個嬰仔叫做阿義。伊e5媽媽逐日著唸真濟搖籃詩來搖阿義睏。 \n有一擺阿義e5阿爸ti7 暝時入門e5 時，伊就對媽媽講。\n「我tu2才beh轉來e5 時，ti7 hit-e5巷路有tu2著一隻狗仔，hit隻狗仔hou7 我真奇怪，因為親像人teh吟詩e5款，走tui3我e5 身邊過去。」阿爸真不可思疑e5面。總是媽媽隨時來解答這個事。 \n「Hit-e5 m7 是狗仔lah，是隔壁e5囡仔阿花lah！」 \n「總是我有聽見走到巷頭e5 時有kainn一聲。」「M7是lah，hit-e5是阿花因為驚teh哮e5聲lah，hit站路真暗sam3，阿花若走到hit所在的確著哮一聲lah。」 \n「總是hiah-nih8細漢"}
{"text": "chiah暗beh去to2位？」阿爸e5面iau2較不可思疑。「頭家娘叫伊著去買點心」，媽媽an2-ni講。阿爸ti7 伊e5 嘴內an2-ni唸，「Hiah-nih8細漢kiam2會thang做hit款e5事。」 \n阿義in父母攏倒床去睏e5 時，忽然有聽著一個異常e5聲。 \n「甚物人ti7 大路teh相扑！」阿爸緊緊起身beh起來，總是媽媽chhun手阻擋伊講，「Hit-e5 m7 是teh相扑，是隔壁e5婦人人teh扑罵阿花lah！」「為甚物 chiah暗teh扑罵hiah-nih8細漢e5囡仔？」阿爸e5面真結。「扑算是買m7著物轉來，若無就是chhia倒物--lah ！」「真可憐，hiah-nih8細漢beh叫伊做甚物！」阿爸吐一個氣，koh倒落去。 \n「所以逐日的確tui3早起扑到半暝。我已經真慣勢lah！」In兩人攏恬恬，總是in e5心內iau2-ku2為著阿花kap頭家娘，這兩個人物來teh艱苦心。 \n果然隔早起真早阿花就受叫起來煮飯。已經是真寒e5二月天lah！阿花想beh偷用內面e5水，總是隨時受發覺，就出去外面chhiunn7水，入來洗米煮糜。了後伊暫時屈身來bih寒，貓仔也跳入ti7 伊e5懷中。 \n伊所tu2著e5已經過頭ti7伊所會thang擔當，寒冷kap厭sian7交迫ti7 伊軟弱e5身體，hou7 伊可愛e5天性攏消滅去。 \n伊也有看著別e5查某囡仔e5家庭，幸福快樂e5生活，老母疼子，家庭團樂e5情形來摹仿in e5講話，卻伊e5 心m7 知甚物是欣羨，怨嘆。 \n一切e5不幸ti7 伊不過是自然e5事。「死物，糜phu7出來iau2 m7 知！」阿花ti7 半tu3眠e5中間有koh聽著頭家娘兇惡e5聲teh嚷，伊才知影這個燒lo7 e5火爐hou7 伊睏去。頭家娘tui3房間走出來，頭毛sam3-sam3兇惡e5目珠，thang驚e"}
{"text": "5形狀來到阿花e5面前就將阿花雄雄拖對後面去。阿花就跋倒ti7 塗腳。「頭家娘ah，m7 敢lah ！」「M7 敢去死！」頭家娘an2-ni大聲嚷續用糜siah來扑senn-oe hou7 伊piak 一下來贊伊e5雄勢。 \n「死鬼，攏boe7做甚物，早起的確m7 hou7 你食，koh beh hou7 你跪，的確beh hou7 你叫苦！」頭家娘繼續嚷罵扑亂無煞。阿花恬恬企teh，用腳chng頭仔來挾貓bi5 e5尾。阿伯也起來lah，就teh款tann3 beh出門，是因為驚了loe2罵會到ti7 伊e5 身上，就ti7頭家娘無看見e5時beh閃出去，卻到門口e5 時受發見著。 \n「你hiah-nih8早beh去to2位死！」 頭家娘就大聲來罵伊。阿伯m7 敢振動。「入來食糜！」阿伯就koh擔tann3入來，koh坐ti7 椅來等候食糜。Hit-e5情形tu2-tu2是小學e5囡仔犯罪teh驚老母一樣，致到hou7 阿花也感覺好笑。 \n頭家娘e5嘴繼續teh罵，到食飯e5 時iau2-ku2無煞，食一嘴罵一嘴，攏無冷靜。 \n阿花ti7 hit-e5時間就坐ti7塗腳來kap貓仔thit-tho5。可憐無厝e5小貓，你是tui3 to2位一國來，星辰e5頂懸彩虹e5尾溜，遠遠盤過人e5目珠。 \n你雙腳踏ti7 烏暗e5塵世，你e5 心卻夢想無煞，純真是你e5名，真實是你隱密e5 翼爪。 \n頭家娘食飽e5 時果然就叫阿花去跪。「去跪！我想攏無法度thang hou7 你叫苦，我m7 信我攏無法度！」阿花就行到所指定e5所在來跪ti7 塗腳。頭家娘繼續chau7-chau7罵。阿伯緊緊拈腳手來溜出去。 \n「祈禱e5 時手著合合，目珠著向天頂，ti7 hia有耶穌，有天使，有上帝e5寶座teh聽咱e5祈禱。」 \n貓仔倚來e5 時阿花就an2-ni說明。 \n「我m7 信我攏無法"}
{"text": "度lah！我的確beh hou7 你叫苦！」頭家娘看來看去，chhoe7看有甚物 thang來苦楚阿花抑無，是看伊不止泰然自若無驚心。頭家娘看著灶腳e5面桶就想一個好e5法度。「厭賤物！你這個面桶著gia5 ti7頭殼頂，若扑ka落來摃破，你就該死！Hit時我的確吊你ti7 厝頂！」阿花e5手就失落自由lah。伊用雙手來gia5 hit-e5反khap e5面桶。 \n「若ka7我扑ka落，hit 時你著死！我m7 信我攏無法度thang對付你！」頭家娘感覺伊想出這個法度真好，伊真滿足，真放心去整理伊e5 頭毛。「若ka7我ka落你著該死！到我去買菜轉來攏m7-thang振動！」頭家娘e5嘴攏無歇睏。 \n「Ti7 街仔貴氣e5婦人人攏著戴帽仔，有人戴碗帽仔ti7 頭殼心，有人戴面桶帽仔，tu2-tu2親像我an2-ni。這個面桶帽仔是貴氣e5婦人人出外e5 時teh戴e5。」阿花就koh tui3貓仔說明伊e5 情形。頭家娘beh出門e5 時有看著阿花並無掠hit-e5做艱苦，反轉用面桶戴ti7 頭殼，一手hoann7，一手teh做把戲，伊就真大受氣。 \n「我m7 信攏無法度lah ！」伊就koh tui3櫥頂giah8一枝花矸落來，來he7 ti7 面桶頂。「你koh振動看，你若ka7我扑破這枝花矸，你就無命，我的確吊你ti7 厝頂來扑hou7 你死。」 \n這個事hou7 阿花真緊張，伊攏m7 敢振動，是知影這個是真大e5冒險，koh伊也信頭家娘的確會照伊e5 話扑死伊，所以這時伊就完全失落自由lah。頭家娘再三再四放刁就鎖門出去。伊e5 心感覺真滿足，因為今hou7 阿花無自由lah，這個辦法不止顯明。 \n無偌久e5緊張，阿花e5手就開始khu-khu-chhoah 失靈，伊e5 體肉也不止無，甚至早起也無食甚物。阿花實在有感覺艱難。 \n伊攏無koh kap貓仔做甚物 s"}
{"text": "ng2，伊e5 心只有teh掛慮謹慎。不過伊著十分e5停靜。Iau2-ku2一種e5緊張ti7 現時e5阿花是不可能e5事，伊e5 手攏無能力lah，伊e5 身軀也失落chi2力，伊e5 頭腦也漸漸入ti7 tu3眠e5內面，伊卻有感覺幾若擺險險著ka落花矸，iau2-ku2 伊e5 意識漸漸無去，hou7伊無法度thang抵抗。 \n「Ph-siap ！」一個thang驚e5聲叫醒阿花e5一切。伊看見hit-e5命運e5花矸已經ti7 失神e5中間ka落破碎ti7 塗腳。 \n「我e5 花矸！阿花大著驚來攬倚hit-e5破碎e5花矸ti7 伊e5 胸前。伊giah8目beh chhoe7看有甚物拯救抑無，總是伊所看著e5 是一條索tui3厝頂墜落teh等候阿花，這條索是頭家娘以前著準備起來囥，iau2-boe7實行e5索。阿花看了就真大驚，來ka冷sun2。「我e5 天使ah，幫贊我！」Iau2-ku2 阿花有看見一個半開e5窗仔，會thang逃走出去。阿花就攏無考慮甚物，緊緊peh上窗仔來跳出外面去。 \n阿花就緊緊走到hit-e5巷口去，然後就走入去大路，ti7 hiah-e5 過路e5人e5內面來失落伊e5 影。"}
{"text": "世間人m7-thang無--e5。\n無好物合嘴，草菜亦thang止飢。無sui2 e5衫thang穿，粗布亦thang jia身軀。無sui2 e5厝宅thang企，厝仔亦thang安身。獨獨心內無福音救世e5道理--e5，就錢財迷惑伊e5心，酒色逞伊e5私慾，滿心e5艱苦到boe7講tit，雖罔好物亦boe7 kah嘴，sui2衫無夠額thang穿，sui2 e5厝宅無夠額排場。無反悔改過失e5氣力，無積聚功勞行好e5才能，今世無一日e5真快樂，來世有萬年永遠e5艱苦，親像孤單e5囡仔失落父母，親像羊仔行無路，實在淒慘到極。可惜天下有濟濟人m7知。 \n替Hou7蜂釘。\n有一個細漢基督徒，講話做代誌無kap平常e5囡仔相同。一個牧師問伊講，「你今年幾歲？有知赦罪得著恩典e5道理抑無？」應講，「我知lah。無thai2會堪得做基督徒，」牧師奇怪伊e5話。Koh將所應e5問較詳細。囡仔應講，「我bat te3老父入聖堂，救主替人贖罪e5代誌我聽到不止熟，不過無啥明白，我亦放做無要緊，扑算大漢e5時知bat較深，才koh講究亦be7遲。一日我ti7花園thit-tho5，m7知tui3 tah落飛一隻蜂來，勢面不止雄，親像無釘--著m7放我煞。我真驚，提手巾poaN7--伊，續ti7頭殼頂iaN7-iaN7飛m7離開，我koh較驚。Hit時我e5老母ti7樹腳teh熨衫，我走去chhe7--伊，老母aN5 我ti7裙--nih，蜂也jip 到，hioh老母e5手肚，出力釘，毒刺入肉真深。老母放我落，講，『無要緊--lah。』我看見蜂iau2 ti7手--nih be7 lut 。老母講，『Che是我替你hou7伊釘--e5。只聽見基督替人受苦，亦tu2-tu2這號意思。』我看見老母手tou2 發hong5 。蜂扑死了，釘e5所在亦腫。老母叫疼，我親目看--見，不止boe7過心，想"}
{"text": "老母疼心chiah深，願本身受艱苦m7甘我hou7蜂釘。Tui3 an2-ni才曉悟替人死贖罪e5道理。聖經講，『基督受鞭扑，咱攏得著醫好。』早我無明白這個意思，今tui3實事看--見-lah。我深深知將來應該受e5報應，攏下ti7救主e5身上，因為救主已經做我e5代表。代表既然受罰，罪人的確免受審判。Tui3 chit tiap8 心內大光明，知上帝e5救恩已經入我e5心。牧師！你想救贖e5意思kiam2 m7是an2-ni--mah？」聽--見e5人大奇怪，o-lo2老母gau5教示。 \n現在e5教友有--e5扑算得著救贖是tui3家己e5好品行。An2-ni伊e5智識大m7值這個囡仔。 \n犯罪得著赦免。\n法律。福音。\n法律，照公理一下定著，boe7 koh寬容。福音，就是因為基督e5仁愛，用特別e5恩施hou7--人。Che是法律kap福音e5大無相同。摩西，獨獨祝福守法--e5。耶穌，就赦免犯法--e5。Che是in兩個e5大各樣。 \n企獨木橋遠遠看快樂地。\n一個少年做人不止好，可憐無父子，憐憫散hiong人，敬老疼細，同鄉--e5逐個o-lo2--伊，就伊家己亦扑算摸心無見笑，後來穩當有thang享受天堂e5福氣。有一暝，伊夢見行天路，半路有水隔--teh，岸邊有柴橋，是本身所tah--e5，就行ti7橋頂，到橋盡，水那闊boe7過--去。這條水講是約旦e5河。遠遠看神城相離無偌遠，內面玻璃殿瑪瑙宮懸到tu2天，天使聖徒tiam3內面吟詩唱歌，攏總會聽見，大概是歡喜倚靠耶穌基督e5功勞才有thang享受福氣。越頭看本身所tah e5橋攏是石頭疊--e5，石--nih扑濟濟好句，親像清氣心肝、減少私慾、修治家己、疼--人、行好chiah-e5逐款屬道德e5字樣，總是猶原boe7到天堂，才知一世人所做成做空空，boe7禁tit大傷心，續精神。 \nThang知得著救e5"}
{"text": "道理，在倚靠救主，m7是倚靠家己e5功勞。 \n看冊e5朋友！著知世間所叫做好人--e5，不過是講這個 較贏hit個na7-tiaN7，照人相比thang 講是好，m7-ku2 kap上帝相比，較怎樣亦是罪人，所以積聚功德boe7夠額得著上帝e5恩，來享受天堂e5福氣。苦海無邊，ai3 tah橋過--去，m7是人e5力所會做，獨獨願世界e5人看無家己，想一世人所做e5好德行，是本份所應該盡--e5，無夠額thang誇口，若an2-ni kap上帝相比實在精差極遠。所以著就近救主，倚靠伊放sak身軀贖罪e5功勞，才有上到天國e5向望。設使世間若有完全e5人，就基督免降世做人e5救主。上帝賞賜這個福音聖道，就是為著世界e5人，tui3 早到今be7會行好thang親像上帝。新約馬可第十章記一個少年人見耶穌，家己稱一切e5誡命tui3細漢攏有守到完全。耶穌ka7伊講，「你iau2欠一條iau2-be7行。」因為人tiam3世間所應該著盡e5責任極無限量，若家己倚靠好品行好功德，就著逐項行到圓滿，欠一項猶原boe7做--tit。所以聖經講，「干犯一條誡命kap干犯眾條無各樣。」設使無基督臨到世間救--人，就世間無一個有活e5向望。保羅講，「獨獨上帝e5子耶穌替我放sak性命贖罪。」Koh講，「M7是人疼上帝，是上帝家己代先疼--人，所以差子降落世間，做世間人贖罪e5挽回祭，這個是上帝e5疼世間人明明e5干證。」（I約翰4：10。）聖經koh講，「咱chiah-e5 tu2-tu2 ti7罪惡e5中間，基督已經替我死--lah。」（羅馬5：6。） \nIau2-ku2欠「一」。\n世界有真濟人，伊e5行代誌不止光明，守己疼--人，hou7人thang o-lo2，所可惜--e5 iau2-ku2欠一項，就是be7 bat基督做救主。大概m7-bat基督做救主e5人，雖罔外皮是好人e5款式，"}
{"text": "m7-ku2內心無上帝e5道理，外皮有世間逐項e5富貴榮華，內心無天頂e5尊貴快樂，外皮有親戚朋友e5 o-lo2，內心無聖神e5感化，人間有好人e5名聲，天頂無永活e5福氣，所以講欠一項 boe7做--tit。 \n譬喻學算數--e5連連寫六個環000000，若問chiah-e5數目偌濟，猶原是無，抑是空空，若是ti7六環e5頭前寫一字「一」--字，就成做一百萬，an2-ni這字「一」--字，kiam2無大要緊--mah？ \n我亦在內。\n聖經講，凡若信道理e5人，生前會享受平安，死後有永遠e5福氣。我bat用這項勸世間人，聽--見-e5講，無的確我有在內。問，是怎樣？應講，這號是泛泛e5話，若是我有份怎樣無記我e5姓名？我ka7伊講，世間同姓同名--e5 m7知偌濟。設使若有注名，亦無的確是tu2-tu2指hit個人。羅馬三章十九節講，通世間e5人攏仆ti7上帝審判e5下面。Koh講，凡若有血氣--e5，無一個 tui3遵守法律會ti7上帝e5面前稱呼做父--e5。所講「通世間。」「凡若有血氣--e5」，kiam2 m7是包含通世界來講？你kiam2會tui3世界外生--來？你家己扑算講無的確有份，不過推託e5話na7-tiaN7。英國e5貴族，濟濟ai3死後埋葬ti7禮拜堂內，疊石做墓，tok 玉做碑，雕刻花鳥人物，ai3 hou7看--見-e5 o-lo2講，這個是某某e5墓。風俗是an2-ni，無夠額奇怪。 \n墓--nih e5艱苦快樂。\n我一擺到某間大禮拜堂行行，看見內面一個墓，企玉墓牌，刻拉丁字「艱苦」。意思是講墓內e5人極艱苦，大概是守道理無深，死臨終e5時所吩咐e5話。後來我koh去羅馬城thit-tho5，城腳地內攏是大塗陷 幾若千哩長，che是早基督徒避難e5所在，現今teh做塚墓。中間一個墓牌扑濟濟「快樂」e5字樣，意思是墓內e5人極快樂。Che kaN"}
{"text": "2亦是死臨終e5時家己知平日信道理誠心才an2-ni講。看見這兩te3墓牌，boe7免tit想tui3早到今，逐人著經過死這關。獨獨願世界e5人ti7生前再三家己chhui2-tok8，將來墓牌--nih8 beh扑甚物字樣。這項是今仔日所著想--e5。 \n准一名罪人入內。\n某日，一個富人ka7伊e5奴僕張三講，「聽見講你已經得著恩典 thang入天國。我知你teh chhe7這個福氣實在真久--lah。試問，你怎樣得著an2-ni？請ka7我講明。」張三講，「這節是真奇怪。我代先掠做極難，總是m7知是非常容易。我e5入場券一下提--出，門就開，也我thang入內。An2-ni beh入天國na7-sai2 一張入場券就會用--tit。所可惜是這張入場券tui3我細漢e5時就有，因為boe7曉用，致到有那無，到這tiap8已經濟濟年無用--lah。」主人聽了奇怪講，「你既然有這張入場券，怎樣m7知影thang用？到底hit張入場券啥款？」應講，「大略kap平常e5入場券相同，頂面寫，『罪人』兩字，中間寫，『入場券』，第三排寫，『一張一名』。路尾註『路加18章13、14節』」\n主人講，「An2-ni na7-tiaN7？」講，「不過an2-ni。我前boe7用--tit e5因端，就是照家己e5意思添幾若字ti7罪人兩字e5下底講，比厝邊頭尾e5人略略仔較好。管門--e5看--見就講，『這張券boe7用--tit。』第二擺去，koh ti7罪人兩字e5下底添，『這人真出力koh少少坐掛。』無扑算亦boe7用--tit。所以我就倒--來，流目屎祈禱不止迫切。第三擺去，koh添，『這人啼哭罪惡。』這幾字ti7券--nih8。 \nKoh再boe7用--tit。獨獨我家己想艱苦thang向望憐憫，功勞thang來補坐掛。我到這陣，想罪惡真重，boe7會得救，差不多beh失落得著救e5"}
{"text": "向望。忽然聽見基督ka7我講，『我就是門，tui3我入--e5會得著救。』（約翰10：9。）Koh講，『就近我e5人，我無棄sak--伊。』（約翰6：37。）『若是lin2 m7 ai3就近我來得著活。』（約翰5：40。）後來koh講寶貝e5話講，『甘願e5人真心thang白白得著活e5水。』（啟示錄22：27[17]。） \n查考聖經法利賽人kap抽hiong3 e5人相kap上殿祈禱（路加8[18]：10。）罪人反轉得著上帝接納。家己稱義e5人反轉受拒絕，tui3 an2-ni我知這個理，罪人得著主e5恩典，無別項e5因端。伊本是罪人，koh家己知實在是罪人，攏無講罪重--e5就boe7得著救，亦無講罪輕--e5 thang向望重頭生，m7免求寬容，若會誠心認家己e5罪倚靠上帝所賞賜e5恩典就好。所以主論聖殿祈禱e5罪人講，『這人倒--去thang得著稱義。』我記tit耶穌e5話講，『我來這世間是招有罪e5人反悔改變。』到chit-tiap8我就提出入場券，攏無koh添字，交hou7管門e5人，門已經開，我就liam5-piN入去。」 \n試問lin2 e5心志ai3入天堂抑無？若ai3入著學張三e5故事，家己認是罪人，倚靠耶穌做救主，叫上帝做天父，所求--e5就會得著。 \n美術館e5故事。\n德國e5 Tou-su7-to7城，早時有一個出名e5畫圖家，名叫Su7-teng-po2，這人e5畫圖，名聲不止好，無扑算所賣真少。伊e5朋友ti7見--伊e5時，同聲o-lo2 講，後來定著得著名聲kap財利。\n經過久久攏無人來問，佳哉這個人e5畫圖，出ti7生成e5所愛，無為著趁錢，所以逐日畫圖到尾be7生起怨恨。一日有厝邊e5禮拜堂e5神父，親身去探--伊，託重伊畫台頂一pak圖。神父代先講出家己e5意思，就是將耶穌釘十字架畫ti7中央，兩爿才畫別項e5故事。畫圖師聽了，靜靜想"}
{"text": "tiap8仔久就講，「這個工m7是快做，因為耶穌釘十字架，kap別等號e5圖無同，若平常e5法度來畫，就攏無意思，hou7人無趣味，的確著真好--e5才會hou7看圖e5人醒目驚心，總是m7知你會出偌濟工錢，若工錢差不多，我的確出力來做，hou7伊比別款e5圖較有各樣e5款式。」神父講，「你m7免代先推chhiau5價錢，請聽我講明hit個因端，有一個富人，ti7本禮拜堂聽道理受感激，tui3 an2-ni反悔坐掛，得著上帝救贖e5恩典，就祈禱下願beh做這個圖來送本禮拜堂做紀念，hit人e5意思，無要緊工錢偌濟，只有若得著極好e5圖。伊就會出濟濟工錢。」畫圖師講，「既然an2-ni講，我就著出力趁命令，你後--日koh來，這個圖e5稿的確好，hiah-e5幼細e5所在，才koh斟酌改換。」神父允准--伊，相辭就去。畫圖師隨時全工畫屏風e5圖來求名聲。 \nTi7這個Tou-su7-to7城e5猶太國e5生理人企起不止濟。畫圖師想耶穌釘ti7十字架頂，四圍看--伊e5人，攏是猶太人，我也著畫猶太人e5面形，所以常常去猶太人聚集e5所在，將in e5面形代先畫ti7細本冊，倒--來了後，才koh細膩畫ti7屏風圖。神父常常來看像，就知畫圖師實在有出力teh畫，就不止歡喜，扑算這個圖若畫好，的確會加添禮拜堂e5榮光。 \nHit時tu2-tu2是春天，畫圖師常常去鄉社行遊看見逐項e5光景，就順筆來畫--起-來，這個是伊生成e5所愛。一日經過樹林，看見一陣生份e5百姓來開店，也無歇客店。In無親像平常e5款，常常toa3 in e5布棚，日--時四界行做生理，暝--時就搭布棚來歇。鄉社人也真濟看輕hit號人講，「In名做生理人，實在就是賊。」畫圖師看見hiah-e5百姓e5中間，有一個十外歲e5查某囡仔，頭毛烏金親像鏡，sui2 giang-giang，雖然衣裳破破，也boe7扑無伊"}
{"text": "e5 sui2。畫圖師看--見，扑算若畫伊e5面形，的確是真sui2。Koh想西班牙國e5唱曲e5查某人，ti7 hit時是不止出名，若畫做女樂隊是合宜，就kah伊跳舞，裝做逐款e5勢面，忽然kah伊著定定企無振動。人常常o-lo2講畫圖師，畫圖真緊，總是也boe7 liam5-piN畫好，這個細漢e5查某囡仔真久無振動，就不止厭sian7。到像畫了，才看見伊e5面色親像塗。畫圖師看見hit個查某囡仔chiah順趁，就o-lo2--伊。Koh kap伊e5父母約beh hou7伊淡薄錢，就吩咐伊著逐禮拜三擺去畫圖師e5家hou7伊畫，到圖畫好才煞。 \n這個查某囡仔入城到畫圖師e5家看見所be7-bat看--見-e5，就不止奇怪，凡所有 e5 ke-si，逐項著問看有甚物路用。忽然看見畫iau2-be7好e5屏風圖就koh較gong5-ngiah8，直直看無nih，看見圖中所畫，有三人釘ti7十字架，四面有濟濟人teh看來恥笑，就boe7顧tit定定，用手ki2圖中e5十字架，問畫圖師講，「這個是甚物人！」畫圖師應講，「這個是基督。」伊koh問講，「Chiah濟人是teh做甚物？」應講，「就是beh釘伊ti7十字架。」Koh問講，「四面teh看e5人面目雄惡是甚物人？」Hit時畫圖師注意ti7畫圖，查某囡仔入畫圖e5房，liam5-piN命令伊照所做吩咐--e5攏m7-thang小可振動。總是查某囡仔ai3看屏風e5圖，koh問濟濟話，致到扑無裝做e5款式，畫圖師就責備伊講，「我 hou7你工錢，命令你照hit個款式，定定企m7-thang振動，你怎樣嘴直直講也手ki2圖，看來看去，beh hou7我怎樣畫？」查某囡仔受責備了後，m7-kaN2 koh再開嘴，koh裝親像前e5勢面，總是心phok8-phok8跳，常常偷看屏風e5圖，續boe7記tit代先畫圖師所吩咐伊e5話"}
{"text": "，koh問畫圖師講，「這個人怎樣受釘ti7十字架？是真歹e5人--mah？」畫圖師擋boe7-tiau5，面有顯出受氣e5款講，「M7是，m7是，伊是真好e5人。」查某囡仔看見畫圖師受氣，就m7-kaN2 koh 問，只有ti7心內teh想講，「若實在是好人，kiam2會tu2著chiah淒慘--mah？」想來想去攏m7知hit個緣故。獨獨聽候畫了，才靜靜to3--去na7-tiaN7。後擺koh來，畫圖師用歡喜e5面色kap伊講話，「受釘--e5既然是好人怎樣會受釘，釘一擺就beh放--伊抑是beh koh辦--伊？」畫圖師看見查某囡仔tauh8-tauh8問無煞，若無ka7伊講這個圖所畫e5來歷，伊的確koh再攪擾我，boe7會注神久久裝勢面，就ka7伊講，「你請聽候我將所畫e5 e5 來歷攏總ka7你講，後來m7-thang koh攪擾。」 \n隨時將上帝疼世間人，耶穌降生醫病救人，到路尾受偌濟e5損害釘死ti7十字架chiah-e5情形攏講hou7伊知。畫圖師論這個代誌ti7伊攏無干涉，只有親像嘴講故事一樣，獨獨這個做生理人e5查某囡仔，起頭聽見講耶穌e5代誌，心內liam5-piN受感動到beh流目屎，深深憐憫上帝獨生e5子落來世間受暴虐e5刑罰，總是因為ti7眾人e5面前，m7-ai3出聲啼哭，只有心肝憂悶。後來若到畫圖e5房，雙目注神看屏風e5圖，總是因為順趁畫圖師所吩咐才m7-kaN2 koh問。經過久久，這個圖畫好，畫圖師就照前所議論e5錢hou7--伊，koh另外用錢賞--伊講，「我畫這個圖真佳哉，已經有人用濟濟錢買--去-lah。你e5面真sui2，kap古早出名e5查某囡仔親像，我今beh畫別款e5圖聽候我hit個圖e5稿扑好，若著koh用你才叫你來。」查某囡仔就提錢也講多謝。 \n畫圖師攏無注意ti7--伊，伊就行倚屏風e5圖前致意看，靜靜想tiap8"}
{"text": "仔久，忽然ka7畫圖師講，「這個救主an2-ni替你受苦，扑算先生的確致意疼--伊-mah？」畫圖師無應--伊，查某囡仔就煩惱講話無合伊e5意思，見笑e5款式出現ti7嘴phoe2，趕緊就相辭to3--去。查某囡仔to3--去了後，畫圖師想查某囡仔所講 e5話心phok8-phok8跳，日暝boe7平安，即時定著beh去禮拜堂，ka7神父講，kiam2-chhai2 thang得著平安，神父問伊看知教內e5規矩抑m7知，聖道thang信--mah？Koh ka7伊講，「了後心內m7免koh憂悶，」就替伊祈禱赦罪，kah伊安心to3--去。後來畫圖師將屏風e5圖交伊，價錢收伊較俗，扑算講我盡義務克己，的確會hou7上帝歡喜，心肝就漸漸平安。 \n後來若家己一人ti7靜靜e5所在teh畫圖tauh8-tauh8想hit個查某囡仔所講，「救主an2-ni替你受刑罰你的確疼--伊。」這句話koh想講，「我實在m7-bat敬愛這兩字，thai2-tho2會報答耶穌e5身軀，來家己號做學生？」Tui3 an2-ni koh憂悶boe7平安，boe7專心畫圖，攏無興味。行遊ti7街市親像teh chhe7扑m7見e5物。一日看見濟濟人行入巷仔內一間厝仔，就問人講，「這位是甚物所在？」有人ka7伊講，「這個是復原教e5禮拜堂。」Koh講，「In是尊趁聖冊e5話做宗旨，咱奉天主教e5人，看in是異端，不止m7 ai3入in e5禮拜堂。」畫圖師扑算這時ti7街路行遊，koh心頭亂亂，不如入來聽道理， kiam2-chhai2 thang煞憂悶，就te3眾人入去，聽見牧師所講e5話kap別人無同，以前攏無聽見這號e5話。傳道e5人親像不止知所講e5話是真--e5。禮拜煞就kap牧師談論，牧師就提家己e5聖冊借伊看，苦勸伊著致意耶穌e5話，著深信聖冊攏總e5真理，無久就會受神e5感化，得著真赦免罪"}
{"text": "e5祕訣。聽伊e5話不止有趣味，iau2-ku2無坐掛e5所在，後來伊細膩讀這本聖經，忽然就明白，知伊受上帝e5恩典來赦免罪得著重頭生，做耶穌信實e5學生。早時m7知beh怎樣來疼耶穌，現時就已經明白，心肝就生起報答e5意思，m7知beh怎樣報答。 \n這時德國iau2-be7有宗教自由e5法律，復原教e5牧師常常受本地e5教會窘迫，tui3 an2-ni就離開Tou-su7-to7城。畫圖師真ai3替耶穌做干證，可惜無口才，boe7會當眾人e5面前好膽談論，不止boe7決斷，teh想e5時，手提鉛筆無意中順手畫耶穌e5頭殼戴刺仔冕旒e5圖，畫好，煞家己著驚，忽然想到人逐個攏有見長，上帝iau2-be7賞賜我口才，kiam2 boe7 用我畫圖e5筆來表明基督e5痛心--mah？Koh想前所畫e5屏風圖雖然得著眾人o-lo2，實在有無完全好e5所在，因為hit時畫這個圖，只有顯明救主面形e5艱苦，若beh koh畫，的確ti7憂悶艱苦e5中間，會顯出真大e5疼心才是完全，tui3 an2-ni就祈禱，求上帝指示著怎樣來畫這個圖，來顯明上帝e5憐憫、耶穌e5恩典，hou7凡若看見圖e5人攏有反悔投降伊e5心。 \n畫e5時手無照家己e5意思來畫，常常出ti7無扑算就是家己看圖也不止奇怪，畫好，見若看見圖e5人無m7 o-lo2--伊，有人beh用濟濟錢ka7伊買，畫圖師m7賣--伊，隨時送hou7本城e5公所去吊，hou7平常e5人攏看會見。圖下有寫兩句詩講，「我bat替你受苦，你beh替我怎樣？」城內看圖e5人不止濟，常常聽見驕傲e5人念這兩句詩，畫圖師也常常到公堂厝後安靜e5所在暗靜 祈禱上帝hou7這pak圖有感化--人e5功效。一日眾人四散了後有一個散hiong e5婦人人定定企ti7圖前，面有目屎，親像實在有受感動，詳細看才知就是前hit個做生理人e5查某囡仔。查某囡仔"}
{"text": "講，「先生--ah，救主疼--你替你放sak身軀，你畫這pak圖來報答--伊，我是生理人e5查某囡仔，boe7會有份ti7伊e5痛心，beh怎樣？」畫圖師就將聖道講 hou7伊知講，「耶穌實在替你死。」Koh將本身得著救e5理由，就是tui3伊早前所問--e5，「主替你死你的確致意疼--伊。」這時畫圖師無掠查某囡仔tauh8-tauh8問做攪擾就將耶穌死後上天kap koh來世間e5道理講hou7伊聽，查某囡仔心受感動，得著救主赦罪e5恩，極其歡喜，也甘願做基督e5學生，為主做干證。 \n頂面所講，是德國幾若百年前e5代誌，後來幾十年有少年做官e5子兒，坐馬車行遊ti7 Tou-su7-to7城，飼馬e5時行遊ti7公堂，看見這pak圖，大大受感動，竟然注神teh看，延chhian5時間，日暗beh關門，顧門e5人tah伊e5肩頭，才著驚出門倒--去。這人名叫Sim Seng2-to7(出世ti7一千七百年，死ti7一千七百六十年）是富貴e5子兒，倒去到客店，入房，跪落ti7塗腳，將富貴功勞名聲攏獻hou7救主，koh一世人立志beh做上帝e5工，設立德國一個出名真熱心克己e5教會。In六十人e5中間，就著差一人去極遠e5所在，傳道ti7拜佛e5人e5中間。實在是別e5教會所boe7比--得-e5。Beh看Su7-teng-po2 e5圖現今boe7看--見，因為幾若十年前，公堂著火燒，這張圖也燒--去。畫圖師畫好了後，這個圖bat hou7濟濟人家己問講，基督bat替我死，我著怎樣著磨來報答？讀e5人--ah！請想這個圖雖然boe7會看--見，m7-ku2圖中寫e5 詩攏boe7滅無。也向望你會用這句話家己問。"}
{"text": "放蕩子偷提遺書改變。\n美國一個富翁，不止熱心ti7道理，同教--e5逐個欽敬--伊。可惜伊e5大子放蕩，m7肯聽老父e5教示。有一日老父責備伊講，「錢極難趁，開用著準節，m7-thang用銀那掖沙一樣。」子受氣老父刻薄，就偷提銀項去出外，poah8-kiau2、te3娼妓無所不做。有hiah久，錢銀開了，同行e5看伊m7起。放蕩子倒轉想hit厝錢銀富足，啥事流落toa3-chia，koh老父傢夥hiah大個我應該得著一份，設使hou7--我得著過手，亦有thang快樂半世人，不如倒來ka7老父討。Koh想，驚了父m7 hou7--我，m7值著偷提較快。計智想定，就款行李起身，日暗kau3-te3，直入老父e5房，看無人ti7-teh，大歡喜，開櫃，得著銀票幾若千箍，收--起-來，koh提金、銀真濟，嫌金、銀拖thui7，koh chhiau看有幼軟貴氣e5物抑無，忽然摸著一包，扑算是貴氣e5物，一下thau2--開是老父親手寫e5遺書，想老父恨我hiah深，將來傢夥銀項，m7知beh放hou7啥人，罔看bai7亦thang 知一個大概。遺書講，「我半世人勤苦起家，真正無過，所有現銀產業，照某子平分。某所在田園歸大子，某所在厝宅歸第二--e5，獻銀地hou7某mih8機關。」路尾koh講，「大子某某雖然放蕩，總是我永boe7忍tit伊做乞食，伊m7知討趁e5艱苦，所以an2-ni開phun2，別日伊的確會bat想。凡若我e5家內人親戚著將應分e5額分hou7--伊。切切吩咐。」 \n子讀到chia目屎流，吐氣講，「我雖然拒絕老父，老父卻無拒絕--我。若無tui3 chit-tiap8改變，服事老父年老，就我boe7算做人。」就關櫃，出去見家內人。無偌久老父倒--來，照實tui3父認m7著。老父大歡喜，liam5-piN請厝邊人客，通暝設筵歡喜。Tui3這時果然反悔前e5 m7著"}
{"text": "，料理家事不止有法度，到現在伊e5後裔子孫，iau2歡喜提起伊e5代誌。 \n當今e5人久久m7知有慈悲e5父ti7天頂，家己想歹命，實在ti7天--nih8 e5父久久積聚業產ti7天--nih8 teh聽候，可惜人m7肯親近來承受。Bat聽見人講，「我啥號人，kaN2想天堂？」實在天堂e5福氣是人本然有--e5，kiam2 m7知天地萬物獨獨人第一尊貴--mah？基督來世間救--人，亦thang做上帝疼人e5干證。聖經講，「上帝e5子疼--我，替我放sak家己。」（加拉太2：20。）基督bat講，「信差我來e5天父，就有永活，免定罪，因為tui3信已經出死入活。」（約翰3[5]：24。）大家啥事m7趁早信福音來得著基督e5救恩，承受天堂無窮盡e5業產？ \n替朋友死。\n美洲南部某個城外濟濟義塚，一日我去hia行行看見一個老人手kiah8幾若枝chhiN花，chhe7一個墓，遍遍插ti7墓頂，款式親像極其哀傷e5款。我近倚問，「墓--nih8 e5人是你e5父兄抑m7是？」慘慼應講，「M7是。」問，「抑是你e5某？」應，「M7是。」問，「你e5子抑查某子？」應，「攏m7是，是我e5朋友。」我看見墓已經發草。Koh問伊講，「朋友e5墓怎樣hou7你感激到an2-ni？」應，「這個是非常e5朋友，天地內罕罕有。早咱美國南北戰，政府行抽兵e5法度，凡若男子二十歲以下攏著抽籤入軍營。歹命我tu2 liam--著boe7 thang推辭，m7-ku2一家大細攏teh看我飼，若這時離家，就in的確餓--死。Beh起身，父母啼啼哭哭，某子puih8衫，哭e5聲親像雁teh哮。Hit時有朋友來送--我，看見一家chiah淒慘，家己心酸，ka7我講，『我chit-tiap8當少年，正是我出力e5時。兄，你比我較濟歲，koh家內大細著靠你，設使你不幸，hit-tiap8一家beh怎樣？我看這號情"}
{"text": "境，甘願替你去，m7知你beh抑m7？』我boe7忍--tit。朋友強強beh，講，『我頂無父母，下無某子，就若死亦爽快。萬一上帝保庇--我，hou7--我有性命to3--來，咱來食thai5贏e5酒。講戰場e5情形hou7你聽，歡喜koh較boe7講--tit。若無，為著國放sak性命，替朋友死，一舉兩得，死亦無恨。兄，你m7肯，試問一家beh 交啥人？我自身尚且不能保，自然boe7顧到你e5家。』Tui3 an2-ni通家感激流目屎，ka7伊款行李，送伊出門。我kap家內人日暝替伊祈禱向望伊thai5贏to3--來，thang設酒拜謝。無疑去無偌久，死ti7 Ki-kah-ma2-kiap e5戰陣，就是墓內這人。我久久beh來拜--伊，路途真遠，又無路費，才tng3 物件koh tui3親戚借淡薄錢，到chia，只有看見一堆塗堆，逐項荒廢。唉ah！我e5好朋友今伊ti7 tah落？伊實在是替我死，我看見an2-ni thai2-tho2無悲傷？」講煞，ih8-ih8 ut8-ut8 boe7出聲。我亦傷心流目屎。花插了，koh開盒提一te3墓牌，「替我死」三字，下底寫某月某日某人，企--e5。 \n聽見這節事--e5，無m7替in流目屎，因為這人真正是天地間e5義士，夠額hou7人感激。受恩--e5雖然極散hiong，亦無boe7記tit恩義經過千辛萬苦，亦著親身到墓前來表明感激e5心意。主耶穌基督替咱受死，恩義比這人較大，咱感激主e5心意比hit個散hiong人怎樣？Kiam2-chhai2人扑算基督是上帝e5子，大顯神通，雖然放sak性命，無的確會艱苦，實在m7是an2-ni，看伊ti7客西馬尼園祈禱，淒慘哀傷e5款是話所boe7形容，koh祈禱講，「父ah！你是萬權能，hou7這個杯離開--我，總是m7是趁我e5所ai3，是成你e5旨意」（馬可14：22-26[3"}
{"text": "6]。）。後來吊ti7十字架頂，艱苦haiN-haiN呻，hou7看e5人淩辱、giat8-siat。基督一生擔當艱苦、吞忍淩辱，攏是為著你我，咱放做無要緊，心內無一釐絲受感動，就真正是辜恩負義e5人。 \n危急e5時得著救。\n有一個ko3船e5人，日--時ti7船內teh睏，忽然大風起，碇索斷--去，船仔hou7風吹到一位危險e5灘口，船仔內e5人hou7 tau5水e5聲撲醒--起-來，看船已經近灘，若流--落-去，船的確破，人定著無命。Liam5-piN心phok8-phok8 chheng2大聲叫救命，亦盡力ko3船。若是水teh流e5力不止thau3，任伊拚命ko3 boe7進。船仔漸漸流到危險e5灘口。岸頂看e5人，真濟，逐個tio5腳tng3蹄大聲喝講，「救人--lo！一個人kap一隻船beh滅無--lah！」Tu2-tu2近灘口，一人提一khun2索來，用索頭hiat ti7船內，船內e5人知離開死地無遠，魂不附體，腳手忙亂m7知beh怎樣，kan-ta會曉拚憨力ko3槳na7-tiaN7。岸頂e5人大聲喝講，「你著放sak船逃命！趕緊用索pak8你e5身軀，阮才救你有法--tit！」船內e5人忽然親像眠夢醒，趁in e5話去行。索pak8好，船tu2流落攤拆到碎sap-sap，佳哉有岸頂e5人ka7 in救起，平安無事。我想這項thang做聖道e5譬喻。人ti7危急e5中間無法度thang家己救。設使m7倚靠外界e5幫贊，憨憨家己倚靠--e5，hit號的確滅無。世間人沈lek8 ti7酒色逐項e5歹代真濟，in離開死地一節節仔na7-tiaN7，就若有半中tng5 醒悟誠心改變，不過修橋造路，ai3 tui3 che 立功德，雖然傢夥開了光光，亦是親像hit個tai7公 代先出力ko3槳，m7 khiN5索求救一樣。道理ti7近近反轉求hit個遠--e5，代"}
{"text": "誌容易做反轉chhe7 hit 號難--e5，我看世間人e5弊病攏總是an2-ni。我ti7這本冊講幾若擺。人的確著倚靠基督e5恩才會得著救，正正這個意思。有人煞扑算an2-ni kan-ta聽候基督e5救恩賞賜--我，我免做半項，che實在大錯誤。Hit個tai7公會得著救，在ti7本身khiN5 索kap岸頂e5人相連。咱亦著箝索救恩kap救主相連，才會做--tit。所以聖經講，「枝著連ti7樹身。才會結子。」約翰15章就是這個意思。 \n替當抽兵。\nTi7 1448年，義大利國起革命，政府行liam-khau 抽兵e5法度，寫通城查甫丁e5名姓ti7櫃內，照百份liam幾個，攏有定著e5數額。一個富人e5子chhau3-tu2-kham2 liam--著，父母真疼--伊，m7甘hou7伊去，因為子是軟chiaN2 e5讀冊人，當兵著擔風擔雨，盤山過嶺，驚了be7到戰場，已經死--去，tui3 an2-ni躊躇boe7決斷。有--e5 ka7富人講，「你e5子去當兵，實在ti7戰事攏無利益，不如出濟濟銀，請勇健有力e5人來替，an2-ni父母免煩惱，又koh備辦合用e5人才幫贊國家，一舉兩得，kiam2無較好？」富人贊成，就ti7國內四界貼廣告，賣報紙，講若有人有氣力，會替我e5子做兵無論甚物條件，要求甚物物，凡若我e5力做會到--e5，攏beh承認，限某月某日來參詳。廣告出月外日久，入營e5期已經到，攏無人來接協，父母大憂悶，暝日啼哭。一日差役來調少年入營報名，父母、姊妹、親戚來送伊到城外，啼哭到無聲。Hit時有一個過腹小弟來送行，這個無父無母，tui3細漢就hou7嬸叔照顧培養。Ti7路--nih8兄弟談論離別e5話，小弟講，「我孤單一身，無所纏絆，願替你入營。前日因為驚嬸叔m7肯才m7-kaN2講，何況嬸叔e5恩真深ti7我兜，che正是我報恩e5時。阿兄，咱e5衫"}
{"text": "相換穿，hou7--我頂你e5名去，koh我e5年歲面貌kap你差不多，雖是你已經報名上冊，扑算亦無啥要緊。」兄講，「Che m7是小可事，『家己m7 ai3，beh hou7--人』，何況有性命e5關係，kiam2 thang將所驚--e5行ti7兄弟e5中間？Koh咱算是骨肉e5親，死你死我是一樣。」小弟講，「卻有影，m7 ku2我真意愛。」兄看小弟真心，就答應，大家對換身穿，相辭起身。兄倒來見父母，父母大歡喜，感激姪仔賢慧，就差人提一百金磅到軍營beh hou7伊做所費，姪仔講，「我phe死 是beh報答嬸叔e5恩。」M7收。過無偌久交戰死ti7戰場--nih8，嬸叔不止悲傷，去修理伊e5墓續企牌，牌撲「替過腹兄Ma2-na2-ti2出陣死，To-na2-ti2 e5墓。」這節事流傳逐所在，人聽見大受感激。 \n主耶穌為著贖咱e5罪死，hou7咱免受地獄e5刑罰，thang享受天堂e5福氣，咱beh怎樣答謝伊？Beh怎樣紀念伊？ \n聖經應世間人e5問題。\n我bat人談論道理，招人服事上帝，濟濟gau5 oe推，taN tiah聖經內要緊e5話來塞密oe推--e5 e5嘴，向望人知炯省，無因為目前e5事來阻礙將來得著永遠活。讀--e5請細膩想，著知得著今仔日信趁e5日kap前日oe推e5 m7著。 \n有人講，我當少年，日子久長，mih-sai2趕緊計謀將來靈魂e5代誌？\n「今仔日e5事尚且m7知，明仔日e5事莫得家己誇口。」（箴言2[27]：1。） \n人死親像燈火hoa，氣斷就煞，來世ti7 tah落？ \n「一個乞食ti7富人e5門口，求乞，富人趕--伊，無偌久兩人死，富人ti7陰間受逐號e5艱苦，看見乞食坐ti7亞伯拉罕e5胸前，得著逐項e5疼痛，討一滴仔水來潤喉亦得boe7著。」（路加16：2[22]、3[23]。） \n人上天堂落地獄，總著到審判e5日才定著？ \n「信"}
{"text": "--e5 boe7受審判，m7信--e5，罪已經定了，因為m7信上帝獨生聖子e5名。」（約翰3：18。） \n我做人be7 bat做啥虧心事，kiam2著落地獄？ \n「世間無義人，連一個亦無。」（羅馬3：10。）「耶穌講，我實實ka7你講，人無重頭生，boe7入上帝國。」（約翰3：3。） \n我實在有罪，雖然上帝大慈悲，無的確照我所求--e5賞賜--我？\n「常常做歹e5人無得著赦免。」（出埃及記34：7。）「我招lin2，lin2 m7聽，我kiah8起手，lin2 m7應。你棄sak我e5道理，m7聽我e5教示，所以災厄已經到lin2驚惶，我beh凊笑lin2。」（箴言1：24-26。） \n我亦替眾人祈禱，出力幫贊教會，上帝的確歡喜才著？ \n「見若稱呼我講，主ah、主ah、主ah--e5，無一盡 入天國。」（馬太7：21。）「審判e5日濟濟人beh ka7 我講，主ah、主ah，阮kiam2 m7是用你e5名傳教，用你e5名趕鬼，用你e5名行濟濟權能--mah？啥事拒絕我？我beh辭講，我攏m7-bat--lin2，做不法e5著離開我去。」（馬太7：22、23。） \nAn2-ni就款待我kap歹人同等--mah？ \n「罪tui3一人來世間，死亦tui3罪，an2-ni死遍遍到ti7眾人，因為眾人bat犯罪。」（羅馬5：12。）「咱攏迷路親像撲m7見e5羊，m7知tah落去。」（以賽亞53：6。） \n我平素謹慎，上帝就款待我kap做歹e5人平，公義ti7 tah落？ \n「見若全守律法，亦tui3一條跋倒，就是犯著眾條。」（雅各2：10。） \nAn2-ni是誰會得著救？ \n「信主耶穌，認伊做救主，就你kap你e5家攏得著救。」（使徒行傳6[16]：31。） \n我就thang an2-ni享受救恩lah mah？ \n「伊救咱，m7是因為咱所行e5義，是照伊e5憐憫，tui3天重頭生"}
{"text": "e5洗kap聖神e5換新。」（提多3：5。）「人得著稱做義，m7是tui3趁律法，獨獨tui3信耶穌基督，咱也有信靠耶穌基督，hou7咱tui3信基督得著稱做義，m7是tui3趁律法，因為tui3趁律法無人會得著稱做義。」（加拉太2：16。）「Lin2 tui3恩典，得著救，是tui3信；che亦m7是出ti7 lin2本身，是上帝所賞賜；m7是出ti7所行，免tit人誇口。」（以弗所2：8、9。） \n我信耶穌降世贖罪，死koh活，就thang得著救--mah？ \n「嘴既然認耶穌做救主，心koh信上帝hou7伊tui3死koh活，就得著救。」（羅馬10：9。） \n聖經講，人著驚驚惶惶做成得救e5工，是怎樣？ \nChe是得救以後e5事，獨獨ti7今仔日信就夠額，所以羅馬4章5節講，「獨獨信救主稱不虔e5人做義--e5，伊e5信就ka7伊算做義。」 \n救主替我所做大概甚物？ \n照律法，逐項物差不多攏是用血hou7伊清氣，若無流血，就無赦免。」（希伯來9：22。） \n信就得著救到hiah容易？ \n「若是先知用難tit成e5代誌kah--你，你kam2 m7做--mah？何況獨獨講洗身軀就成做清氣。」（II列王記錄5：13。） \n我be7信道理以前，上帝kiam2無深深怨--我？ \n「上帝憐憫疼世間人。」（約翰3：16。）「咱當做歹e5 時，基督已經替咱死，上帝e5疼tui3 che一發顯明。」（羅馬5：8。）「主替咱獻伊e5性命，咱tui3 che知伊e5仁愛，咱亦著替兄弟獻性命。」（I樂翰3：16。） \n我今koh較知罪重，驚了難得著救？ \n「耶和華講。Lin2來我ka7 lin2講，lin2 e5罪惡貫滿，色ti7重親像赤，深親像紅；我beh hou7伊盡白親像綿，親像雪。」（以賽亞1：18。） \n我聽候改歹行好，才來趁救主，會做--tit-boe7？ \n基督講，「我來m7是"}
{"text": "招義人，就是招有罪e5人。」（馬太2：17[9：13]。）「古實e5人kiam2會改in e5面，豹kiam2會變in e5花斑。」（耶利米13：23。） \n聽見講te3基督--e5著犧牲逐項，an2-ni beh怎樣？ \n「人若得著全世界，來喪失伊e5靈魂，有啥利益？抑是人beh出甚物來對換伊e5靈魂。」（馬太16：26。）耶穌講，「見若人為著我e5名放sak厝宅，抑是兄弟姊妹、父母、子兒、抑是田園，beh得著百倍，來承接永活。」（馬太19 ：29。） \n我真驚親人譏笑beh怎樣？「主講。有我e5恩，你就夠額，因為我e5氣力是ti7人e5軟弱來成。」（II哥林多12 ：9。） \n今仔日歸倚基督，將來會thang永boe7沈淪抑boe7？ \n基督講，「我hou7 in有永活，in決斷永遠boe7沈淪，無一個會tui3我e5手搶in去。」（約翰10：28。） \n這項我想無到m7敢相信。「上帝實實無騙--咱。」（希伯來6 ：18。） \n「Tiam3 ti7伊咱得著贖回，就是咱e5罪赦免。」（歌羅西1：14。）「Lin2靠摩西e5律法，所boe7得著稱做義e5事，見若靠基督就一切得著稱做義。」（使徒行傳13 ：39。） \n抹寶血抑Be7。\n出埃及記12章\n早日猶太國有一個心適e5故事，夠額thang做信徒e5教示。記tit以色列人ti7埃及頭一擺守盤過節，hit暝人驚惶，遵守上帝所吩咐e5禮數去行。某家有一個細漢查某囡仔差不多十歲，老父年老無別e5子，就這個查某囡仔做大子，an2-ni降災厄e5天使若到in兜，kap伊不止有關係。這暝查某囡仔be7睏e5時問伊e5老父講，「An2爹ah，咱e5門眉門khia7 抹羊仔血抑be7？」老父應，「抹好lah。」查某囡仔就睏--去。無偌久精神問講，「抹血抑be7？」老父應，「抹--lah。」Koh睏--去。無偌久tah-hiahN 精神問"}
{"text": "，「抹血抑be7？」幾若擺。差不多欠幾若分久半暝，查某囡仔忽然著驚精神，那giau5疑那驚，求老父著抱伊出--去，的確著親目看見有抹血才安心。老父趁伊，抱伊出，無扑算門眉門khia7攏無抹血，查某囡仔koh較驚，就流目屎。伊e5老父亦大驚，趕緊親手去抹。In啥事無抹？是因為hit e7晡老父吩咐奴僕去抹，無疑奴僕續boe7記--tit。查某囡仔看見血已經抹好，不止安心歡喜，知穩當--lah，就入房koh平安睏。撲死大子e5天使來，看見有血，就lang3過--去，查某囡仔thang免死。咱人亦是an2-ni，罪人信耶穌做救主就免受律法e5報應，lin2 thang歡喜講，「耶穌疼--我，耶穌替我犧牲伊e5身軀。」上帝bat講，「會救lin2 e5靈魂--e5獨獨血。」伊koh講，「我一下看見血就放--過-去。」請讀者試想，這個血功效偌大？偌有價值？世間人若ai3得著救，著代先倒轉家己問，有抹耶穌e5寶血抑be7？著真實信靠耶穌e5寶血才會得著救。"}
{"text": "詼諧王。 \n早時逐個王爺、大臣、kap富人攏ai3倩gau5詼諧e5人，引笑e5人，來解in e5憂悶。大概損傷主人e5話，人攏m7-kaN2講，獨獨詼諧e5人亂笑亂講；有時也會苦勸hou7王棄邪歸正。 \n早有一個王不止ke3意 一個詼諧e5人。一日聽伊e5憨話夠額hou7人歡喜，就用一支芳柴e5枴仔送伊講，「我看你是天下第一gau5詼諧弄人笑e5人。今我用這支枴仔送你，封你做攏總詼諧弄人笑e5 王。後日若有tu2著一個比你較gau5 tiN3憨e5人，你著將這支提hou7--伊，來替你做詼諧gau5弄人笑e5人e5王。」詼諧e5人已經ka7 伊接--來-了緊緊就倒--去。 \n經過幾若年後主人tu2著重e5破病；臨終e5時hit個tiN3憨e5人tu2-tu2 beh來chhe7--伊。主人就beh kap伊相辭，總是因為這個詼諧e5人boe7明白代誌，所以無beh直直ka7伊講beh死，就假講beh去遠遠e5所在。詼諧--e5問講，「主ah，你beh去tah落？」主人應講，「你所問--e5是難應，在我家己想，也m7知beh去tah落。」詼諧--e5問講，「一月日內會koh倒--來-boe7？」主人應講，「一月日內boe7 tit 倒--來。」詼諧koh問講，「一年內會倒--來-boe7？」主人應講，「也boe7 koh來。」詼諧--e5講，「An2-ni就chu2你永遠boe7 koh倒--來-mah？」主人應講，「著。」詼諧--e5靜靜想tiap8仔久，koh看來看去，想主人e5房內攏無備辦beh去別所在e5款式，就koh問講，「主你e5行李iau2-be7備辦--mah？」主人應講，「這擺起身攏m7免toa3行李。」詼諧--e5家己狂狂leh就出--去；tiap8仔久就toa3前主人所hou7--伊e5枴仔來，提hou7主人講，「這支枴仔送hou7--你，你講beh去"}
{"text": "別位，永遠m7倒--來。家己m7知beh去tah落，koh無備辦行李，我想你比我koh較詼諧；奴僕所以kiah8這支枴仔hou7--你，勞力你家己做眾詼諧e5人e5王。」 \n讀e5人請家己扑算。詼諧--e5 e5主人所起身e5路站，就是咱逐人著到e5所在。代先知beh到tah落e5人有偌濟--ah？代先備辦e5人有幾個？這本冊e5名叫做「天路指南」。有囥甚物意思？就是指示人tui3死e5所在，來入永遠活e5地。讀e5人著細膩省察，就會知後日得著救e5法度；beh死e5時就會明明知上天堂e5所在，才boe7親像詼諧--e5 e5主人做憨e5 e5頭一個。 \n要緊e5告白。 \n「漢口到北京e5特別快車」 \n有一日我ti7漢口e5火車站月台--nih，看見一張車，車--nih有掛牌，寫幾若字，「快車tui3漢口到北京。」Hit時車門已經開，就有幾若人tui3對面來，四面看看，看見牌--nih有寫，「北京」，兩字，就將行李搬入車內，然後逐人上車，揀位來坐。 \n這時驗車票e5人來驗，查考票--nih所寫e5字，知人客所坐e5位無錯。無一人落車去問，「我所坐e5車著m7著？」 \n我koh看見一人，ti7 iau2-be7上車以前，代先問，「車內會坐偌濟人？」Koh講，「漢口、武昌、漢陽，三個大城，企起e5百姓m7-na7兩百外萬，車內不過會容允三四百人，thai2-tho2 thang講無論chi7-chui7 beh去北京，攏thang上這張車。」除這人以外，其餘e5人客無一個an2-ni 問。Hit人伊攏m7知企起e5百姓雖然濟，車e5人客位雖然少，其實入北京e5人無偌濟，見若beh去e5人，車內攏會容允--tit。 \nHit時我看見這個情境，心內有受感觸。想到上帝替咱備辦恩典，親像恩車，beh將世界上艱苦e5人載到天頂。總是上帝所備辦e5恩車，m7若是容允一城、一地方e5人，天下"}
{"text": "萬國萬百姓同坐亦thang，攏有夠額thang用。凡若beh到天頂樂園e5人，家己著甘願來坐上帝e5恩車，無論甚物人攏會用--tit。見若beh去e5人攏thang來。坐上帝所備辦e5恩車，車--nih e5牌所寫e5路站，就是「Tui3罪城到天城」。 \n我今苦勸--你，你kiam2 m7是bat聽見傳道理e5人bat講，「凡若改歹趁好，信靠救主耶穌e5人，的確tui3信白白得著稱義--mah？」總是你免giau5疑講，「這號恩典我會堪--tit-mah？」我ka7你講，車站賣票e5所在，無論甚物人買票，照法度上車，攏boe7 hou7管車e5人拒絕m7載--你。所以你若照頂面所講來chhe7上帝，上帝亦的確無拒絕--你。火車有定著e5時開，車票有定著e5價錢。你若上得救e5恩車，亦著趁機會，這個好機會，就是「現時，」koh有救主ka7你替出票e5價錢，因為你的確無力thang家己備辦這號票。An2-ni你細膩想看，失落這個好機會，kiam2有thang koh得--著？ \n無分懸低。 \n搭船e5人客thang看本身錢銀e5濟少，定著行船e5緊慢kap客位e5好歹。Kiam2-chhai2坐刁倩 e5船，抑是坐公司e5船，無論怎樣攏thang出在搭船e5人客家己主意。若論tui3世界到天國也是咱起身e5一條長e5路站。總是kap坐船無不止相同，因為只有一條na7-tiaN7。人攏是平等無分尊貴貧賤，票e5價錢相同，無分濟少。新約 e5冊是親像船e5單，其中有記載耶穌e5話講，「我就是的確著入e5 門，人tui3我來入就會得著救。」 \n照這個來論，上去天頂e5人意思m7是散hiong kap散hiong做一堆，富人kap富人做一堆。耶穌koh tui3眾人講，「我就是路。」意思m7是這人一等e5價，hit人koh一等e5價，就是萬人同一樣。逐等e5罪人完全是tui3基督e5寶"}
{"text": "血來贖回，金銀雖然濟，無利益ti7靈魂e5代誌。就設使伊積聚功勞德行，也boe7會將功勞德行來贖罪。只有基督替罪人放sak性命，講，「我賞賜lin2平安。凡若信我e5人的確會得著永活。」就是親像搭火車e5人親目看見鐵路已經起好，火車就beh起身，ti7本身攏m7免著磨，無m7是因為師父已經代先苦心著磨，將鐵路e5代誌攏總起造明白。Koh有人替伊出車票e5價錢，伊獨獨承受上帝e5恩典，就的確會出死入活也無災害。 \n獨獨知影平安e5路。 \n有一隻大船 beh入一條港，船主問tai7公 講，「這條港內逐所在e5深淺石頭，你攏知影--mah？」Tai7公講，「逐所在深淺e5石頭免攏總知，第一要緊就是著知tah落一choa7水較深，船tui3 hia行穩當平安an2-ni na7-tiaN7。」 \n人beh到天堂，免詳細知世間逐教門e5道理，獨獨知影基督光明e5正道，就夠額。 \n企定--越！ \n前有一個武官，伊手下有一個熱心趁道理e5兵。一日武官問兵講，「Lin2奉教e5人常常講，人著反悔改變，才會免tit坐掛。到底反悔改變是甚物意思？」兵應講，「官長，比並咱營--nih e5隊長，抑是甚物頭人ti7操練e5時，tui3兵講，『企定，』後來koh講，『越。』這個就是反悔改變e5意思。」 \n因為反悔m7是趁逐人su-khia e5意思，m7是用空空e5話來講，的確著出ti7誠實心，才是真心反悔改變。 \n常常看見有人做歹、做匪類，雖然忽然停伊平時e5歹品行，總是無的確真真反悔改變。 \n因為反悔改變e5事，m7是kan-ta用嘴講，「Tui3今以後，我beh比前較好。」這號著tui3心內實實發出志願這下發願以後攏無koh變換。 \n世間e5醫生，醫治破病人e5宗旨，是hou7病人一日一日好。總是反悔改變是教人e5歹心 liam5-piN改換。前日是魔鬼e5百姓，以後是上帝e5子類。 \n兵te"}
{"text": "h操練e5時，一下聽見「越，」歸隊著liam5-piN越。現今做人kap以前無同。現今心思 kap以前無同。現今所向望kap以前無同。親像行路e5人，步步經過kap前無相同。親像船隻所到e5海口無相同。親像做工人換頭家kap前無相同。親像兵丁，從前做賊偷提，今入營伍做好e5人。真心反悔改變e5人thang講。「我前青瞑，今會看--見。」「我前跛腳，今會行走。」「我前啞口，今會講話。」 \n推辭好藥。 \n前日有朋友，kap我談論道理，論到咱人起頭e5祖犯罪，連累後代e5人，所以到今仔日世間人無一個無犯罪，亦無一個免hou7上帝審判。朋友講，「咱人起頭e5祖ti7六千年前犯罪，害到ti7咱，上帝tui3 an2-ni 定咱e5死罪，kiam2 thang講是公義--mah？」照所論e5我攏m7降服。現時e5人kap我這個朋友同意見--e5亦是真濟。今用幾句來講明hit個理。 \n世間人死後沈淪，m7是因為起頭e5祖所犯e5罪，就是因為逐人su-khia犯e5罪。咱祖公e5行做，boe7會完全kap天良相合，所以後代e5子孫，boe7免tit出世toa3歹根來，歹根發生就是罪，罪e5結果就是死。 \nKoh試用譬喻來解明--伊。有犯著肺e5破病e5人，醫生逐個講，無好e5藥thang醫治。後來伊一個朋友來探--伊。破病e5人講，「咱今仔日koh相kap坐坐，無久beh永遠相分開--lah，因為破病沈重，無koh好--起-來e5向望。」朋友講，「無的確an2-ni，照我看病雖然重，iau2-ku2 thang用好藥來醫治。」病人講，「所有懸e5醫生我攏請來了了，攏總無功效。」朋友講，「二十年前，我亦有犯著這號病，hit時攏總e5醫生攏講boe7醫--tit。我就食這號好藥，無久煞好。今刁工將這號藥送--你，m7收你e5錢，你連連食--幾-擺，包你穩當好。」無扑算病人固執，嘴會曉講多謝、費"}
{"text": "神，總是m7肯試食hit帖好藥。An2-ni這人死，雖然講是tui3肺病死，亦是m7肯信服好朋友e5話。所以m7信e5破病，比肺病iau2-ku2較siong重。 \n無救嘴。 \n英法兩國e5中間隔一個海峽，闊八十二哩半。Ti7 1875年，有一個英國人名叫Ui2-poe3，不止gau5泅水，tui3英國泅到法國，歷過二十一點鐘較加就到地。以前無人到hiah gau5泅，後來卻有幾若人teh學Ui2-poe3 an2-ni做，總是攏boe7成功。 \n北美洲有一條大河，叫做Ni-a-ka-la，這條tui3 I2-li7湖thau3到An-tat8-lou7湖，差不多115哩半。中間有一個出名e5瀑布，懸160尺，河面不止隘，河底e5斜面算iau2大，tui3頂面到下面約略25哩。河e5雙爿懸山kia7-kia7，所以水teh流不止緊，所起e5湧親像海--nih-e5一樣。有時流水相衝，會噴到幾若尺懸。人企ti7岸頂，看了到beh憨--去。Ui2-poe3倚靠伊gau5泅，想beh順流泅--落-去，來得著大名聲。有朋友勸伊講，「水流hiah強，人e5力擋伊boe7-tiau5，切切m7-thang落去泅。」Ui2-poe3講，「試看，kap伊拚一個字運--leh。」Tui3 an2-ni這消息傳播四方。到時，有幾若萬人，來tiam3河e5雙爿岸，beh看Ui2-poe3展本事。Ui2-poe3當眾人e5面前thng3衫，跳落水，看見伊頭殼浮出水面一擺，tu2-tu2 teh顯出本領。無扑算水e5力siuN強，人擋boe7-tiau5，tong7過來，tong7過去，一te3石tong7過一te3石，親像柴phe3 浮來浮去無定無著。眾人看見這個情境，攏總gang7-gang7，無法度thang救--伊。Ui2-poe3死ti7大流水e5中間。 \n離開Ui2-poe3沈落水死e5"}
{"text": "所在無偌遠，河--nih8有一個石嘴，本地人叫做「無救嘴」，意思是講，嘴e5頂勢流水較慢，人跋落iau2-ku2有得著救e5機會。過這個嘴，水勢太緊，人沈--落，岸頂雖有講千萬人，亦是gang7-gang7看伊死na7-tiaN7。這個石嘴卻無偌大，平常人攏無細膩。這個嘴實在是生死e5界限，ti7嘴e5頂勢iau2-ku2有性命e5向望，到下勢的確沈死。 \n早日孔子bat講，「人e5性命親像河水直直流--落-去，日暝無煞。」著知咱性命亦有無救嘴，iau2-be7到嘴，iau2-ku2有反悔改變得著救e5機會，一下過嘴，就無得著救e5向望。這個嘴，人攏無關心，因為人平安過日，ti7無扑無算e5時就過--去。所以咱應該時時刻刻細膩張持。 \n請問看冊e5朋友，設使你有親戚朋友過世，你teh送葬e5 時，kiam2無想，人e5生死無定著，良心看見hit個情境，kiam2無受感觸？Kiam2-chhai2你偶然tu2著危險，險險死，ti7驚惶e5時，良心的確發現。Koh，kiam2-chhai2你tu2著破病，記tit別人tu2著這號病死--e5真濟，在你想，今你tu2--著，的確無向望有性命。佳哉ti7無扑算e5時，你所食e5藥有應效，病勢漸漸好，你e5性命親像koh拾--著，這時你e5天良，亦的確發現。你既然得著天e5恩典，kiam2 m7是上帝炯醒--你-mah？你猶原be7 bat信服救主，m7肯謙虛心承受教示，kiam2無想頂面所講逐項，亦thang做你e5無救嘴--mah？上帝講，「我e5神，的確無永遠kap人相爭。」Koh講，「你m7-thang扑滅聖神e5感動。」 \n主基督講，「設使lin2 ti7今仔日，知關係ti7 lin2平安e5代誌就不止好，總是現今隱密ti7 lin2 e5目珠。」 \n得著救e5票據。 \n有一擺我坐火車暝--時開。到半暝e5時，管車e5人叫我"}
{"text": "精神，講，beh驗車票。我提票hou7--伊，伊看看就去。這項hou7我e5心有受感觸，因為管車e5人，無chu-chu 相人e5面貌生做啥款，斯文抑是粗魯，富貴抑是貧賤，chiah-e5伊攏無注意，獨獨看車票有錯抑無na7-tiaN7。Tui3這項hou7 我想行天路去天堂亦是an2-ni，耶穌基督e5功勞就是咱e5票據，到審判e5時，上帝無kau3-kham3 咱是上等人抑是下等人。上帝獨獨查咱e5票據著抑是m7著na7-tiaN7。所以咱攏boe7講tit我是靠家己e5功德，因為咱e5功德boe7算做票據，著求主無看咱e5行做，是看基督e5金面做咱e5票據。 \nKoh bat聽見教友講，「我boe7堪得入天堂。」這個話卻亦著，因為世間無一人會堪得入天堂。設使hou7你活到一百歲，盡力修行行好，猶原boe7堪得入。上帝揀你，beh救--你，m7是因為你應該得著救，就是為著耶穌替你受千般e5艱苦，替你死ti7十字架立功勞。你著知耶穌e5功勞到偌大tui3重。上帝看這個功勞極其寶貝，咱得著救e5緣故，就是tui3上帝看這個寶貝e5功勞，所以想入天堂e5人，免giau5疑，獨獨反悔改變家己e5罪惡，信靠耶穌e5功勞，就會入。 \n包洗La5-sam5。\n有一日，我透早出門口tah一張告白，講「有第一好用e5藥料，無論衣裳有甚物 la5-sam5，用這號藥一下拭，無m7清氣親像新。」滿張講到chiah nih8好，hiah nih8好，ai3人買來試用。 \n我看見告白，就想衣裳la5-sam5，人人攏看--見，知家己kap人無親像，想了真見笑，所以的確設法hou7伊清氣。世間人心內e5 la5-sam5，家己知，上帝看--見，反轉無掠做見笑，續用萬項e5計謀，想beh jia掩hou7人m7知，若jia掩tit好，攏無pit縫，就號做完全清氣相e5人。M7 ku2任你jia掩，亦"}
{"text": "jia掩boe7密，早晏總有出破e5時，到hit時的確瞞boe7過。設使一世人ng到密密，beh死e5時，無phai3-phe e5中間講--出-來。因為古早人講，「人到beh死e5時，伊所講e5話好。」Koh hit時天良發現，家己知身軀離開世間，靈魂著企ti7上帝審判e5台前，hou7伊審判，一世人e5罪惡，無一絲無顯明。到chit tiap8才beh反悔改變，已經晏--lah。若會ti7生前有法度，將心內e5罪惡la5-sam5洗清，kiam2無真好。總是這項人人知是難e5事。俗語講，「任你iuN2盡西江水，亦難洗去滿面羞。」Che是表明難洗罪e5憑據。我看見告白，就想若人有藥會洗人心內罪惡e5 la5-sam5，賣藥--e5的確大發財，因為天下逐人心內有la5-sam5，人人ai3 beh除，thang免生前死後e5報應。 \n聖經講，「有洗清罪惡e5藥，beh白白hou7--人，空手進前，就有thang得著這個恩典。」這號藥就是聖經所講，「咱若ti7光明e5中間行，神e5子耶穌基督e5血，洗清咱攏總e5罪。」請問看冊e5人，你kaN2講你e5心內，清氣白白親像雪抑無？啟示錄1：5，講，「疼--咱-e5，用伊e5血hou7咱脫離坐掛。」 \n上帝聽候--你。 \n有一個少年人，心得著聖神感動，常常驚驚惶惶，知家己是罪人，煩惱上帝e5受氣臨到，boe7 thang閃避。就去chhe7一個朋友，求伊指示洗罪得著救e5法度。朋友講，「你會曉知罪來 掛心，che就是反悔改變e5頭一步，到ti7得著救，著聽候主好e5時期，」少年人講，「我著聽候偌久？」朋友講，「Chiah-e5 m7是我所會知，亦m7是我所kaN2決斷，獨獨吞忍聽候主e5恩降臨na7-tiaN7。」Tui3 an2-ni少年人吞忍聽候，那聽候，心那無平安。Koh去chhe7一個朋友，用心內所艱苦e5 ka7伊講。朋"}
{"text": "友講，「你若迫切祈禱，自然得著上帝e5恩。」少年講，「我著祈禱到甚物時？」朋友講，「常常祈禱無煞，到尾的確有一日會得著恩典。」少年人趁伊e5話，祈禱三年無lang3，心內e5艱苦亦無較輕。就giau5疑兩個朋友e5話boe7信--tit，koh去chhe7一個朋友tui3伊請教，續將頂面兩個朋友e5話，kap本身所經過e5情形ka7伊講。朋友講，「你錯--lah，上帝久久teh聽候--你，mih使hou7你聽候。上帝早早差伊e5子基督耶穌，替你死ti7十字架，是teh聽候你信、歸倚、拚心來承受恩典。」少年人聽了，親像雲霧開日頭出，心大曉悟，這時以後誠心歸主，心肝不止平安。 \n基督講，「凡若著磨、艱苦、背重擔e5人就近我，我賞賜你平安。」（馬太11：18[28]。） \n立志。 \nAi3做聖徒，頭一項著立志，試靜靜坐家己想，真正有得著救抑無？這個要緊e5問題，kap家己e5性命有關係，別人的確boe7 thang ka7你鬥扑算；總是志已經決斷，就著續實行。比並有人定著beh去京城，總是志雖然立，m7-ku2身軀m7行，就boe7食boe7睏來想，亦是無利益，的確著備辦所費、款行李、thiah船單、買車票起身，才會到所ai3到e5所在。咱ai3做基督真e5 學生，勤勤服事主，逐所在確實守聖e5教示。Ti7本身著做，別人無干涉。 \n早日亞伯聶罕ka7子娶新婦利伯加，差奴僕去迎接。利伯加e5父母、親戚，留利伯加，boe7忍tit liam5-piN hou7伊去，奴僕講，「已經結約做親，若koh再留，驚了hou7我e5主人大數念。」有e5講，「Che是新娘e5代誌，著hou7伊家己主意。」眾人攏贊成，就叫利伯加來問，講，「你歡喜liam5-piN te3老奴僕去--mah？」應講，「好。」就相kap起身。這個就是立志e5模樣。Koh路得有孝服事ta-ke，丈夫死，ta-ke叫伊倒轉"}
{"text": "去外家厝。路得m7肯，因為倒去著服事偶像，又boe7 thang te3 ta-ke，到上帝賞賜福氣e5所在。求ta-ke講，「你m7-thang迫我倒去，你去e5所在，我亦beh到hia，你所拜e5上帝，亦就是我e5上帝。」就無倒去外家兜。（路得記1：16，17。）這個亦是立志有實實行e5一項憑據。 \n立志服事主e5人e5祈禱文。 \n我e5救主ah，你流血來洗我e5罪，放sak身軀來贖我e5靈魂，我m7知thang趁你e5命令，合你聖e5心，恩典仁慈滿滿天地內，我起頭無省察。到今才知，大大受著感激，獨獨用我e5身軀靈魂，因為救主來獻hou7天父。Tui3今了後beh細膩趁主e5道理到一世人無變換。心所願。 \n啥事關落監。 \n監內e5犯人，無的確逐個是強暴橫逆，一世人做歹，獨獨為著一項e5 m7著，一時e5錯誤，致到犯著法律，一世人艱苦。關e5時期，有e5幾若月日，有e5幾若年，有e5一世人無koh得著自由。若用伊犯法e5時間kap受罰e5時間相比，就受罰e5時間加幾若千百倍，總是人無掠an2-ni做重罰，因為m7若看罪e5重輕，就是犯著法律，照法律所定著--e5來辦--伊。所以聖經論上帝刑罰世間人，m7是一概刑罰伊e5罪惡，就是因為伊m7信，因為伊m7歸倚基督。聖經koh講，「信基督e5人無koh定罪，總是m7信e5人罪已經定著。」卻be7-bat講，修行做好就thang入天國；是講世間人得著救抑boe7，照伊有歸倚基督抑無來定著。 \n總是「歸倚」兩字，m7是嘴唇皮講信，第一要緊，講kap行兩項著相合，若無，就是做騙家己e5罪人。 \n聖經講，「趁罪惡--e5死，趁上帝命令--e5聖。Kiam2 m7知你今獻身軀來趁--伊-e5，hit個就是罪惡，tu2-tu2是做伊e5奴僕。」（羅馬6：16。）"}
{"text": "9 Tui3天頂來e5聲音 \nTui3北投、淡水轉seh8到東部約略有兩月日久，到ti7六月初，夏天逼近人人攏露出白色e5簡衣，手giah8日傘e5時，hit個樓頂無聊e5婦人人，有一日忽然koh看見百忍kap阿花koh出現ti7基崙，原來hit個燈腳teh做工。 \n阿花有變真好看，真古錐e5六歲囡仔lah。伊e5面、目珠攏有喜樂e5光采發出。伊e5身體也顯明優秀e5發育。伊有穿一領綠色無手ng2 e5簡衣。烏金金e5頭毛真長，垂到ti7肩頭。若是百忍也有真大e5變換lah。久久所纏tiau5 ti7伊e5身上hit個孤單、憂愁e5影，今攏無去lah。伊全身攏是白色。草帽仔、婚衫、下服、鞋攏hou7人會感覺島國夏天e5風情。伊e5面有向望kap歡喜真大。 \n有看見in e5人e5心beh這個相像e5印象，就是，「幸福，快樂e5父子！」 \n百忍結局有chhoa7阿花koh轉來基崙，in早所toa3 e5所在。Ti7百忍e5心內hit個不安也漸漸消無去lah。In繼續ti7 hit個地點做工。 \n有一日in做工了，ti7街路teh行遊e5時，有tu2著一台基督教佈道會e5宣傳車。Hit張車e5講聲機無時停teh招呼市民著去赴佈道會。百忍就停腳來beh聽hit個詳細。 \n「親愛e5各位兄姐，阮是本市 × × 基督教會佈道會e5宣傳隊，ai3 beh向各位報一個好消息。就是tui3今暝8點起有美國出名e5佈道家 × × 牧師beh ti7本教會佈道三暝。請各位m7-thang失落這個好e5機會來去參加。耶穌講，見若勞苦著磨背重擔e5著來就近我，我beh hou7你得著安歇。Koh講，我是路、是真理、是活命，所以見若心內無平安e5人，chhoe7無活命kap真理e5人，請lin2攏著來聽，耶穌beh hou7 lin2平安、活命、真理。」宣傳車漸漸遠去，伊e5聲也無聽見lah。 \nH"}
{"text": "iah-e5話確實掠著百忍e5心。 \n「Li7-li7，咱今暝昏來去聽道理，你有愛去無？」伊那唸e5款來問an2-ni。「爸爸，我真ai3！」若是阿花大歡喜。 \n食暗頓了後，本來in 相chhoa7 beh去禮拜堂，總是ti7半路百忍忽然koh轉方向，chhoa7阿花koh轉來旅館。阿花e5心有淡薄奇怪。 \n總是到ti7房間百忍有ka7阿花洗腳手、續換衫，hit時阿花e5歡喜koh倒轉來。百忍也入浴間，koh續換衫褲，了後in chiah koh開始出發。 \n到拜堂e5時聚會已經teh開始lah。有真壯嚴 e5詩歌tui3內面teh流出來，致到hou7百忍聽著e5時煞m7敢入去。伊脫伊e5帽仔，ann3頭來企ti7遠遠e5門口。Ti7伊e5心有真濟講boe7出來e5大氣。 \n總是隨時有按內 e5人出來到in e5面前beh chhoa7 in入內面去。 \n「阮tiam3 chia著好！」百忍客氣卻hit位信徒有熱懇來請in著入去。百忍toe3伊踏入拜堂內e5時吟詩e5聲一發響亮來包圍in。伊感覺是入ti7天界e5境內。阿花有khinn5倚ti7百忍，來進前到ti7頭前面e5位去。Hiah-e5吟詩e5聲音親像海湧，hoa-hoa哮。伊恭恭敬敬到ti7來企ti7眾人e5中間，tu2-tu2親像企ti7寶座kap眾天使、聖徒e5面前一樣。 \n伊攏m7敢振動，手也m7敢摸著椅。因為伊感覺內面e5一切攏是聖 潔、尊貴。 \n吟詩了牧師有講beh相kap祈禱，百忍聽著這句話，想講伊著跪落去，伊beh跪落去e5時邊頭e5一位兄弟有tui3伊講m7免an2-ni做。Ti7祈禱e5中間伊感覺真ngong5-ngiah，真無自然。祈禱了，坐好勢e5時，繼續有讀聖經約翰3章十六節。了後有吟詩班e5獻詩，有koh祈禱，然後就有一位另外e5牧師起來開始講道。 \n阿花直直khinn5 ti7百忍e5身"}
{"text": "軀，m7敢放離伊。伊e5目珠注神看台頂e5人，後來才看四圍e5眾人koh漸漸徙目來看hiah-e5 teh走chong5 e5負責人。但是百忍，只有ann3頭來tui3聲音teh察驗內面e5狀況。 \n牧師開聲講道e5時，人人e5心攏注神ti7伊e5話。伊粗大e5聲音真明，句句攏入ti7百忍e5心。 \n「因為上帝將獨生e5子賞賜世間，hou7見若信伊e5人boe7沈淪，會得著永活；伊疼世間到an2-ni。」 \n「我beh代先tui3這節e5內面e5話『上帝』來說明。」 \n「上帝就是創造e5主宰。世間e5萬物攏是tui3伊來造成e5。伊是全宇宙e5唯一主人，萬物攏是屬ti7伊e5所有。伊用大權能e5氣力來tui3無創造萬有，koh tui3伊e5智慧來做成攏總e5秩序規律。上帝創造e5傑作就是『人』。人是照上帝e5像來創造e5。因為創造攏總e5目的是ti7人，創造e5中心是ti7人。因為人是beh來代表上帝，是beh來榮耀上帝。上帝將萬物賜hou7人，為著人上帝創造萬物。因為上帝ai3人kap伊交陪、敬拜伊、o-lo2伊、感謝伊、榮耀伊。Ti7萬物e5中間無有別個被造物kap人相像，有上帝攏總e5德性kap有一種tui3上帝e5恆通。除去人無別物會曉o-lo2、敬拜、感謝。」 \n「人e5理智、道德性、藝術性攏是tui3上帝e5形象所承接來e5...」 \n「過去beh講『世間』」 \n「這個世間原來是一個樂園。Ti7這個世間逐項攏是真美滿、快樂。有隱藏上帝e5大權能kap萬富有。人人攏會thang ti7這個世間來享受上帝創造e5美妙。卻罪惡進入世間以來，這個快樂，平安e5樂園續成做烏暗，痛苦e5地獄，處處有敗壞，死穴e5傷跡。Ti7這世間無koh有活命e5向望，也無有真理e5光，是因為這個世間tui3背逆上帝了後就離開上帝e5管戒lah。世間無去上帝，就家己做成伊e5上帝，掠萬物"}
{"text": "做伊e5上帝，來加添伊e5罪惡kap愚憨。 \n無去上帝了，這個世間攏充滿不幸kap悲慘。Ti7這個罪惡敗壞e5世間所有e5命運，就是死穴na7-tiann7。」 \n「我beh koh講『人』。」 \n「人是上帝創造萬物e5中心目的。人有toa3著上帝榮耀e5像。所以人有特別e5責任。 \n人著敬拜、o-lo2、榮光上帝。 \n因為上帝創造人是beh代表伊。Koh上帝ai3人kap伊同心，親像伊e5款式，續服從伊。 \n卻人將上帝chiah-e5恩賜，來變換做家己e5榮耀，續背叛上帝e5意思。人親像羊行迷路，逐人行家己e5偏路，既然喪失良心，就放縱私慾ti7逐樣e5歹代，生生是家己取損判ti7滅亡e5所在。」 \n「罪人，che是人tui3墜落了後e5另外一個名稱。 \n上帝無定別e5被創造物e5罪，因為in m7-bat背叛，也無有toa3著上帝特別e5使命。 \n只有人是罪人，因為人有破害上帝攏總e5計劃，有敗壞這個樂園。罪惡e5工錢就是死。人e5結局就是滅亡、死失。（參考羅馬人書，1章到3章。）」 \n「人ti7這個死e5命運e5下面chhoe7無活命、真理、來不安、絕望。」 \n「我beh koh來講『獨生子』。」 \n「雖然上帝創造e5代價有tu2著截折，伊e5旨意有受背叛，人kap世界有家己取滅亡，敗壞e5路，卻上帝m7甘伊e5所疼e5人沈淪，抑是伊所創造e5世間來滅亡。」 \n伊iau2向望有甚物辦法thang挽回，thang救贖，hou7伊e5創造m7免tu2著凌辱、破害。所以伊有將心懷中e5獨生子差遣到世間，來開這條救贖e5路。就是hou7見若信伊e5人，會thang脫離這個滅亡來koh承接永活e5國。為著an2-ni獨生子耶穌有向逐人teh 喉叫，lin2著反悔倒轉來歸向上帝。上帝ti7伊e5 國有koh設法，建置一個國度beh hou7見若信子e5人thang ti7 hia"}
{"text": "繼續享受創造e5快樂，來完成創造e5代價。只有信子e5人會thang脫離這世代e5滅亡來入hit-e5所在。Beh入hit個新國度e5法度真簡單，就是信獨生子kap伊所講攏總e5話，所見證攏總e5事，所應允攏總e5代誌。上帝無beh koh tui3人要求甚物德行，抑是有甚物規律，只有若信伊，就白白thang得著分別，kap救贖e5恩典。這個信也是你現在隨時會thang ti7你e5心內來決定e5…」 \n「Koh來我beh講，『伊疼世間到an2-ni』。」 \n「上帝永遠e5旨意ti7這個世間有失敗，卻ti7 hit個新天新地beh得著達成。救贖e5人beh ti7 hia，因為享受e5快樂來大稱讚獨一造化e5主宰。Hit-e5王國beh叫做疼。 \n因為上帝是疼，koh切切需要疼e5…Tui3疼，上帝創造萬物，tui3疼koh創造人，是ai3人ti7伊e5內面來享受偉大e5疼，koh ai3人續接受這號疼e5活命。因為只有ti7這個疼e5內面chiah有真實e5幸福kap快樂。」 \n「Hit個疼e5王國是咱世間人著切切欣慕e5…，因為這個世間已經無有真實e5活命，滿滿是toa3著死穴，敗壞e5傷痕。Ti7 chia有不幸苦痛悲慘。設使若有thang叫做幸福，hit-e5是虛假koh是暫時、偶然e5 na7-tiann7。」 \n「世間人ah，lin2著向望，著來信獨生子耶穌！」 \n「信耶穌是beh到hit個王國唯一e5路。」牧師有繼續用真熱情teh講，卻百忍已經真明白lah。Hiah-e5話tu2-tu2是一支鎖匙來開ti7伊身上所tu2著hiah-e5不幸e5境遇。 \nHiah-e5話親像捲螺風，直直捲seh8 ti7伊e5心內，hou7伊致到攏無koh聽見以後e5話。伊親像家己進入ti7 hit個榮光e5王國來體驗著hit個疼所有攏總奇妙e5幸福一樣。伊e5手有牽倚阿花ti"}
{"text": "7伊e5身邊，有時用伊e5下頦來挲seh8阿花e5頭毛。伊感覺真滿足、真幸福。卻忽然牧師有用真強大e5聲，向tui3百忍e5方向來。 \n「世間人ah，lin2 e5幸福，lin2 e5快樂攏是虛假，hit個是暫時，偶然e5錯覺na7-tiann7，lin2 e5幸福，lin2 e5快樂的確會斬斷。Lin2貪戀這個滅亡e5世間beh到甚物時？！Tui3世間toa3著死穴e5 命運以來，見若起造幸福e5地基ti7伊e5頂面--e5，無人會thang脫離伊e5活tauh，就是絕望、怨嘆e5活tauh！「Lin2 e5幸福，lin2 e5快樂的確會斬斷！」 \nChiah-e5話有觸動百忍真大。 \n伊e5面開始顯出大搖動kap chhinn凊。 \n「Lin2 e5幸福，lin2 e5快樂的確會斬斷！」這句話是真理，卻這個真理是hou7百忍所忍受boe7-tiau5 e5，因為伊明白伊e5活命倚靠ti7伊e5幸福。伊親像koh陷落ti7烏暗失望e5深坑來憂悶結目。 \n牧師有繼續teh追逼人著反悔來信耶穌，koh有請hiah-e5歡喜接受e5人行到台前來。 \n會場就開始鬧動lah。有人teh行到台前，有聖歌隊teh吟詩，有hiah-e5負責e5兄姐teh幫贊人好膽出來。 \n台頂e5牧師攏到台前teh 繼續叫人。也有人開始退席轉去lah。百忍e5心思真沈悶、紛亂。到尾續感覺gong5-ngiah8 seh8神。伊就toe3 hiah-e5起身beh退場e5人來緊緊離開hit個所在，出來外面。 \n伊e5心感覺真無平安。 \n「爸爸，咱an2-choann2無到ti7台前去，咱kiam2 m7是信耶穌e5人mah？」Hit一暝轉來ti7旅館，beh倒床e5時阿花才開嘴來an2-ni問伊。 \n百忍攏無應答甚物，只有停止伊e5動作來坐tiam7 ti7床頂。 \n「Li7-li7，請你緊睏，明仔日才來"}
{"text": "講，安眠！」百忍講an2-ni來beh逃走阿花e5質問。 \n「我是一個永遠e5落伍者mah？」伊抱伊e5頭殼來家己反問。 \n百忍到真暗攏睏boe7落眠。有一個壓迫e5氣力罩倚 ti7伊e5心。牧師e5話，阿花e5面，以及過去攏總e5情形攏koh開始照影ti7伊e5心內。緊緊離絕e5嘔惱koh轉來，hou7伊通暝攏無有平安。 \n「爸爸！爸爸！」忽然ti7半暝過e5時，百忍有聽著阿花e5聲teh嚷。 \n伊緊緊走到阿花e5床邊去。 \n「Li7-li7，我ti7-chia，你an2-choann2？」總是阿花原來是teh做夢。 \n百忍有牽阿花e5手，暫時坐ti7伊e5床。心神猶原感覺真鬱卒、烏暗。 \n隔早起，in相kap食糜e5時，阿花忽然想著伊昨暝e5夢。 \n「爸爸，我昨暝有夢見一個真奇妙e5夢！」Tui3阿花e5嘴所講出來e5夢是親像下面。 \n百忍有chhoa7阿花坐ti7拜堂e5內面teh聽講道。有真濟人khoeh滿拜堂。連台頂kap窗仔外也是攏滿滿e5人群。牧師講道了有叫人來到台前，卻攏無人beh去。牧師kap眾人e5目珠攏teh chhoe7，teh等候，有人thang出來。阿花就牽百忍e5手講，Chiah-e5人攏teh等候咱出去。阿花就強強拖百忍出來。拜堂內e5眾人看著in兩人出來e5時就大歡喜來扑手。In就相kap行hit條thang3台前e5路去，人群攏向 in開聲吟詩o-lo2，in ti7 hit個中間親像凱旋e5將軍一樣。阿花有牽百忍來進前。總是hit條台前e5路那行那變真遠。拜堂也攏變做是一個大空中，hiah-e5人群攏是天使。台前變做一個極其榮光、燦爛e5寶座。有千千萬萬e5天使teh歡呼、o-lo2。 \n阿花就大歡喜來牽百忍半行、半飛來直直向 hit個寶座進前。Ti7寶座前有一個大水池。 \n牧師有叫百忍著褪衫落ti7水池內，卻百忍攏真躊躇，阿花有幫贊伊"}
{"text": "褪衫，後來chhoa7伊落hit個青綠綠e5水內。百忍tui3水內起來e5時，天使天君e5聲那大，親像海湧哄喝攏無煞。 \n有天使用一領白衫提到百忍e5面前。阿花有幫贊伊穿。 \nHiah-e5天使koh teh開始吟詩，hit te3是逐人攏真熟e5，就是「受傷e5羊羔。」 \n後來天使真無閒來teh準備筵席。阿花有牽tiau5百忍e5手。 \n「爸爸，爸爸，你看hiah-e5天使所備辦e5食物攏gia5 ti7頭殼頂，tui3 天頂排列飛落來！」 \nHit個情境大感動阿花。到ti7隔早起阿花teh講e5時hit個感奮iau2-ku2 ti7伊e5心內。 \n卻百忍吐一個大氣，來放下伊e5早頓，起來行到亭仔口去beh suh外面e5空氣。 \n因為伊昨暝也有夢見一個夢。Hit項是tu2-tu2 kap阿花e5夢相反e5。 \n百忍夢見伊有行到一間真大e5廟宇入去。攏無看著人ti7廟宇e5內外。內面有真奇怪e5安靜，卻百忍踏入hit個壯大e5門e5時，發見ti7 hit-e5門後有企一個老人。Hit-e5老人真絕望憂愁e5款式。百忍那入去，就發覺ti7 hiah-e5門後、壁角，暗sam3無人看e5所在攏有企人ti7 hia，in e5樣相非常chiau-chui、老衰，in e5表情攏真悲傷、絕望。Hiah-e5人e5款式tu2-tu2是kap替身像款。 \nHit個廟宇那入去那大，親像一個孤立e5世界。內面真暗鬱chhinn凊，也有燒香e5薰味滿滿。 \nTui3內面e5所在親像規律的有鐘聲teh tan5 e5款。Hit-e5聲那明，卻感覺hit-e5聲音有toa3著悲慘絕望teh響。百忍因為chhinn凊來搖伊e5身軀。百忍有一間一間來入去，漸漸有聽著微弱e5聲teh流出來。 \n後來明白hit個聲就是絕望吐氣e5哀聲。百忍ti7 hit-e5聲音e5內面歸身重汗，腳手phi7-phi"}
{"text": "7-chhoah。伊家己本身也beh哮出來lah。伊緊緊來行，看會thang脫出hit-e5所在抑boe7，卻那行那深，hiah-e5悲慘喉叫e5聲音那倚來ti7伊e5身上。後來百忍就走chong5 hit-e5迷宮。 \n伊那行那無路，有烏暗e5雲霧tui3內面teh chheng3出來。後來雲霧就包密百忍，koh hiah-e5 thang驚悲慘e5聲音已經ki-ki吼ti7伊e5耳空前。百忍緊緊用伊e5手來塞密伊e5耳空。Iau2-ku2 hiah-e5悲慘喉叫e5聲直直逼倚來。 \n百忍驚到phi7-phi7-chhoah來企tiam3 hia。伊到尾續大嚷出來，「救我！救我！」，就暈倒ti7 hit內面。 \nHit一暝百忍猶原toa3阿花去赴聚會。牧師講道了後有照常鼓舞人接受耶穌續行到台前。 \n百忍e5心phok-phok-chheng2，牧師繼續teh叫人，阿花直直看牧師e5面kap百忍e5面。後來百忍就牽阿花做前來行出in e5位。有負責e5兄弟隨時發見著in，走倚來beh an3-nai7 in到台前。眾人已經開始teh吟詩lah，崇嚴興奮e5空氣滿滿ti7會場內。 \n百忍就kap別個人相kap排列ti7台前。牧師有一個一個teh kap in握手，續講感謝主。Koh有負責e5兄弟來toe3 ti7逐人e5後面。 \n「兄弟ah，你是toa3 ti7 to2位？」負責百忍e5談道兄弟有an2-ni問。百忍就將住址報伊知。 \n「耶穌會救咱脫離罪惡攏總e5痛苦kap拘束。伊beh用伊e5寶血來洗除咱e5罪，hou7 咱有新e5活命，是beh接受伊e5國e5活命。伊也beh擔咱e5重擔，beh醫治咱一切e5病症。」負責e5人講到chia 才知影百忍是青瞑人。「咱 ti7世間有苦難，總是耶穌beh hou7咱有平安，因為咱所tu2著e5苦難ti7伊e5國攏beh明白，是出"}
{"text": "ti7上帝e5好意思，koh hiah-e5苦難beh變成極大e5榮光，極大e5冕旒。所以咱無掠十字架做重擔，是反轉看無家己來gia5十字架。因為現世e5十字架是表明來世e5榮光冕旒。Ti7 hit日咱beh因為歡喜kap快樂來boe7記得一切俗世e5艱苦。」 \n吟詩e5聲有包滿來振動拜堂內。百忍忽然想著阿花昨暝所夢見e5夢。伊ti7 hit-e5詩歌e5內面，ti7 hiah-e5信徒e5面前感覺真大e5嚴肅。有一種boe7-thang表明神聖e5力量直直扑伊e5心。連阿花e5存在ti7 hit時也完全離開伊e5心。 \n過去hiah-e5不幸e5日子koh一擺照影ti7伊e5心內。受苦e5老母e5面，以及ti7伊懷內攏總目屎e5日。Ti7阿舅e5家庭所經過hiah-e5凌辱受苦楚e5日，到ti7台南，苦旦phoe命努力讀冊e5時代。意氣洋洋進到台北高等學校e5時，忽然tu2著破病，台北大橋頂e5光景。華醫生、醫生娘，台南tu2著暴擊，慘澹苦悶e5暗暝，路邊求生e5絕境，光復後成做天涯漂流e5路邊樂人，koh到台北，阿花e5出現！！！ \nChiah-e5事親像走馬燈來走過伊e5心內。伊搖頭來搖走hiah-e5影像。有目屎出來ti7伊e5目珠。 \n「上帝ah，求你憐憫我！求你引chhoa7我e5路！」百忍ti7心內祈禱，目屎有流出來。 \n總是無偌久伊就隨時感覺有真大e5平安kap快樂ti7心內。 \n吟詩e5聲恬去，牧師有開始為著chiah-e5 歡喜出來接受耶穌e5兄姐祈禱。「上帝ah，我感謝你，因為你今暝有感動chiah-e5人來企ti7你e5面前beh接受你e5救恩。 \n求你用你e5聖神帶領，保守in，hou7 in會久長ti7你e5內面長進，直到你koh來e5日，thang進入ti7你e5國，就是tui3創造e5代先所計劃beh賞賜hou7你e5子民e5…」 \n牧師e5"}
{"text": "話真懸，逐句會真明白。後來hit位兄弟有句句同心來發出阿們e5聲。 \n百忍e5心有充滿平安e5歡喜。伊發見著基督e5真理是人應該著追chhoe7 e5…，這個真理實在透徹ti7伊攏總心內e5問題，來包滿、來清算hiah-e5困難。 \n伊親像一個大問題得著解決一樣真歡喜。 \n「Li7-li7 chiah-e5人是m7是親像你昨暝所夢見e5天使e5款式！？」 \n百忍有攬倚阿花，續ann3身細聲來問伊，總是阿花向伊微笑一個…「爸爸，天頂e5主耶穌kap攏總e5天使這時也ti7天nih8為著咱teh大歡喜吟詩！」 \n「扑算是an2-ni，hiah-e5吟詩e5聲chiah會hiah-nih8各樣e5好聽。」 \n聖詩班開始teh吟詩lah。阿花e5心也真歡喜、真快樂，伊e5身軀kheh倚ti7百忍e5腳腿來攬倚伊。"}
{"text": "真道理e5中間才有快樂。\nBat看見人嘻笑，講人扑算伊e5心內的確有極大e5快樂，其實世界是凡間e5所在，除ti7真道e5中間以外無快樂。設使有e5設法逐項e5法度，來及時取快樂，亦不過ti7無奈e5中間勉強裝做，來家己排解安慰na7-tiaN7。 \n有一個出名e5醫生，逐日人來求醫治--e5相連續無斷，不論有甚物奇病怪症，常常藥到病好，tui3 an2-ni名聲一發播揚ti7四方。某日一個少年人來求醫生講，「我暝日有一點鬱卒艱苦把ti7我e5心內，任poah poah boe7開，常常想本身親像船仔浮ti7大海e5中間，m7知是地是岸。頭kiah8起看天aN3落看地，除死以外，世間無一項hou7我掠做有趣味。聽見醫生真高明，請你ka7我醫好。」醫生就提聞症筒詳細驗身軀內逐所在e5部位，攏總勇健無代誌。Koh細膩看伊e5皮膚肌肉亦kap好人無各樣。醫生ka7伊講，「你e5身軀並無破病，總是心內會鬱卒艱苦，kaN2是有啥代誌boe7成你e5心願，抑是家己企起無趣味，亦無甚物 hou7目珠心肝快樂e5代誌thang安慰排解--hoN3？」少年人講，「M7是an2-ni。」醫生講，「Che是精神病，食藥驚了難得著功效。論食藥入胃，經過腸透到血管，總是極難到心靈，食藥不過傷消化害臟腑na7-tiaN7。照我ka7你想，著常常做快樂e5代誌來hou7心性歡喜，消除憂悶；有趣味e5小說，內面濟濟講起khe-hai5活動e5事，看了會解心悶，你買幾本來看，kiam2-chhai2有利益你e5破病。」少年人聽了親像無甚物相信。醫生koh 講，「你m7 ai3看小說，thang去某間戲園看戲，近日聽見tui3京城新到一kioh醜，真gau5 khe-hai5，做做不止出神，老人囡仔逐個歡喜去看，這kioh醜e5名聲到hiah好，的確是有真好看，罔去試看bai7。」 \n少年人笑講，「我e5性m"}
{"text": "7 ai3看戲。何況我有憂悶滿心，thai2會用別人e5 快樂來解我e5憂悶？」醫生講，「M7是an2-ni，古早人有講，『過豬chau3 e5門口，開嘴出力哺，雖然無食著肉，心內亦有快樂。』要緊你著變換心理，罔試看。Koh醜仔e5行動舉止不止好看，hou7人e5心清彩，興看戲e5人，攏掠伊做親像消除憂悶e5藥粉。你罔去看，若無功效才koh來chhe7我設法。」少年人聽了那無歡喜，憂悶講，「所講上kioh-siau3 e5醜就是我，我雖然會ti7高樓武館e5中間笑、氣、罵，ti7人e5面前做人e5笑柄，解人e5憂悶，來得著人e5褒獎，m7-ku2家己心內e5艱苦卻無li5仔解。」醫生聽--見大gong5-ngiah8，ka7伊講，「朋友ah，an2-ni我無法度thang醫治你e5破病。」 \n世間濟濟人親像這kioh醜，ai3 ti7真道e5外面求快樂，實在boe7 thang實實得--著。因為世界是罪惡艱苦e5所在，chhe7來chhe7去都ti7艱苦鬱卒e5中間teh過，雖然外皮看親像有快樂，其實心內無限e5憂鬱除boe7盡。所以不如除去用奢華宴樂求歡喜e5機會，買一本福音e5冊來看，chhe7道理內e5真快樂，到禮拜日歇一切e5代誌，chhoa7家內e5人去聖堂聽道理，koh用祈禱e5功夫反悔改變e5心，常常kap天父相交陪。就心內自然會顯出真e5快樂，這號快樂m7是世間逐項e5快樂所會比--tit，人若實心求--伊，就會知hit中間e5意味深到怎樣。 \n反悔遲--lah。\n英國e5京城倫敦，當大寒e5時，西北風起，落雪，地面塗糜siuN5-siuN5，過路e5人極少。 \n有一日天氣真寒，我出門看見一人體格粗大，穿棉hiu5，am7-kun2圍厚絨幾若lian3，帽仔戴到kham3耳仔，頭殼頂戴一kha筐toe2百外尾魚，沿街路四界o，大風對面吹--來，猶原自在，th"}
{"text": "ang知這號經紀e5人。賣魚e5人kiah8頭看見我就報我看伊e5魚，逐尾chhiN跳跳那親像活--e5。問，怎樣賣？應講，「我tui3鄉間來，行十外哩路到chia日beh暗--lah，向望緊賣完，thang倒來tiah8一kng2仔米飼某子，攏無想beh好趁，你若beh買，一尾算五chiam就好。」我講，「真正物好、價俗，獨獨這幾年市面無啥好，企起e5人較濟儉食，你ai3做一時賣完，驚了難--tit。」賣魚--e5講，「物好koh俗，先生m7買--mah？若延chhian5到明仔日，雖然boe7臭總亦會較老。我tu風 踏雪，寒凊凊來到chia，無半人beh買，實在夠額歹命！」我聽了真可憐，就問歸筐買了beh偌濟錢？賣魚--e5憨憨ka7我相，也用歸筐e5魚hou7我看。我ka7伊講，「魚真chhiN。」賣魚--e5講，「先生，你beh ka7我買到了，算一箍銀就好。」我照an2-ni hou7--伊。問--我，「魚beh下ta2-loh8？」我講，「天氣真寒，散hiong人e7昏chhe7無早起頓--e5真濟，你替我叫厝邊頭尾出來提，一口灶hou7伊三尾。」我講an2-ni，賣魚--e5煞gong5-ngiah8，koh提hit箍銀細膩看看。我問，「歹銀抑m7是？」應講，「好--e5。」我問，「你koh提銀起來看mih-tai7？若m7甘心，魚iau2 ti7 chia thang koh koaN7--去。賣魚--e5講，「M7是，m7是，得罪，得罪。」就戴筐到街路中央，大聲叫講，「有一筐chhiN魚beh送人煮，一口灶三尾，beh e5人著趕緊來提--ah。」連叫幾若擺，無半個開門出來提。Tu2-tu2 teh 奇怪 e5中間，有一個老阿姆beh倒來in厝。賣魚--e5講，「有三尾魚beh送--你，你beh--m7？」老阿姆m7 chhap，門關做伊入--去。Koh一"}
{"text": "個查某囡仔來，就koh提魚beh送--伊，ka7伊講，「這三尾提倒去hou7你e5老母煮，m7收你錢。」囡仔m7收做伊去。賣魚--e5家己吐氣講，「我賣魚無人ka7我買，che iau2無奇怪，今beh送--人，亦無人beh來提，著koh hou7 我 toa3 chia寒，我真正歹字運到極。」 \nHit時我ti7邊仔偏僻e5所在，賣魚--e5所經過，我攏詳細知。賣魚--e5忽然看見我，ka7我講，「我代先扑算先生你是有淡薄失心，今魚beh送--人，無人beh來提，總無通街e5人亦攏失心--mah？」我ka7伊講，「人m7-bat--你，扑算你是無影，所以m7-kaN2來提。」我就照賣魚e5人代先所叫e5話，大聲koh叫，大家攏出--來，無tiap8仔久，通筐提了了。路尾到--e5提無，有e5 ngauh8-ngauh8念，細膩ka7 in看，中間是代先hit個老阿姆。老阿姆講，「怎樣無hou7--我，我有查某子、孫仔，真久攏無魚thang食，hiah-e5來提e5人kiam2比我較散hiong--mah？」賣魚--e5應講，「我起頭beh hou7你，是你m7提，人有甚物 m7著？」老阿姆講，「我代先thai2-tho2會知你有影beh hou7--人？」賣魚--e5講，「大風真thau3，霜雪直直落，遍身凍到beh 死，thai2-tho2會顧tit kap你掠涼？你會提無e5因端，1、M7信所誤。2、SiuN慢所誤。」講煞就去。我亦倒--去。 \n看冊e5朋友，這項m7是無影e5事，實實我本身有經過。論hit個老阿姆無得著魚，koh著hou7厝邊笑，雖然有退悔e5心，m7-ku2已經遲--lah。食魚是小可事，iau2有較大--e5，咱m7-thang m7知。 \n上帝hou7世間人，tui3默示懺語m7若一擺，趁道理--e5 m7若一人，前有先知，後來有使徒，到今逐國"}
{"text": "傳教e5人逐所在有，攏總叫到喉礁舌渴、力盡、聲無，攏是辜負恩典真濟，受恩--e5真少，che攏是親像hit個老阿姆硬心固執，致到失落恩典。佳哉iau2-ku2有淡薄時thang hou7你行，若你肯趕緊醒悟，就thang koh得--著，設使延chhian5相看，驚了機會一下失落boe7 thang koh得--著，kan-ta ti7後日傷心退悔 亦無路用。聖經講，「我招lin2，lin2 m7聽，我kiah8手，lin2無致意放sak我e5道理，m7受我e5教示，到患難來，才知thang驚惶，kan-ta hou7人笑na7-tiaN7」（箴言1：24-26。）聖經koh講，「買酒買奶，買食物m7免錢」（以賽亞55：1。）Koh講，「上帝憐憫疼世間人，甚至賞賜伊獨生e5子，hou7凡若信e5人免沈淪有永遠活」（約翰3：16。）Chiah-e5攏是明明e5干證，可惜世間人塞耳空m7聽，kiam2 m7是家己放sak福氣--mah？ \nKaN2講較贏別人。\n傳教e5人bat 講，「人攏有罪，的確著反悔改變，才會免tit將來e5大災厄，享受來世永遠e5平安。」獨獨聽道理e5人濟濟無歡喜，聽這句話，常常扑算就若有過失，亦的確比別人較重，kiam2就會落地獄？Tui3 an2-ni無beh chhe7得著救e5法度。 \n聖經講，「完全守上帝e5道理--e5，世間無hit號人。」我是啥號人，kaN2扑算一生e5言行攏合天e5道理--mah？既然boe7一盡合道理，就是上帝e5罪人，an2-ni免kap人比並重輕。講伊罪重抑我罪輕，無各樣相thai5輸--e5逃走，走五十步--e5笑一百步--e5，其實平平是thai5輸逃走，猶原boe7 thang the伊無罪。比並有人偷提一百箍銀，人tui3官府告--伊，伊應講，「Iau2有人偷提一千箍銀，我才偷提一百na7-tiaN7，情形比"}
{"text": "別人較輕，請m7-thang責罪--我。」An2-ni有通抑無？ \n早日有一人關 ti7監--nih8，去探--e5安慰伊講，「你罪輕，免驚。」監內e5人講，「罪輕ma7是an2-ni，kiam2會thang免關監--mah？Thang知罪無論重輕，攏有合宜e5責罰。咱人ti7上帝e5面前亦是an2-ni，攏免kap別人來計較長短。 \n生死門。\n耶穌講，「我ka7 lin2講，守我e5道理，koh信差我來e5上帝，就有永活免定罪。」照an2-ni就是已經出死入活。（約翰5：24）Hou7咱知生死門e5界限極其要緊，在ti7信kap m7信na7-tiaN7。 \n平時人聽道理，心內iau2-ku2 giau5疑，掠做著信抑免？生死e5關係，就是靈魂得著救抑無，無形e5中間這時已經定著。因為信就活，m7信就死，一世人e5大事實在定著ti7 tiap8仔久e5時間，死後生前，tu2著災厄得著福氣，專專tui3一個念頭有信抑無來決斷，關係kiam2無真大--mah？ \n獨獨基督會Ka7我擔當。\n古早到今e5大聖人gau5人，用偌濟e5心思，所出力講究--e5獨獨天道na7-tiaN7。天道就是beh chhoa7普天下e5人離開世俗、入聖、出死入活，講較詳細，是hou7普天下e5人攏會閃避地獄e5艱苦，來入永活e5門。這號問題實在要緊，tui3早到今e5聖賢，be7有會完全解決e5法度，不過是平常苦勸做好，炯戒做歹--e5 chiah-e5口頭禪na7-tiaN7。 \n獨獨有耶穌基督放sak身軀救世間，m7若傳道，實在會行道理，所以聖經講，「永遠福氣e5地基已經企在，世間人歸倚--伊就好。」Koh講，「地基就是耶穌基督，是上帝特別設立。」世間人會歸倚信--伊，就心內有把持，決斷boe7親像船浮ti7大海e5中間，茫茫渺渺，m7知beh tui3 ta2-loh8去。 \n總是歸倚基督"}
{"text": "e5兩號工程m7-thang m7 知，（1）敬服基督。（2）順趁聖神。因為基督屬ti7外皮，聖神屬ti7內心。屬外皮意思就是救世贖罪e5功勞基督做成--伊，咱誠心歸倚就thang享受救贖e5恩典，免一釐絲欠用--咱。屬內心e5意思就是感化e5氣力聖神掌管--伊，總是順趁違逆是在ti7咱人。所以基督e5功勞無因為咱e5好歹來加添減少，若是聖神e5感化有功效抑無，是看hit人e5順趁違逆，拒絕承受來定著。所以te3基督e5人m7-thang kan-ta倚靠家己e5心行，向望到功德圓滿e5日會配基督e5 救恩。因為救恩是tui3上帝e5仁愛，基督e5慈悲出，m7是世間e5金銀所會買--tit，亦m7是倚靠功德所會做成。若是人家己扑算一生做人行代誌謹慎，向望beh得著上帝e5眷顧，是真大錯誤。因為上帝是完全無人會比tit萬份e5一份，設使人極gau5照顧家己e5心行行做，照人看是好，總是照天看是iau2無夠額，所以講基督e5救恩決斷boe7 tui3人e5功德來得--著，che是明。獨獨世間人著除去家己倚靠e5念頭，拚空伊e5手，謙虛伊e5心，仆ti7基督e5面前求講，「我無德行無才能，心內滿滿坐掛，本boe7堪tit享受救贖e5功勞，只有向望倚靠基督e5慈悲來做我靈魂e5保護，到死無煞na7-tiaN7。」 \n想定已經無命。\n早日有一隻大船號做Lim5-tun，tui3英國去奧國，經過法國Pit-su7-kai海灣tu2著播頭風，海湧真大，船hian2來hian2去，無偌久船邊e5鐵板扑歹，水漏入艙內，人客大亂。船頂有吊舢板船，是備辦tu2著危險thang用。Tai7公就放舢板落水，chhoa7眾人客落--去。大船--nih8有一個尊貴婦人人，想不過一隻小船浮ti7大風湧e5中間，的確m7值大船內e5穩當，就m7落舢板，眾人客迫伊著趕緊落。M7聽。Tai7公ko3槳做in去。"}
{"text": "無偌久，船內水漸漸滿，欠寸外懸就沈。尊貴婦人人著急，m7-ku2看舢板已經去哩外遠，大聲叫，下beh用兩千金磅答謝。眾人客kah tai7公ko3倒轉去救。Tai7公講，「遲--lah，聽候舢板倚船，船已經沈--落-去-了，若無，船khong7-khong7 hian2無定無著，四面湧hiah大，吸力非常強，咱決斷ko3 boe7倚。Teh驚hit個婦人人無得著救，驚了lin2著續te3伊死。」Koh tiap8仔久看大船漸漸沈，尊貴e5婦人人hou7水淹--著，親像iau2-ku2 teh求救。眾人看見這號淒慘攏講伊當時m7聽苦勸，才著家己誤了性命。 \n耶穌基督是世間人e5救生船，放sak這個以外，無別個得救e5向望。願大家趁早回頭，才會thang上到平安e5所在，若無，的確親像hit個尊貴婦人人失落性命，沈落苦海e5中間，永遠無得著活e5向望。 \n魔鬼e5計策。\n早日有一人夢見去遊地府，看見鬼王坐ti7懸台e5頂面，侍衛排列左右，鬼卒講千萬，牛頭馬面，款式m7若一款。鬼王坐 ti7台頂，出聲一下叫，眾鬼卒攏著應，giam2然皇帝到金鑾殿一樣。 \n夢見e5人看見這號景況，tu2-tu2 teh奇怪e5中間，忽然聽見鬼王傳旨，講，「本大王chit tiap8 ai3揀專差去凡間誘惑萬人，造作逐項e5罪惡，hou7人離開天國來入迷路，地獄加得著一人，就咱加一個幫贊。是誰beh去？緊緊上殿來奏。」Liam5-piN有一個鬼卒起身奏講，「人臣無才調，得著大王出命令，願盡心思氣力，來報大王e5心。」王問，「你有甚物好計策？」應講，「我beh ka7人講，天堂地獄是茫茫渺渺e5事，上帝有影抑無，koh較boe7憑信--tit，不如及時趁機會快樂較好。」 \n鬼王講，「Boe7用--tit，木有本，水有源，人e5本源就是上帝，che是你所boe7閃避，細漢囡仔ma7會知，雖然浮phio3"}
{"text": "放蕩e5少年，當酒醉e5時講我m7-bat 上帝。到ti7暝靜倒落眠床，be7 bat無家己想天地的確有主宰，亦明好歹的確有報應，早晏定著boe7走閃。若到病重危急e5時，伊e5天良koh較活動，常常有e5到hit時祈禱哀求。Koh上帝e5慈悲充滿天地內，恨咱無法度thang阻止--伊，無論人犯罪偌重，設使反悔改變，流幾點目屎，祈求幾句耶穌，無m7得著赦免罪，救伊到天堂。你勇敢o-lo2，總是計策boe7行--tit」講煞，koh一個鬼奏講，「我beh去。」 \n鬼王講，「你有啥好法術thang hou7人離開上帝，拖伊入地獄？」應講，「我 beh用含糊e5話ka7人講，天地內實在有主宰，m7-ku2伊聖koh清氣，極怨恨歹，世間人無一個會堪tit親近，何況咱是罪惡深重e5人，thai2-tho2會堪tit得著聖清氣e5上帝眷顧？An2-ni人kap 上帝分開，穩當入ti7大王e5範圍內。」鬼王講，「這號計策koh較boe7行--tit，驚了世間人聽見an2-ni一發驚惶，求上帝憐憫庇佑。Koh近來聖經遍傳逐所在，聖經內明明記載上帝憐憫疼世間人。Koh講耶穌臨到世間m7是beh招好人，是beh招有罪e5人反悔改變。親像這號意思，聖經濟濟所在記載真詳細，kiam2是你用含糊e5話所thang jia掩--mah？」鬼仔無話thang應，緊退--去。王問，「無有好計策thang來獻--e5-mah？」眾鬼靜靜，無一個kaN2應。停--有-hiah-久，忽然一個鬼卒奏，講，「我有好計策。」王講，「甚物計策？緊奏--來。」應講，「我beh ka7講，『上帝差子來世間，這節事真正有影。耶穌替人死贖人e5罪亦是真--e5。罪人反悔改變，就thang得著上帝接納，che亦是無白賊。』話講be7了，鬼王大受氣，tah hong-chi2 喝講，「照你所講，親像教示人bat道理，chhoa7"}
{"text": "人到天國，tu2-tu2 kap 我e5宗旨對反，an2-ni boe7用--tit。退--去，m7准你koh 講。」 \n鬼仔應講，「Che是順手牽羊e5計。請大王煞受氣，容允我講到明白。」鬼王准，鬼仔koh講，「我頂面所講hiah-e5攏總有影，獨獨歸倚耶穌免siuN早。世間e5福氣快樂，著及時出力享受，聽候beh臨終e5時才信道理iau2 be7遲，已經有thang享受世間e5榮華，koh thang得著來世e5幸福，這個 kiam2 m7是雙項好--mah？」眾鬼聽了大贊成，o-lo2伊e5好計策，鬼王亦lian2 手大笑。Tui3 an2-ni款待伊做上等鬼卒。王隨時傳命攏總e5大小鬼結隊成群，入凡間，專專用這個計策引誘世間人。所以現今人聽道理放做無要緊，有e5講，「別日。」這號攏是中著魔鬼e5計策。 \n夢--見e5人精神大驚，遍遍ka7伊e5親人朋友講。逐個講in bat陷落這號計策e5中間，今以後beh細膩謹慎，斷斷m7 hou7魔鬼得勝。 \n這段雖然是講起夢e5時所看見e5情形，卻亦thang炯醒世間人。耶穌講，「我代先去替lin2備辦企起e5所在。」Thang知世間人ti7天國也有位thang tiam3。M7-ku2鬼王怨妒e5心滿滿，出力破壞，的確beh陷落世間男女萬人囡仔入伊e5羅網，kap伊末日相kap滅無才甘心。 \n看冊e5朋友！著謹慎m7-thang hou7魔鬼有機會thang入。聽道理e5時就著抱定心志te3耶穌，免想beh代先享受世間幾十年e5榮華富貴，才用tiap8仔久e5反悔保永遠e5福氣，若an2-ni明明是入ti7魔鬼計策e5中間。一項是辜負基督救贖e5恩典，koh一項天堂永遠e5福氣，這號人無的確有份。 \n無神會。\n西國有無神會，常常聚集濟濟人演說，講天地萬物攏是tui3自然e5理生成，無影有神teh管理chiah-e5代誌。逐擺"}
{"text": "演說明白，ka7聽e5人講，「若有無降服我e5議論--e5，thang上台辯駁。」有一日演煞猶原an2-ni講，忽然一個老婦人人thuh枴仔進前講，「列位先生tu2仔所演--e5，扑算無人thang kap lin2 辯駁，照我聽了lin2 所議論無的確準。十外年前我e5丈夫過世，留我kap子兒一家八個頭嘴，三頓顧攏boe7 kia7，家內空so-so，只有一部新舊約聖經na7-tiaN7。這號苦境實在是孤兒寡婦所擋boe7-tiau5--e5，總是聖經明明講，上帝疼咱，tui3 an2-ni心內得著安慰鼓舞精神，倚靠十枝指頭仔趁食，教示後生查某子到成人，所以有thang到今仔日，攏是上帝e5道理教示--我，就是上帝e5恩典眷顧我e5緣故。十外年來鹹酸苦chiaN2，因為著磨過頭致病，氣力衰退，知tiam3世間無久，總是心內平平安安，得著道理e5真快樂，清爽e5情，boe7曉 tit用話形容ka7人講，che攏是tui3聖經e5道理來。今列位所倡無神e5說，be7知ti7世界e5人有啥感應？Koh be7知ti7列位有啥幸福？請明明ka7我講。」台頂e5人講，「老姆會ti7聖經e5中間得著真e5快樂，知天命守散hiong，心滿意足，不止thang歡喜thang o-lo2，總是阮m7 ai3 kap老姆辯駁，因為阮所講e5理，ti7老姆攏無利益。」老姆講，「M7是問ti7我有啥利益，是問ti7 lin2有啥利益？Lin2所講無神e5理，真仔假請慢議論，獨獨問所傳e5效果kiam2會越轉人e5心--mah？改風俗做好抑boe7？歹人聽了會生起反悔e5心，好人聽了會koh較勉勵伊e5心志--mah？請ka7我講。」台頂e5人聽了靜靜boe7曉應。通場e5人攏gong5-ngiah8。代先tah手慶賀演說好e5人攏見笑散了了，無神會tui3 an2-ni boe7興起。一個老婦人"}
{"text": "人駁倒歸陣博學e5讀冊人，hou7 in情理倒無話thang應，若m7是真真得著道理--e5，thai2會理直話壯，這號真正m7是人e5力所做會到。 \n英國出名e5博士 Ou5 Bit8，平生無tui3重宗教。伊e5老母細漢e5時信道理不止深，後來因為子較尊貴，漸漸hou7社會尊敬，趁道理e5 心tui3 an2-ni較冷淡。Beh臨終e5時寄批hou7伊e5子，大概講，「我今病重，性命在ti7 e7昏早起，知的確無thang koh tiam3世間久久，向望你趕緊倒來hou7我看看。你有深e5學問智識e5理，thang ti7艱苦e5時安慰--我，che身軀e5艱苦算是小可，獨獨我心內常常想頭前e5路茫茫渺渺烏烏暗暗，hou7我不止驚惶。你所倡e5學說，到這時ti7我全無利益。設使你boe7會親身倒來，亦著緊緊寫批來ka7我講，到底有啥法度thang安慰我e5心。子ah！你誤我！怎樣攏茫夢？」 \n看 Ou5 Bit8 e5老母知ti7 beh死e5時只有向望聖道安慰伊e5心，無，就煩惱艱苦到boe7講tit。伊臨終e5話到hiah迫切，夠額做世間人e5 鑑戒，咱kiam2 m7著量早備辦--mah？ \nBat聽見人講，天堂地獄是假設e5話，古早人用che來炯醒世間人，m7是實實有hit號影chiah。這句實在m7是an2-ni，陰陽相交界是極近，相通e5 時極快到。保羅講，「這時親像鏡內看人，boe7免tit胡混，別日就見面對相真明。」就是這個意思。世間聰明智識e5人，固執家己e5意見，m7肯謙虛心細膩查考，致到失落永活e5福氣，che kiam2 m7是hou7聰明所誤--mah？ \n上帝刁持降救世主替人贖罪，這個是極大e5慈悲，有人煞講，「是造物--e5多事。善有善報，惡有惡報，是自然e5理，mih-sai2用無罪來替有罪，反轉hou7人看做無公道。」其實m7是無公道"}
{"text": "，正正顯明天父e5無限量。因為若無an2-ni就世間人攏著滅無。上帝e5心boe7忍tit眾人沈淪，不得已才做an2-ni，人不過著順受。若是家己硬e5心，就是看輕頂面特別e5恩，罪一發重。願世間人緊緊醒悟。"}
{"text": "6 罪惡e5工錢就是死 \n百忍bek8救了後koh經過3年外久e5日子lah！Hit時e5時局已經進入ti7 總動員e5 時。戰爭e5烏雲趕急罩倚ti7整個e5台灣。日本e5戰事已經到ti7退敗e5 時站lah。生產攏停止，物質大大欠缺，生活陷落ti7 困苦驚惶烏暗e5內面。 \n對敵e5飛機逐日規律的e5時間飛來爆炸軍事要塞地。Tui3高雄開始漸漸移北e5動勢來毀壞各地區e5城市、交通機關kap軍備施設。 \n澳州kap西貢e5陷落以來盟軍親像破竹e5勢力，漸漸趕逼日軍退後，攻破伊e5 陣線。馬尼拉e5戰局也繼續失敗，koh來是beh決定台灣e5命運e5 時lah。台灣已經面臨ti7 最大e5危局，teh恐惶，搖chhoah。Hit時e5生活ti7 非常e5緊張kap不安e5內面。 \n到ti7 ×月 ×日，是台南市民應該著紀念e5日。 \n「空襲警報！！」這個喝聲照常ti7 上午10點就傳達到ti7 眾市民e5耳空。 \n無久就有聽著飛機teh飛微弱e5聲音。 \n「退避！！」繼續ti7 街路頭街路尾有防空團員e5聲相接續teh傳達。 \n卻chiah-e5 聲親像有較慣勢ti7人e5耳空lah。因為過去兩，三月日e5經驗，hou7 台南市民失落真大e5警醒。 \n「Koh teh空襲lah，實在真麻煩e5事。」人只有an2-ni唸來繼續in e5工作，有食物e5人繼續in e5食物，有談話e5人繼續in e5談話，有thit-tho5牌仔e5繼續thit-tho5 in e5牌仔。 \n因為照過去攏是一個空空e5 hang2喝na7-tiann7。Hiah-e5警備團，防空團也是攏像一樣e5心思，不過表面就teh管理人著「退避！」去防空壕na7-tiann7。 \n總是到ti7 這日空襲警報e5消息傳達無偌久，誠點鐘了後忽然有聽著一個異常金屬性e5利聲，刺鑿ti7 耳空。人人緊急走入防空"}
{"text": "壕內，有盟機B-29型kap B-38型e5炸機，親像閃電e5速度來降落，瞬目e5中間已經無看見lah。總是市內已經變成荒廢，破傷慘澹e5曠野。 \n親像破害e5惡魔走過台南一樣，台南e5每一個角落攏有受害悲慘驚惶、啼哭e5聲。驚惶振動全市e5百姓。 \n盟機第二擺炸落來e5 時就ti7 這個破害e5廢墟頂放燒夷彈。無久台南就變成薰火e5大海。這個thang講是一個未曾有e5大災難。恐惶e5色顯出ti7 全市民。逃走、疏開e5車馬，人群ti7 hit-e5大火e5下面喊喝、au叫、啼哭，成做一場悲慘、混亂e5活劇。 \nHit-e5大火到ti7 hit一暝iau2-ku2真焰teh燒toh8。天空一片變成朱紅e5火景。市民大部份攏疏散了lah。所留e5是hiah-e5防衛團，救護人員kap淡薄市民na7-tiann7。若是大街面已經真少有人影ti7 hia teh行lah，實在變成人去室空e5冷靜、慘澹。有火teh燒toh8 piak8-piak8 叫e5聲音，有牆teh倒壞e5聲，有淡薄人ti7街路teh走koh喝嚷e5聲以外只有是薰火包圍ti7市內。東倒西歪e5市面無有一個所在是安全，攏是亂雜荒廢e5火景。 \nTi7 hit一暝e5半夜，火勢已經較冷落e5 時，tui3火車店thang3到大正公園e5路站，有一個各樣、穿破爛e5衫e5查甫人，那爬那行teh行無路thang出來。焰熱e5火迫ti7 hit人e5身上，hou7 伊滿身重汗。Hit人e5款式親像是青瞑人，因為伊身軀屈屈，用手teh摸東摸西。伊e5 腳手phi7-phi7-chhoah，嘴內ha7-ha7喘，有汗一滴一滴滴落伊e5 面。伊通身軀攏是塗粉。伊爬到有火光e5所在，hou7 伊e5 面顯出真明白。原來這個人就是hit-e5可憐e5青年百忍！ \n伊tui3 bek8救了後暫時toa3 ti7 華醫生e5 病院"}
{"text": "。華醫生，醫生娘有苦勸伊久長toa3 ti7 in e5病院到身體完全回復。卻身體有較好，總是目珠續失明去。百忍ti7 這個時就偷走出華醫院。伊到台南來入ti7 盲啞學校，總是無久時局e5緣故學校就疏散來分離。 \n百忍tui3 an2-ni就開始ti7路邊求乞e5生活。伊e5 樣相已經非常e5衰敗lah，koh當時e5生活真困難，致到伊完全成做一個路邊乞食。伊攏利用防空壕來做伊暫時e5家，遍行台南市內來求乞chhoe7食。 \nHit早起tu2著意外e5災難e5 時，伊tu2-tu2是ti7 車頭teh求乞。空襲警報消息出來e5 時，伊就toe3人群閃bih ti7 車站後面e5空地。到ti7空襲了後市內發生大火e5 時人人攏走散lah。 \n只有百忍一人bih ti7 hit所在來探聽情形。經過一cham7 e5喊喝鬧動，到ti7 hit一暝，ti7這個所在差不多攏無有人teh行也無有甚物動靜e5 時百忍就感覺非常孤獨把縛。到半暝伊攏無歇睏，伊親像忍受boe7-tiau5 伊e5 孤單，kap驚惶，就想ai3 beh走入市內，看ti7 hia有甚物 thang安慰伊e5 心抑無？卻歸條街路攏無有人，若有，也隨時koh無去。伊行對大正路落來，到大正橋e5 時，路已經真歹行--lah。雙邊e5樓攏倒落ti7 路上來thun7密路站，有所在有真焰e5火teh toh8。伊就小心來盤過hiah-e5塞礙橫倒e5物。伊e5 手已經流血lah，腳也受燒，跋倒就koh peh起來那行那無路，ti7 hit-e5火薰，亂雜e5路上轉轉seh8-seh8 teh進行boe7出。伊e5 心ti7 一個慘澹、烽火e5環境，一發感覺chhinn凊悲慘。路雖然危險困難，伊攏無要緊hit-e5，ti7 伊e5 心內有真大e5驚惶kap孤單，親像烏雲直直chheng3出來包密伊e5 一切。伊也感覺伊e5"}
{"text": "心完全空虛，無有一屑仔力量hou7 伊thang抵抗這個驚惶。伊e5 面容攏因為an2-ni歪 chhoah8 去lah，ti7 伊e5額頂有真大苦惱，煩恨e5色顯出。伊e5 面有重汗teh垂落。伊e5 身軀phi7-phi7 chhoah。伊那行那爬來teh chhoe7出路。 \n忽然伊感覺著有人倒ti7 伊e5 腳邊，就屈身beh牽伊起來。 \n「甚物人倒ti7 chia，緊起--來！」 \n伊攬hit-e5人起--來e5 時，知影hit-e5 已經死去lah。伊e5 心因為著驚來「chhiak」一下，就緊緊將hit-e5死人放落去，來退走後面。伊e5 手有滿滿e5血bak著。伊ka冷snu2一下，隨時ti7 伊e5 衫褲來拭去手e5血。總是發覺伊e5 衫也攏有bak著血。 \n伊大驚來ngiauh8-ngiauh8 chhoah，緊緊phoe命，爬走hit-e5所在。 \n「可怕e5死！」伊ti7 心內an2-ni唸來直直爬走開去。伊e5 面青sun2-sun2，因為驚心頭phok8-phok8 chheng2 。伊攏無管有甚物危險ti7 伊e5 面前來有時用腳手爬，有時peh起來走。 \n「可怕e5死！」伊連連ti7嘴內an2-ni唸。伊感覺伊e5 心志已經真軟弱無比lah。伊過去e5遭遇kap伊慘澹e5現實hou7 伊e5心失落攏總e5志力。伊感覺現在只有孤單e5悲哀kap驚惶做主來佔滿伊空虛衰敗e5心。 \n「我是最悽慘e5人！過去hit-e5野夢，奮鬥e5百忍ti7 ta2落 ？ ！」 \n伊流目屎來an2-ni唸。伊e5 驚惶hou7 伊大搖chhoah，就lam7-sam2走。有橫倒e5 物件來keh8 伊e5 腳hou7 伊koh摔倒，伊peh起來就koh走。伊深深向望有甚物人thang經過這個所在。卻遠遠有時有聽見軍車teh走以外，一帶攏是充滿陰沉e5冷靜。伊向望最"}
{"text": "少有聽見人e5聲也好，卻攏是ti7 真遠，罕罕聽見，隨時就koh恬靜。 \nKoh一擺摔倒e5 時，伊續攏無氣力thang peh起來，伊腳手攏無力lah。伊e5 身軀ngiauh8-ngiauh8 chhoah。總是伊感覺有甚物各樣e5物ti7 伊e5 身軀下？？？ \n「死人！死人！」百忍忽然大聲嚷來peh起來走。 \n「死人！死人！」伊熱狂e5聲響上hit-e5薰燒chhinn凊e5天空中去。 \n「甚物是死！」伊感覺有死e5驚惶，親像惡魔e5勢力迫倚來beh吞滅伊。伊e5 驚惶已經到ti7絕點lah。 \n「死ah，甚物事價值你e5 吞滅！？攏是悲慘！世間人e5幸福ti7 ta2落！有甚物快樂，kiam2 m7 是攏hou7 死搶奪去mah ！」 \n「死，你是人類e5大敵，你來敗壞一切e5勞苦著磨，你來hou7 萬事攏koh歸ti7空虛。世間人ti7 你e5 下面有甚物存在e5價值？」 \n「最殘忍e5對敵，死ah，你hou7 人e5心顛倒，迷失。」 \n百忍攬倚伊e5 心來走入大正公園去。伊有碰著一欉大樹，就將伊無力e5身體來撐倚ti7 hit-e5樹身。伊攬hit-e5樹身來跪落ti7 hit-e5樹頭。 \n「孤獨，你hou7 我驚惶！特別我知我e5 不幸慘慼e5 時我beh an2-choann2 來忍受我e5 孤獨！」百忍e5神魂親像beh消散去e5款式，伊e5 身軀kap面攏an5-an5 逼倚ti7 hit-e5樹，伊e5 目珠有目屎teh流。 \n「甚物是死？」伊e5 嘴an2-ni繼續唸。目屎親像溪水直直chheng3出。伊悲慘e5目屎激動伊e5 全身軀攏振動。 \n「人ah，你e5 光景是何等e5不幸絕望，悲慘！！」 \n百忍開始哭出聲起來。 \n「甚物是死！」伊koh ti7嘴內an2-ni講。 \n「罪惡e5工錢就是死！」忽然3年前華先生娘對伊講e5話復活ti7 伊e"}
{"text": "5 耳空邊。 \n百忍親像hou7 電電著一般身軀面貌攏硬直去，伊無看見e5目珠thi2真大蕊，嘴也大開，tu2-tu2 是人發覺著甚物寶貝一樣。 \n「罪惡e5工錢就是死！」伊ti7 嘴內an2-ni唸。「罪惡e5工錢就是死！」伊大聲來嚷出來。Hit-e5奇怪e5聲音有響應ti7 這個慘澹都市e5空中起去。 \n「罪惡e5工錢就是死！」 \nHiah-e5公園內e5樹木攏出聲teh 對伊嚷這句話，一切e5現象攏相叫應來teh出聲e5款。 \n百忍緊緊用雙手來掩密伊e5 耳空，伊e5 面親像囡仔beh哮，哮boe7出來e5面，ti7 極其困難痛苦e5時所發出e5表情。伊就仆倒ti7 hit-e5塗頂。 \n「人只有有一個同一e5命運，hit-e5命運叫做死！Ti7 hit-e5死e5內面無有甚物幸福抑是不幸，順境抑是逆境，攏是平平受吞滅，到ti7 攏無有甚物差別！」 \n華醫生娘e5話一句一句koh顯出ti7 伊e5 心內，伊頭giah8起來，親像人teh聽甚物話e5款。 \n「咱人攏是一個絕望無拯救e5罪人。罪惡敗壞這個世間以來，人無有真實e5平安，無有活命e5向望，無有真理e5路。原來e5樂園現時是成做敗壞，死穴e5世界！」伊親像對chiah-e5話來得著真大e5解答一樣。 \n「上帝真須要你，伊特別關心ti7你，因為你是一個逆境，受苦e5人，你應該著認bat hit-e5關心你e5上帝！」 \n「上帝e5手不時著chhun長長teh等候咱，講有罪e5人ah，轉來ouh。只有咱若歡喜chhun咱e5 手來接納伊e5 手，咱就有活命e5向望。」 \n「人著看無一切來追求耶穌kap所應允e5國，就是真實平安，快樂e5國。因為ti7 hit-e5國只有疼是in e5中心。」 \n「除去這個事，ti7 世間人，攏著平平享受罪惡e5果子，就是絕望，痛苦，死失！」 \n「所疼e5兄弟ah，你著信耶穌kap伊"}
{"text": "e5 拯救！因為你特別須要救恩，上帝也特別須要你，你著接受耶穌做你e5 救主來改變你一切e5心思念頭。」 \n華醫生娘e5面也顯出ti7 伊e5 目前，雙手開開，用懇切e5聲來koh teh苦勸伊著信耶穌。 \n百忍e5面仆落ti7 地面來放聲大哭。"}
{"text": "7 小天使e5出現 \n這個事過無久日本軍就降服敗戰。Tui3 an2-ni成十年來e5戰事kap困苦烏暗e5生活就結束。 \n日本e5軍民就準備回國，街頭巷尾攏充滿離別e5哀愁。 \nHiah-e5荒廢拋荒e5氣象加添一種無限e5感想。 \n續接國軍臨台，處處有歡迎e5呼聲kap歌音，卻hiah-e5歡迎e5聲iau2 boe7煞e5時，台灣就陷落ti7一個koh較嚴重e5經濟危機。 \n絕望kap烏暗開始佈滿全台。Tui3 an2-ni有生出二二八事件。 \n後來就成做共產主義e5威嚇kap侵犯。選擇自由來逃脫奢華e5大陸e5百姓，陸續走到台灣。 \nHiah-e5軍官民眾toa3著自由中國獨自e5民主風氣來台灣重新開始，台灣tui3 an2-ni就步入ti7一個完全光明、自由、繁榮e5新世代。 \nHiah-e5受傷破害攏koh修整，直直向建設新期劃e5台灣來teh進行。都會e5繁華，交通e5舖設，生產e5競爭，生活e5享受攏是漸漸teh到達ti7一個完成e5黃金時代。 \n雖然ti7外的有chiah-e5顯然e5發達，總是內的有複雜e5變遷，以及過去hiah-e5戰爭kap過渡時期烏暗困苦e5時代所受e5傷痕iau2留ti7人e5心內teh痛疼。 \n百忍ti7這個變化多端e5時期，伊也隨社會潮流來繼續伊流浪漂流e5風塵生活。 \n咱koh看見伊e5時是已經經過光復十外年e5時間lah。伊忽然出現ti7 hit個繁華無常e5台北市。咱看見伊差不多beh koh認boe7出伊。Ti7台南hit個慘澹冷落e5百忍攏kap hit個時代過了lah。現在e5百忍是一個粗老e5紳士，衣服整齊，款式文雅e5人。伊e5頭毛開始teh轉白lah，伊e5面貌真chong3嚴，不幸常常會hou7人陷落ti7這種無言e5嚴肅。闊大e5頭額有顯出英俊、貴氣。高直e5鼻表明強硬e5意志。塌塌e5目珠有暗示深奧e5"}
{"text": "思想。 \n伊e5風采若一看不止有進步，卻若看較久就知其實有toa3著真重e5孤獨kap衰敗ti7-teh。有時人e5外貌會kap內心tu2-tu2對反，百忍是一例。人ti7極其孤單、衰敗e5時，伊會用外貌e5 妝thann7來掩瞞人e5目珠。 \n光復當初伊有tui3回國e5日本人來得著一支手提琴。這支琴是伊所有e5一切。這支琴也hou7伊e5生活有一個色彩kap趣味。伊用全精神貫入ti7伊e5琴。伊ti7伊e5生活chhoe7出一個意義。伊講這支琴是我e5靈魂，因為伊替我講出濟濟心內e5言語。百忍叫這支琴做Ni-na2。伊toa3 Ni-na2到ti7 路邊來吟詩。伊將伊e5帽仔囥ti7腳前來求乞淡薄錢做伊e5 生活。 \n雖然反攻大陸e5聲直直喊喝，iau2-ku2社會日日發達、進展。人口e5增加會hou7人生出不安e5程度teh chheng3懸，卻ti7生活上也看見真罕得有幸裕、安定。Tui3 an2-ni人人追求享樂e5風氣真旺盛。 \n百忍ti7這個新時代e5環境有不止較進步。伊e5外的生活有隨這個社會e5發展較好勢，卻ti7伊e5 心內，hiah-e5過去淒慘敗落e5遭遇，親像死病e5徘徊成做歹夢中e5歹夢，hou7伊受真大e5管轄支配。 \nHit個孤單、憂愁e5影攏無離開伊e5身上，反轉加添新e5形體，那顯明出來。 \n但是伊e5怨嘆比以前有較冷落，伊e5慾求夢想差不多攏消滅無影lah。伊e5現實只有beh an2-choann2 來對付孤獨kap悲哀就已經夠額lah。Ti7這個時Ni-na2是伊最大e5安慰，伊有時kap伊講話，有時也chim伊。 \n百忍未到台北e5以前攏是漂游ti7中部e5各地方，大部份是台中、彰化做根據地來開始伊e5遊吟生活。Ti7 hit個中間，伊有向望會thang koh到久久離別e5台北去。Tui3 ti7台北橋頂死無成以來已經有經過十外"}
{"text": "年e5日子lah。華醫生、醫生娘ti7 hit日對伊講hiah-e5會攏親像印象ti7伊e5心內。 \nHit時到這時，若回顧來看，有何等e5變化ti7伊e5心內。基督徒對伊是一種奇妙，oh-tit理解e5人。雖然是an2-ni伊感覺伊需要in e5話。因為in有奇妙e5眼光，奇妙e5透徹，甚至有奇妙e5向望。In e5話親像亮光hou7伊明白家己e5地位、光景。伊e5理智、意志，攏ti7 chiah-e5奇妙e5能力e5面前退敗lah，伊自信e5根源有大搖動。伊感覺伊著屈服ti7 hit個神秘e5下面，就是基督徒所深信hit個道理e5下面。 \n伊暗chinn7想ai3 koh去chhoe7華醫生、醫生娘。台北已經成做一個熱開e5國際都市！百忍到台北e5時看著台北e5大變換來著驚。伊ti7街路有tu2著幾若擺險險hou7車kauh死。Ti7這個所在伊e5心感覺koh較大e5孤獨，hiah-e5熱滾e5聲音hou7伊生出驚惶kap生疏。經過幾日e5隱密伊chiah出來探問華醫院。 \n台北e5市容攏大改變lah。逐項攏變遷，hou7伊chhoe7攏無。 \n「華醫生！阮 m7-bat伊！」伊企ti7人家店頭來問人，in攏an2-ni應來做 in入去。伊歸早起來chhoe7問華醫院，卻有人講疏開去花蓮港就攏無koh轉來lah。 \n百忍聽著這個消息心內真傷悲，絕望來離開hit個所在。 \n伊順hit條路來行到倚ti7淡水溪邊e5水門路去。雖然是二月天，總是hit日特別燒熱。人人攏出來ti7溪邊teh曝燒，出外往來e5人ti7這個所在猶原親像teh相kheh，真鬧熱。太陽e5光反射ti7溪水e5面，發出真白光。遠遠有看見台北大橋。橋頂有無數e5人kap車teh交往。 \n百忍行到一位較闊koh安靜e5所在，就開始beh做伊e5工。 \n伊就脫帽仔，囥ti7腳前，備辦伊e5琴，就挨琴出來。後來就"}
{"text": "續細聲來吟詩。有街路e5人停恬in e5腳步來行倚ti7百忍e5面前。一個…、兩個…，無偌久就真濟人圍擂 ti7伊e5身邊。 \nHit時阿花tu2-tu2行到hit所在。伊就kheh人e5腳縫來chinn3到上頭前去。百忍oe琴吟詩e5款式，ti7這個社會上不止是異彩稀奇。 \n伊吟詩了e5時就向人tam3頭，表示完畢kap求乞。有幾人隨時lim5錢來hiat ti7帽仔內。 \n後來人攏四散，百忍就屈身來收伊e5錢。 \n阿花攏無離開hit個所在，來繼續看百忍e5行動，因為ti7伊細細e5心有感覺一種稀奇，親蜜ti7這個人e5身上。阿花有看見一個銀仔ka落ti7地nih8，就緊緊拾起來還hit個 kap伊本身有一種連繫e5人。 \n「耶穌kap天使攏有看見，in無ai3人有暗sam3無光明e5心。」 \n百忍到今m7-bat tu2著囡仔誠實beh拾錢還伊，反轉攏是tui3帽仔來偷提去，總是阿花e5所做kap應答hou7百忍真奇怪。 \n「這個囡仔是基督徒mah？只有基督徒chiah有這種神秘e5 行動。」 \n伊離開阿花e5時，koh想著華醫生、醫生娘所對伊講hiah-e5話。伊也明白tui3 hit時到今ti7伊e5內面有真大e5改革lah。伊向望基督徒會thang hou7伊礁燥枵餓e5心得著飽足。Ti7伊e5心內所渴望e5基督徒的確有…伊e5心開始ai3 beh chhoe7求現世以外e5，人生問題。就是真理、活命。 \n伊感覺人企起ti7這個無真理無活命e5世界是何等e5悲慘。 \n總是基督徒對 chiah-e5問題有真大把握kap信心。基督徒會thang解答現世e5困難續指向一個幸福e5來世，以及beh進入hit個來世e5法度。 \n百忍ti7心內感覺伊需要華醫生、醫生娘。卻已經無向望thang koh見in e5面lah。但是ti7 hit個失望中伊有koh tu2著另外一種e"}
{"text": "5基督徒。伊就koh想hit個查某囡仔對伊所講e5話。 \n「攏是真神秘！的確ti7神秘中有真理！」 \n「Hit個查某囡仔是甚物款e5 基督徒，因為伊也知影伊是基督徒抑m7是。」伊到ti7樹腳，坐落去，食中食e5時iau2-ku2 teh想這個事無煞。忽然聽見有囡仔teh哮e5聲。「Kiam2是hit個囡仔？」伊隨時想an2-ni來問伊。 \nTui3阿花e5嘴所講e5話kap看伊e5情形hou7百忍e5心一發稀奇這個囡仔。伊知影ti7這個囡仔e5身上有真大e5不幸，是tu2-tu2會thang kap伊同列相比e5，總是囡仔攏無hou7不幸來吞滅伊。伊有講koh一個不幸e5故事，就是拉撒路悲慘e5一生。 \n百忍chhoe7著另外兩人是thang比較伊本身e5事。有一個現在ti7 伊e5 面前teh 講iau2 hit個e5 事。Ti7 chiah-e5絕望悲慘e5內面不幸e5同志teh giah8目向天。也有同志teh him-soan7伊e5不幸。Ti7 in e5心內有一個理想心思e5國，是會thang夠額安慰，除消in攏總e5不幸e5。這個向望e5光已經開始照ti7 in e5心。所以ti7 in e5心內有歡喜。Che是m7是絕望者e5自慰？！ \n百忍無法度thang忍受chiah-e5思想來反問。伊就離開查某囡仔去。 \n百忍抱著絕望苦痛e5情來一步一步行到台北大橋方面去。 \n傷悲、烏暗罩倚伊e5心。 \n「永boe7-thang boe7記得e5大橋！」伊e5腳踏入橋頂e5時，伊真感憤。過去e5回想hou7伊感覺oh-tit吞忍，伊無ai3 koh想hiah-e5事，來搖頭趕走hiah-e5意念。實在伊無氣力thang koh對付hiah-e5悲慘、苦痛e5日子。「歹夢！歹夢！」卻伊e5心禁boe7-tiau5傷悲e5感情，伊只有搖頭來an2-ni講。伊行到hit個橋"}
{"text": "頂，就是ti7十外年前伊所企e5所在，伊就擋恬伊e5腳。伊行倚ti7 hit個橋欄。伊e5傷悲致到beh hou7伊烏暗眩e5款。 \n「Tu2-tu2是十三年前！」伊an2-ni念來khinn5倚橋欄。「卻歹夢猶teh繼續！」有海風來吹伊e5頭毛。濟濟來往e5車kap人ti7 hit個橋頂無時定teh發出一種歹聽、討厭e5雜響。 \n「以前hit個勇敢、自信e5百忍ti7 to-loh？！連hit個影也無thang koh chhoe7著！」 \n伊giah8伊e5肩頭來ka冷sun2。 \n「百忍實在死去lah！現在所有e5百忍是一個完全破碎敗落e5人！今iau2有甚物 thang挽回這個倒壞！」伊流目屎出來。 \n「我e5軟弱、空虛有甚物 thang koh相比！ \n我e5現實khiam2 m7是hou7憂傷、孤單相接苦楚到ti7漸漸teh沈滅e5人mah！Ah，我需要安慰！總是有甚物會thang實在安慰人，koh失落安慰 e5人beh ti7 ta2-loh8來chhoe7有活命e5路！攏是絕望！」有苦惱e5色顯出ti7伊e5頭額。 \n「總是雖然an2-ni，我iau2-ku2需要甚物！若無我e5活hou7我擔當boe7起。」 \n百忍tui3伊e5頭腦來搖開hiah-e5 mi5-bat e5思想。伊koh想hit個查某囡仔e5話。 \n百忍罕然想到m7知人去。 \n「阿伯ah，阿伯ah！」阿花e5聲忽然有叫醒伊。 \n「阿伯ah，你甚物時beh koh來？我beh tiam3 chia 等候你！」 \n伊有koh聽著另外一個絕望不幸e5人e5聲音。Hiah-e5會代先hou7伊驚，親像koh再tu2著一個新e5災難一樣。伊緊緊beh來脫離hit個，總是阿花koh一擺e5聲hou7伊m7敢走去。「親像我需要甚物，這個活命需要我。我kiam2 thang 逃脫伊mah？」 \n阿花e5心"}
{"text": "開闊起來，伊e5心有展開這個奇妙e5世界ti7百忍e5面前。純真、光明、美妙e5世界。 \n伊ti7阿花e5內面有發見著一個真大e5對照，是以前m7-bat感覺，m7-bat想著e5對照。一個是屬天，光明快樂，一個是屬地，烏暗絕望。 \n特別阿花所吟出來e5詩，hou7伊真感動。伊開始考察阿花e5事情，有意思beh toa3阿花kap伊去。伊家己e5不幸ti7全新e5中間已經退到天邊海角去lah。 \n百忍漸漸進入ti7這個奇妙e5小女所toa3來e5世界入去。 \nIn兩人e5會遇實在是天nih8奇妙e5旨意。一個是受盡了不幸e5中年人，抱著絕望怨嘆，一個是ti7逆境中m7知逆境，天真活潑e5小孤女。 \n這兩個世界e5抵觸所beh發生e5音響若m7是in兩人也的確boe7-thang明白hit個美妙。"}
{"text": "10 再會ah，我e5天使 \n隔日就是禮拜日，百忍kap阿花真早就來到ti7拜堂teh等候聚會。 \nHit一早起牧師e5講道題目，就是「有一個王國，叫做疼。」經過吟詩、祈禱、讀經了後，牧師有企起來講，「親愛e5兄姐，ti7約翰一書4章7節、8節有teh講：『所疼e5兄弟ah，咱著相疼；因為疼是tui3上帝來，見若疼e5是tui3上帝生，koh bat上帝。無疼e5 m7-bat上帝，因為上帝是疼。』Koh十六節講，『上帝所有疼咱e5，咱也知也信。上帝就是疼，koh人tiam3 ti7疼，就是tiam3 ti7上帝，上帝也tiam3 ti7伊。』」\n上帝是疼，伊 tui3疼來創造世間，tui3疼來創造萬物，tui3疼來造人照伊e5形像。伊tui3疼hou7人代表伊，thang管理這個世間，hou7人有主權kap自由。人犯罪墜落了後，上帝tui3疼koh將伊獨生子賞賜hou7咱，甘願chhek就 卑微。Koh tui3疼hou7伊e5子來代替咱人攏總e5罪孽，擔當咱e5罪責，受百般e5凌辱、苦楚。伊tui3疼hou7伊e5子死ti7十字架頂，hou7咱得著安穩平安。伊tui3疼koh為咱開救贖e5活路，hou7見若信主e5人會thang得救來閃免這世間e5滅無。 \n伊tui3疼koh為咱悔改e5罪人設立一個王國，beh hou7咱ti7 hia享受永遠活。伊tui3疼hou7咱ti7 hit-e5國thang koh kap伊交陪。因為上帝是疼，koh是切切需要疼e5。伊e5王國也beh叫做疼e5王國。因為疼是hit-e5國e5一條e5法律，koh人ti7 hia只有beh相疼，也beh講疼e5事以外無別物。 \nTi7 hit-e5疼e5國無有憂傷艱苦e5事情。不幸kap悲慘也無koh入hit-e5所在。Ti7 hia人無koh勞苦，無koh chhoe7求，因為ti7疼e5內"}
{"text": "面有真理kap活命滿滿。 \nTi7疼e5內面也無怨嘆、不安、孤獨，因為疼e5光beh照滿人e5心。Ti7 hit-e5疼e5內面人只有beh享受疼奇妙e5快樂。 \n世間人ah，你著仰望hit個疼e5王國，你著giah8頭向望。 \n除去這層事，人ti7世間是絕望、不幸、悲慘。 \n世間人ah，你著chhoe7求hit個疼e5王國。Ti7 hia有活命kap真理滿滿。 \n除去這層事，人ti7世間有艱苦、驚惶、不安。 \nTi7 hit-e5國，伊e5王也是叫做疼，因為王e5頭額有伊e5名，疼e5字。 \n疼e5王beh發出疼e5光來照耀伊e5城，國內e5江河也beh反射疼e5白光。Ti7 hia無有暗時e5影。百姓beh ti7 hit-e5疼e5河邊，向疼e5王來唱疼e5讚歌。相疼e5情境，ti7 hia e5街市、路上、樹腳攏有看見。 \n這個偉大，疼e5國是幸福、快樂e5國。人beh ti7 hit內面boe7記得一切世上e5艱苦。」 \n牧師e5講道有激起真大e5興奮ti7會場內。散會了後百忍轉來到ti7旅館e5房間e5時，伊e5心iau2-ku2親像帶著一個極其奇妙e5眠夢e5款，有一種神秘e5歡喜留teh。 \nTui3 chiah-e5事以後百忍就chhoa7阿花熱心去赴每擺e5聚會。有一暗聚會了後，百忍有chhoa7阿花到和平島e5海水浴場去thit-tho5。 \nHit一暝特別燒熱，koh是真sui2 e5月暗。雖然時間是出十點lah，iau2-ku2街路上行遊e5人真正濟。 \n海水浴場有真濟泅浴e5人teh熱滾滾。百忍有牽阿花來行hit-e5鬧熱e5海岸。In真開心來看hiah-e5 hou3水e5青年，囡仔ti7水內teh做百樣e5戲水。百忍卻攏無看著甚物，iau2-ku2伊tauh8-tauh8問阿花有心適無？阿花感覺真歡喜快樂。百忍也是真快樂。In順hit-e5海"}
{"text": "岸來那行那看，行到離開泅浴遠遠e5邊角去。Ti7 hia逐項攏真安靜，只有遠遠有聽著泅浴e5人teh喝嚷微弱e5聲ti7做陣teh哮海湧e5聲音e5內面teh起hiat na7-tiann7。到ti7一個有石頭e5所在阿花就牽百忍來盤hiah-e5石頂繼續行。大石小石khi-khi嶇嶇佔滿hit帶e5海邊。阿花著用力來幫贊百忍經過hit-e5石頭e5海岸。In兩人ti7困難e5進行中感覺真趣味，來那笑那盤。到ti7一塊真舒服e5大石磐頂e5時，百忍就提議beh坐hit頂面歇睏。In就相kap坐ti7 hia，koh煞褪in e5鞋起來，將腳來chhun落ti7海水e5內面。後來阿花有giah8頭看著後面基崙市e5夜景。 \n「爸爸，真sui2 e5光景！！親像天堂e5款式！」阿花忽然嚷出來。果然有影，基崙市e5夜景光明燦爛浮出ti7海水e5 hit爿岸。 \n「我攏無看著甚物。Li7-li7請你講hit個親像天堂e5夜景hou7我聽。」百忍用腳來la7海水。 \n「真正sui2！燦爛e5光有thang3到空中起去！」阿花直直teh看hit-e5美麗，光明宛然天界e5夜景來teh感嘆無煞。 \n「Hit-e5扑算是山頂e5厝e5光lah！」百忍an2-ni替阿花說明。 \n「爸爸，連海面也有真sui2，燦爛e5光，hit-e5光攏會振動，koh照到咱e5面前來！」 \n「Hit-e5扑算是反照ti7水內e5光lah。An2-ni一定是真sui2！總是卻我無看見。」百忍an2-ni講來倒直ti7 hit個石磐頂。阿花也翻身仆落ti7伊e5身邊來看百忍e5面。 \n「爸爸，咱koh暫時e5忍耐na7-tiann7。若到天堂e5所在，咱會thang看著koh較sui2 e5光景，hit時這款e5所在無看著ma7無感覺an2-choann2。」 \n百忍看著阿花這種用心e5安慰就受感動到笑出來。"}
{"text": "「An2-ni著，koh暫時e5忍耐na7-tiann7。若到天堂，我所第一欣慕ai3看e5就是Li7-li7古錐e5面。」阿花也笑出來，就相kap攬倚來倒ti7 hit-e5石頂。海湧有扑著in e5石磐來噴水鬚。遠遠e5外洋有海湧，gong-gong哮e5聲一陣一陣teh響來。真光亮清彩e5月，掛ti7空中teh照耀這個安靜、清涼e5港都。阿花暫時teh看hit個月，了後煞睏去。百忍發覺阿花teh睏，就beh緊緊叫伊醒，卻阿花目珠開一下，就koh睏去。 \n百忍緊緊褪伊e5衫來hou7阿花蓋。忽然伊有感覺海水已經上到ti7石磐頂lah。「滿潮！」驚惶掠百忍e5心。伊緊緊koh叫阿花，卻阿花攏無醒。伊就抱阿花起來。In落石磐下e5時海水已經到ti7腳腿lah。Gong5-ngiah8 kap驚惶hou7百忍e5全身攏硬直去。伊一手抱阿花，一手摸石頭來beh緊緊走離hit-e5所在。卻百忍完全失落方向去，水已經到ti7半身lah，koh行攏無出路thang過hit個石磐、崎嶇e5海邊。 \nIn兩人e5身軀攏hou7海湧噴到tam5-lok-lok去。行到這所在百忍煞kut8腳來摔倒。 \n阿花歸身攏浸ti7水內lah，阿花醒起來。「爸爸，爸爸！」阿花也大著驚來攬倚ti7百忍！ \n「Li7-li7，m7免驚！你緊緊chhoa7我行較無水、懸e5所在！」In兩人就相攬倚、相扶持來脫離hit-e5危險e5所在。 \nTu2著這個事隔日，阿花就破病無法度thang起床lah。伊tui3半暝就發燒，到ti7隔早起攏無退涼。 \n百忍有拜託旅館e5阿婆緊緊請醫生來。總是到hit中晝熱攏繼續chheng3懸。阿花因為熱e5緣故攏無醒teh睏。到hit e7晡阿花開始做放。Hit一暝有koh請醫生來看e5時，講是惡性e5胃腸炎。 \nHit一暝阿花有放真厲害，百忍有請阿婆來su-hau7阿花。家己也"}
{"text": "攏無睏來坐ti7阿花e5床邊來牽伊e5手，摸伊e5頭殼，聽伊e5喘氣。第二日阿花就放黃色e5物。伊e5做放那來那厲害。第三日就放紅色e5血lah。百忍e5不安kap把縛攏顯出來。伊四界去請教人，koh攏無惜所費來chong5東chong5西。 \n到ti7第4日，阿花e5衰弱已經到ti7絕點lah，卻情形攏無較好勢。Ti7暝時等候boe7夠天光thang koh請醫生。 \n「這個囡仔e5性命已經真危險！」Hit早起請來e5老醫生診斷阿花了後有搖頭來tui3百忍an2-ni講，百忍聽著這句話，面變色，身軀ngiauh8-ngiauh8-chhoah。 \n「先生ah，有甚物較妥當e5辦法，抑是藥thang注抑無？」 \n百忍真著急來問醫生，卻醫生想一下…，了後吐一個氣。 \n「我想緊緊手續去入病院。」 \n醫生轉去了後百忍就請人去探問關係入院e5辦法。 \n「著先繳納500箍e5入院費，」倒轉來e5青年an2-ni報告百忍。 \n總是百忍e5厝內差不多攏無錢lah。「有甚物辦法？！」百忍ti7室內行來行去想到真絕望痛苦。總是後來伊親像有想著甚物好e5辦法來停腳，koh緊緊行到壁角e5桌櫃去。百忍e5手有掠著伊e5手提琴，來giah8起來ti7伊e5胸前，伊有將伊e5嘴ann3 ti7琴e5柄來暫時企ti7 hia躊躇，有目屎e5影出現ti7伊e5目珠，總是伊隨時將目屎koh吞落去，走到阿花e5床邊，來探伊e5情形，後來等候阿婆入內面，伊chiah giah8琴出門去。 \n停tiap8仔久伊入來e5時，伊e5手提琴已經無看見lah。卻伊有tui3袋仔內jim5 500箍出來，交代阿婆緊緊去手續beh入院。 \n阿婆出門e5時百忍緊緊koh來坐ti7阿花e5床邊。 \n伊發覺著阿花e5呼吸已經有各樣lah。熱也koh chheng3真懸。 \n百忍有牽an5阿花e5手，伊e5心情真著急傷悲。 \n阿花"}
{"text": "有因為艱苦teh喘，koh振動伊e5身軀。 \n「Li7-li7！Li7-li7！你an2-choann2？！」百忍有一手gim7倚阿花e5手，一手來挲伊e5胸坎。 \n「爸爸，爸爸，抱我，抱我！」阿花衰lam2無力e5聲有an2-ni哀求。 \n百忍緊緊tui3床頂來抱阿花起來。傷悲、絕望e5烏雲親像強風、暴雨掃落ti7伊e5心內。 \n「上帝ah，救阮！K-i-u3 g-o-a2-a！！」 \n百忍抱阿花來跪落ti7房間內，續放聲大吼。 \n「我e5天使！我e5天使！」 \n目屎親像大水拚落ti7伊e5胸前。伊e5面向 tui3天頂起去，哭聲ti7伊e5嚨喉絕到嗚嗚叫。 \n伊悲慘、奇異e5聲有驚醒阿花。阿花目珠展開來看百忍e5面，就chhun伊衰弱e5手來摸百忍變白e5頭毛。 \n「爸爸，你m7-thang哮，咱koh暫時e5忍耐na7-tiann7。若ti7天堂咱無koh流目屎，無koh艱苦。咱koh暫時e5 忍耐na7-tiann7！」 \n阿花e5聲親像beh hoa去e5款，伊e5目珠也有一條目屎sui5落來。百忍看見阿花醒koh tui3伊講話，就緊緊安靜。 \n「是lah，咱koh暫時e5忍耐na7-tiann7！明若日爸爸會chhoa7你去入院，無偌久Li7-li7就會好，hit時Li7-li7會thang koh thit-tho5，會thang食物。Ah，著！爸爸chiah買蘋果hou7你食，蘋果是你久久所欣慕ai3 beh食e5。」百忍心情真急e5中間來講an2-ni beh鼓舞、安慰阿花。 \n卻阿花向伊微笑一個…，就koh睏去。 \n「你m7-thang an2-ni哮來攪擾囡仔e5心。著安靜！」阿婆有開門入來，行到百忍e5面前，就將阿花接去，下ti7 床nih8。 \n「囡仔已經chiah-nih8食力lah，大人著冷靜！」阿婆有下阿花hou7好勢，就企ti7阿花e5床"}
{"text": "邊來看伊e5面。 \n「實在是一個真乖、真可愛e5囝仔！真可惜！真可惜！」 \n阿婆有牽伊e5裙起來拭伊e5目屎，百忍也走倚來ti7床邊，就跪ti7阿花e5身邊，手掠阿花e5手，因為傷心來身軀振動。「Li7-li7，你m7-thang離開我去！的確m7-thang離開我去！」伊e5目屎koh一擺滿流伊e5面。 \n總是ti7 hit一暝e5半暝，阿花e5靈魂就歸天，離開世間lah。 \n  ×××"}
{"text": "Beh暗lah，我ti7讀冊廳teh讀冊，忽然牧師娘tui3外面入來，ka7我講，伊倒來lah；續講伊今仔日ti7彰化醫館口tu2著翠霞。我問伊講，是to3一個翠霞。伊應講，是tiam3-ti7瑞鹿hit個。伊趕緊beh去煮e5昏頓，就做伊越去灶腳。 \n我e5心真緊，liam5-piN想著我20年前去任in e5教會龍水當時e5情形。Hit時翠霞約32、3歲，當龍水教會e5執事，hoaN7教會e5會計，常常提錢來hou7我，常kap阮坐閒談過去e5事，所以我kap我e5婦人人攏kap伊真親蜜，伊也真熱心服事主。 \n論到這個姊妹有夠歹命，伊e5老母守寡，守伊kap一個小弟。老母做長老，人攏叫伊「耶穌Han2--ah」，Han2官teh賣茶箍，那賣那傳耶穌，特別第7日無賣專守禮拜，巡會友傳耶穌，所以hit地方e5囡仔若tu2著伊就念「 6日賣茶箍，7日傳耶穌」，tui3 an2-ni耶穌Han2--ah e5名續tiau5 leh。上帝賞賜伊m7若有勇健e5腳thang lok8-lok8行賣茶箍。koh hou7伊會曉ka7人做產婆。Tui3幾十年前伊就感覺有這個需要，就hou7伊e5查某子去讀產婆（助產士），儉腸neh肚來培養這個查某子到成功。翠霞20 thong2 歲，離這年30 thong2年tui3產婆學校畢業，ti7 in龍水街仔thang講真好名，生做sui2，伶俐koh好女德，雖罔家庭無好額，iau2-ku2媒人相khok8頭。後來嫁hou7瑞鹿街仔e5陳醫學士，通街仔攏會喊起來，che有濟濟原因：（1）翠霞是散hiong家出身koh老父早過身，beh thai3會堪得匹配陳家in會得過，in是日本東京「日本醫科大學」齒科部出身e5齒科醫學士。（2）陳學士in兜有幾若e5兄弟be7分開，大家族，無信主，大家反對chhoa7 hit號落教婆，koh門風無對。但是這"}
{"text": "個親事an2-choaN2會成？原因（1）陳先生ti7日本有teh求道，常ti7教會出入，有了解基督教；koh翠霞e5老母熱心想加救一個人。（2）陳先生無要緊門風、嫁妝，伊重實際、女子gau5、sui2、伶俐、好品行，自an2-ni就ka7 伊送定娶過門。 \nAh！福氣ah！翠霞小姐人攏講是「冇粟跳入倉」。可惜好景無久，親像「月下美人」，雪白e5名花，當倚半暝盛開，siap時間一目nih就凋謝。翠霞小姐出世ti7散hiong家，早就經過孤兒e5生活，失落老父，tui3寡婦e5老母來培養，幾分有較自悲感。佳哉丈夫真體貼，m7-ku2美中有一項不足，就是陳先生m7敢公然信主，原因是通瑞鹿街仔無半e5信耶穌入教，koh兄弟親情五十，知己e5朋友大家都譏刺冷笑，講伊驚某chiah te3 in某去食教，所以起頭kap翠霞小姐做陣去龍水禮拜兩擺仔就放煞去lah。當時瑞鹿無拜堂，攏著來龍水，相離約台哩6哩連路，beh坐火車無利便，in厝齒科醫院行到瑞鹿車站，koh龍水車站行到禮拜堂2站合做伙約台哩3哩路。三十外年前公共汽車無chiah利便，所以翠霞小姐若beh倒來禮拜，拾起腳用行--e5較快，陳先生beh te3伊an2-ni行無慣，就那放冷去。 \n隔年生頭上仔是查甫--e5，人e5譏刺看輕就較少。An2-ni上帝恩典頭尾過7年生3個後生，大e5號做英哲，第二e5 號做英男，第三e5號做英明。先生ai3一個查某子，也thang鬥io小弟仔，先生娘ai3分信主e5，向望kap伊較同心，果然就tui3台中ti7熱心信主e5家庭分一個查某囡仔名淑卿來做查某子，分來e5時tu2 11、2歲lah，先生娘翠霞真疼伊，hou7伊接續讀公學校（國民學校），後來畢業，考入初中。An2-ni一家6個，koh大伯小叔khiN5-khiN5 teh做，醫院內牙齒治療床幾若張，long7-long7滾teh做"}
{"text": "。土話講，「當紅，當chheng3」，兄弟仔用翠霞姊妹e5丈夫做中心khiN5 teh做。大家相安無事，大姆叫伊二嬸，細嬸仔叫伊二姆，大家笑gi7-gi7，厝邊鄰右大家先生娘長，先生娘短，是年八節禮物人相爭送。錢有、勢有、子有，生理當旺。但是俗語講，「天有不測e5風雲，人有旦夕e5 災禍，平地起風波，雨 tui3天窗潑落來」。翠霞28、9歲，英明chiah 1 歲外，陳先生染著急症2，3日e5中間一病不起，kap世間、某子、親戚永遠相辭做伊去。翠霞tui3死哭過來，放4個子，家己iau2少年，四邊無一倚，也無一個信主e5人thang安慰，子上大e5 6歲，koh來4歲，續尾仔2歲，其實1歲外。實在ai3哭無目屎，歸e5人攏凝落去，boe7食，歸身軟趖趖。伊家己哭，子一個chiah大，一個hiah大，攏khiN5- khiN5 lam2-lam2做一堆，連分e5查某子也哭。平時淑卿真有孝，真聽嘴，真gau5讀冊，好品行，gau5 鬥io小弟，hou7翠霞疼入心，an2-ni 5個母仔子房間門關teh哭，有時續boe7記得煮飯，真正目屎準飯吞，有時睏精神，目屎流到枕頭tam5-lok-lok。人情那紙張張薄，世事那行棋局局新，昨昏hou7人迎迎請請e5先生娘，忽然變寡婦，有e5同情，有e5 bih嘴，同情e5少，恥笑譏刺e5較濟。一時翠霞宛然tui3山頂hou7人chhia落深淵，m7知如何是好，烏暗天地。 \n翠霞tui3好景日光普照e5山尖，忽然摔落去萬丈e5深淵e5一個少婦，實在攏烏暗天地，四面看無路，人亡家散，人無去lah，陳家散去lah，土話俗語講起有影，「日頭赤iaN7-iaN7，隨人顧性命」，大難臨頭各自飛。今中心人物無去lah，限一月日內著繳還開業執照，陳齒科只好關門大吉。當紅，當chheng3，生理long7-long7滾，治療床幾若張，甚物人m7知瑞鹿陳齒科。"}
{"text": "忽然著關店，koh著繳牌。Ah！氣勢一落千丈，啼笑皆非，真正是beh怎樣講？大兄tah8大孫，家伙做 4 份分，翠霞分1份，幾分田koh一kham2 店，田縛人作，收m7成物，一kham2店，店口稅人開布店，後面母仔子家己toa3。助產士因為餒志無ai3出去見人，koh囡仔細漢纏leh，續放廢廢。將an2-ni beh渡5個母子，經濟實在有夠艱苦。 \n精神上leh，koh較慘！眾人攻擊那萬箭穿心；昨昏e5大伯、小叔、大姆、小嬸、姑、姨、舅、妗，親情五十，厝邊朋友，相tu2頭，面越tui3邊仔，有e5 bih嘴，有e5冷笑，有e5譏刺。照in e5意思，今仔日陳家會tu2著這個災禍，攏是tui3翠霞，伊是煞星，落教婆仔，帶鉸刀爿，鐵掃帚，母守寡，有種傳，今伊也煞死翁，鐵掃帚陳家今仔日hou7伊掃一下三分五裂。紅運攏落衰lah，一切e5罪攏歸hou7伊。翠霞只有恬恬boe7曉分訴，也無tang3分訴起；所以常常關ti7內面哮，真無愛出來，無愛見人，無愛講話，真正是kiah8頭m7起。一時續giau5疑自細tui3熱心e5老母所接受e5上帝。Kiam2有影有上帝？上帝kiam2有影逐所在ti7-teh？Kiam2有影至公、至義，也是慈悲憐憫e5上帝？那想那giau5疑，若有影有上帝，伊thai3無看顧我？伊thai3 hou7 我tu2著an2-ni？我犯著甚物？那想那giau5疑，kiam2有影是無所不知，全能e5天父？那有影我ti7 chia孤鳥入狼群，魔鬼逞威親像吼獅beh吞食，我暝日哀哭求叫伊e5名，伊那m7知，主耶穌講伊是救主，上帝講是天父，到時攏m7-bat你，an2-ni koh敬拜kiam2有利益？ \n心常常chat8-chat8真餒志，平時定teh吟e5聖詩，伊chit-tiap8讀m7-bat，也無意思ai3 koh吟。 \n親像聖詩講：\n天父我知一生光陰，<B"}
{"text": "R>是你為我安排，<BR>所以將來雖有反複，<BR>我願照主所ai3，<BR>今求天父現時贊我，<BR>專務服事敬拜。\n這節詩伊一時讀無？ \n1、上帝若是天父，我自細就敬拜，老母是熱心e5長老，暝日teh傳道理，我過來世俗中，m7著hou7我大發展thang榮光上帝e5名。An2-chaiN2-iuN7 ka7我安排少年著守寡，講是，「是你為我安排，」伊家己想我有甚物得罪上帝到hiah thiam2，著 hou7上帝安排an2-ni？ \n2、「所以將來雖有反複，我願照主所ai3」。伊家己想是十二萬分e5無得ta-oa5，心肝真m7願順服，真埋怨命歹，上帝e5憐憫ti7 to2位？真m7願。 \n3、「今求上帝現時贊我，專務服事敬拜。」在伊teh想，我現時心亂嘈嘈四面看無路，頭前有滿滿e5苦難試煉，我beh an2-choaN2來拖這4個子，渡過這個苦海，成hou7 in成人？我iau2有心thang kap你「專務服事敬拜」。在伊想che是順境e5人teh講e5涼風話。 \n世間真現實，伊iau2少年這擺伊tu2著lah，俗語講，「富者深山有遠親，散人路邊無近人」。Koh講，「錦上再添花，雪中不送炭」。實在是an2-ni，好額人toa3 ti7深山都有親戚，散hiong人ti7路邊都無人beh近倚。錦綢都自底sui2 lah，chiah koh ka7伊安金花，散人ti7霜雪中teh寒也無人beh送火炭，che是世間e5平常。 \n伊感覺「世間人情冷暖無常」，一發餒志。這時續無ai3去禮拜，攏tu分e5查某子淑卿去禮拜，thang續kap外家e5生母聯絡，淑卿若來禮拜，外媽就問，「阿母thai3無來？」淑卿總是應講，「阮阿母講無閒」，m7就講，「頭殼疼」，「囡仔無乖」，足濟理由thang推。總講見笑無愛見人e5面，也續無愛見上帝e5面。An2-ni靈性那墜落，有平安無？無，那無平"}
{"text": "安，心那艱苦。Hit時翠霞常吐氣，今我到底著怎樣？ \n有一禮拜淑卿去禮拜，hit時伊都國民學校5，6年lah，聽道理聽有。轉去hit暝ka7 in媽媽講，「媽媽，人牧師講，路是人行出來e5，人若定恬恬企m7行去，頭前永遠都無路。人若信上帝e5應允，聽趁伊e5話好膽進前，雖然後面有追兵，頭前有大海截tiau5 leh，咱腳若kaN2踏落去，水也beh為咱分開。人e5義務只有『信趁，進前。』其餘咱m7免掛慮講，頭前路ti7 to2位？上帝自然會為咱開路，也會續獻出火柱雲柱ka7咱chhoa7路，m7若an2-ni，連咱此去beh食甚物 beh lim甚物，伊就續ka7咱考慮好好。也咱也m7免煩惱後面會追兵beh an2-choaN2？上帝自然會替咱整理到清清楚楚，hou7咱到攏免後顧e5憂悶。」翠霞這時聽了真感激，也真見笑，續想講我一時thai3會chiah餒志，chiah糊塗。今我定關門，母子定lam2 teh哭有啥利益。 \nChiah想著一句話講，「人生是偉大e5探險，m7-thang回頭，m7-thang為過去留戀，也m7免為過去憂傷。每日盡可能，盡所有e5力量努力，beh來e5日子iau2真長leh。只有著giah8頭挺腰來進前。仰望上帝，khiN5-tiau5主耶穌，te3伊走。進前，koh進前！世界的確攻咱boe7倒。 \nTui3 hit時伊就koh奮志復到伊e5信仰，每禮拜koh去禮拜。時日teh過真緊，目一nih經過幾若年。大後生英哲也入國校，查某子也考入初中。有一日翠霞看著chiah e5子一個chiah大，一個hiah大，看beh成到甚物時chiah會親像人，也hiah e5學費看beh tui3 to2位來？不覺續吐一個大氣，koh想著in先生，想講伊一人今仔日若ti7-teh，一家團團圓，春風滿面。想到chia目屎續流出來。Hiah e5子看媽媽teh流"}
{"text": "目屎，真天真越來khiN5媽媽，翠霞觸景生前一發傷心續哭出聲，hiah e5 細漢e5也te3伊哮。若是大漢e5英哲提手巾仔ka7 in媽媽拭目屎續講，「媽媽你定叫阮m7-thang哮，凡事著巴結，著吞忍祈禱，你講主耶穌kap咱ti7-teh，咱m7免驚。雖有大風大湧，主beh喝風kap湧hou7伊平定。這擺咱e5主是無kap咱ti7-teh是無？上帝常醒顧咱到攏無害，這擺咱e5上帝是tuh-ku是無？媽媽，你thai2無祈禱，thai2無將咱e5艱苦事交代伊。因為伊kiam2 m7是關心ti7咱，媽媽你若koh哮，阮m7 kap你好，因為阮會hou7人笑。」翠霞聽這個8歲子講an2-ni，心大感動，自an2-ni tui3眠床道爬起來，續想愛笑。家己想，我thai3會chiah軟弱，啥事失落信心。其實m7若翠霞，就你，我攏是an2-ni。常常ai3用家己e5智識來想siuN濟，計劃siuN遠e5代誌，續將hiah e5掛慮來囥ti7心內煩惱流目屎。M7是講無祈禱，有。有時也bat ti7祈禱會請大家替伊祈禱，m7-ku2 hit個煩惱掛慮猶原囥ti7心內。牧師若問講，「某人，你chiah久an2-choaN2？心有較清抑無？」應講，「牧師，差不多lah！」「你kiam2 m7是有常常祈禱？」「有lah！祈禱都凡祈禱，煩惱都凡煩惱。祈禱一時心肝極清，祈禱了起來，猶原嘛是照舊。」翠霞也是an2-ni。 \n到20年前，牧師來上任in龍水，伊e5信仰大進步。伊起頭所bat e5祈禱，就是向上帝求討，較無想著祈禱iau2有別物e5要素。其實祈禱要緊第一著o-lo2、感謝，koh有謙卑認罪。Iau2有將咱e5事ti7上帝e5面前陳述懇談，親像父子e5親。Kap咱e5主做至好朋友來交陪，ti7伊e5寶座前傾心透露咱e5真情。上續尾chiah是求討。Koh一項，祈禱e5時m7-thang"}
{"text": "boe7記得--e5，就是將一切赦hou7主交代主，m7-thang將某部份留teh，私khia iap tiam3後面，表面上chiah來祈禱。也祈禱m7是kan-ta講hou7上帝聽，iau2-ku2也是ai3恬靜聽看上帝ka7你講甚物。也照伊ti7祈禱中所指示你e5去行，an2-ni你e5祈禱才有效。祈禱m7是叫人上帝成你e5慾望，祈禱是人用虔誠e5心來chhe7出，安靜來聽tui3某件事上帝e5旨意是怎樣？也願上帝e5旨意得成，也求伊贊咱有氣力thang承順伊，也hou7咱有氣力鬥榮光伊。 \n翠霞tui3明白這個道理了後，伊e5人生大變。伊今感覺上帝hou7伊守寡，這4個子是beh hou7伊ti7世俗中來榮光主e5名。特別beh用百般e5艱苦來訓練伊kap伊e5細子。想到chia，今m7是煩惱憂悶m7願。是ai3感謝。Tui3 hit時翠霞一發熱心敬拜上帝。 \n可惜牧師任龍水4年外就轉任去別位，後來較m7知伊e5消息。聽見講後來伊做長老，也將伊做發起人來開拓一間教會ti7瑞鹿鎮，也ti7無久e5以前有新拜堂e5落成式，牧師娘有去赴。願榮光歸hou7上帝。今牧師娘講今仔日有tu2著翠霞也講有kap伊談起最近家內e5事。牧師真ai3知。看這個歹命e5姊妹tui3伊真心靠主，主怎樣款待伊？ \n(台灣教會公報第1045-1050號，1969年1-3月)"}
{"text": "以前ti7美國有一個少年人，因為thai5人，受判死刑，in故鄉e5人，攏替伊感覺無采，iau2 hiah nih少年，就hou7人判死刑，所以有人提議著保伊出來。 \n市長提城內e5人所簽e5名簿，到監獄去見這個少年人，叫伊tng3印仔，表示接受in e5保證，保證出來以後無beh koh做歹代誌，但是這個少年人無beh見伊，m7知影伊就是市長，是beh來救伊e5。所以大聲嚷講：「Ka7我出去」。 \n市長忍耐koh ka7伊講：「我有一項好物beh hou7你看，請你看mai7 leh。」 \n「我無ai3看。」少年人拒絕市長e5好意，市長就轉去。 \n後來管理員來ka7少年人講：「Tu2-chiah hit個是市長，伊beh來保你出去，你有tng3印仔無？」聽這句話，少年人真傷心拜託管理員koh請市長來，但是市長無ai3 chhap伊lah。 \n(《耶穌e5言行》1969，頁93)"}
{"text": "有一個家庭，in有五個兄弟，大漢e5今年國校畢業，上細漢e5 iau2 未讀幼稚園。\n有一日，阿媽買五粒柑仔kap一包糖仔來，in看見阿媽來，攏走去叫阿媽，大漢e5走上緊，就將阿媽手nih8 hit籃仔e5柑仔接去，第二e5也趕緊接hit包糖仔去，第三、第四e5小弟就走去jiok大哥kap二哥，但是上細漢e5小弟jiok boe7著，就大聲哭。\n媽媽tui3灶腳出來一下看，就叫大漢、第二e5攏提物來伊面前，無歡喜講：「Lin2無乖，是an2-choaN2 chiah nih8無規矩，這籃仔e5柑仔有大粒e5，也有細粒e5，我來分hou7 lin2，大哥分上細粒e5，小弟分上大粒e5，che是耶穌所講e5。」\n耶穌講甚mih8？耶穌講：「Lin2中間上小e5，伊就是上大e5。」\n(《耶穌e5言行》1969，頁56-57)"}
{"text": "Lin2 bat食甘蔗無？甘蔗是甜e5，抑是苦e5？甘蔗會thang做甚mih8？咱teh食e5糖是用甘蔗做e5，m7-ku2 有e5所在無出甘蔗，所以hia e5人攏m7-bat食過甘蔗。\n有一擺，純純kap媽媽去日本，in買一節甘蔗提去日本，ti7日本有真濟囡仔圍倚來看純純手nih8 e5甘蔗，因為in攏m7-bat看過甘蔗。\nHiah e5囝仔ti7邊仔猜來猜去，有e5講：「是一支枴仔。」有e5講：「是一支紅竹篙。」也有人講：「是一支棍仔。」其中有一個大聲喝講：「我知，che是一支甘蔗。」原來這個囡仔ti7頂月日kap爸爸才tui3台灣轉來，伊bat食，所以伊臆著lah！\n世間人大部份攏m7-bat耶穌，所以烏白臆，親像hiah e5 m7知影甘蔗e5囡仔一樣。\n(《耶穌e5言行》1969，頁42)"}
{"text": "（草泥公）\n草猛kap kau2蟻仔是好朋友，春天e5時，in常常做伙ti7草埔，ti7花園nih thit-tho5、跳舞。\n有一日，in thit-tho5 kah真心適e5時，一隻kau2蟻公來ka7 in講：「Chim2-ma2是熱天，lin2 thang盡量thit-tho5，m7-ku2著會記得，到秋天著ai3做工oh。」\n草猛聽了講：「我才無beh去做工leh，你看，全地面上攏是食物，是an2-choaN2著ai3做工？」\n熱天過去，天氣漸漸涼冷，kau2蟻仔知影冬天teh beh到，就ka7草猛講：「朋友ah，現在是秋天lah，作穡人攏teh收割，塗腳落真濟五穀，咱較緊來去拾轉來囥toa3塗空，thang準備過這個冬天。」\n草猛搖頭，koh走去thit-tho5。Kau2蟻仔就家己去做工，通日無歇睏，搬物件。\n冬天到lah，樹木攏枯礁去，草猛仔行來行去攏chhe7無食物，寒koh枵，伊想beh去chhe7狗蟻仔討一寡食物，但是kau2蟻e5空嘴hou7大風雪蓋密lah，hit暗，草猛寒死lah。\n(《耶穌e5言行》，1969，頁12-13)"}
{"text": "中國有一個大佈道家，伊叫做宋尚節。宋博士真gau5讀冊，老父就hou7伊去美國留學，伊beh去e5時，連路費都無，船票是tui3人借錢來買e5。\n伊ti7美國成績也真好，常常考第一名，得著真濟獎狀、文憑kap畢業證書，提著化學博士，北平e5大學請伊轉來做教授。M7-ku2 ti7伊beh畢業e5時，主耶穌ai3伊轉來中國傳道，救中國人e5靈魂，宋博士也歡喜答應。\n伊坐船beh轉來中國e5時，伊心內想講，我是beh轉去我e5國家傳耶穌e5福音，我若常常想ti7美國所得著e5榮光kap獎狀，an2-ni我一定boe7全心為主做工，所以就提美國所得著hiah e5獎狀kap證書hiat落大海。\n咱e5主耶穌就是an2-ni，伊ti7山頂得著hiah大e5榮光，伊無容允彼得tah寮仔toa3 ti7山頂，猶原落山來做工。\n(《耶穌e5言行》，1969，頁49-50)"}
{"text": "譯\n惠中kap惠英攏有儲蓄e5好習慣。In每星期都去郵政局，將媽媽hou7 in e5零用錢，抽一部份儲蓄起來。Ti7 beh過聖誕節 e5時，in攏真向望有一個手錶仔，就去郵政局領出一筆錢，然後去何叔叔e5錶仔店，各人買一個手錶仔來用。\nIn兩人攏是頭擺掛手錶仔e5，心中自然有講boe7出e5歡喜kap 快樂。尤其是惠英，食暗了，坐ti7客廳nih，真小心teh欣賞伊家己手nih e5錶仔。\n「惠英」爸爸叫。\n「是。」 惠英kiah8頭起來，歹勢歹勢微笑--一下。\n「你知mah？一個上等e5 女人手錶，thang講是人類所會製造出來e5一個最細密、最精確，kap最有路用e5機器。」 \n「是mah！」Tu2 teh看報e5媽媽也感覺興趣起來。\n「Kiam2 m7是 mah？Ti7 親像一粒豆仔大e5錶仔殼nih，裝了100 外個機器e5物件。」爸爸解釋：「Chiah e5 機件中，有e5非常e5細。親像一個小絲釘，細到著有六萬個，才thang裝滿縫衫用e5指套。Chiah e5機器，雖然真細，總是hit個寸尺卻非常e5精密，有e5需要準確到一寸e5一萬分e5一。」\n逐家聽了攏驚起來。過了一時仔，惠中問：「爸爸！請ka7阮講，是是誰發明錶仔--e5？」\n爸爸想一下仔講：「這個問題是真oh-tit回答e5。意大利人、法國人kap德國人攏相爭講是in代先發明錶仔e5，in bat舉各種圖畫kap古冊來做證。不過ti7德國Bou7-ui5-khek城e5博物院nih，有收囥一個錶仔，是興林彼得，ti7 1520年做e5，大多數e5人認做伊是發明錶仔e5人。」\n爸爸停tiap仔久koh接續講：「其實hit個早期e5錶仔就是會thang koaN7-tit e5小鐘。Hit時e5錶仔比現在較大，而且較笨，較重，boe7 thang帶ti7手nih，卻是掛ti7腰e5中間。因為興林彼得是"}
{"text": "toa3 ti7努連堡，koh早期e5錶仔是卵形e5，人就叫伊做『努連堡卵』。」\n惠中問：「爸爸！我會記得何叔叔講，興林彼得是一個鎖匠，伊發明時鐘e5發條，著無？」\n 爸爸應：「無錯！Ti7興林彼得iau2未發明發條以前，時鐘e5齒輪是倚靠重e5墜仔拖來振動e5。這種時鐘真大，較濟是掛ti7教堂抑是鐘塔，平常e5企家真少有人採用。總是tui3採用發條以後，工廠才thang製造較細e5鐘，最後才做成了錶仔。」\n惠英問：「爸爸！甚mih8時間開始手有掛錶仔？」\n爸爸應：「這個問題，聽候我過幾日仔去圖書館借幾本冊來看，以後才koh詳細ka7 lin2講。」\n（待續）\n（女宣月刊第37期，1963年1月）"}
{"text": "譯 \n古早古早，ti7周朝有三個農夫；一個是姓 「王」，一個是姓「陳」，koh 一個是姓「黃」e5。三個人攏想看有啥辦法thang得著田園較濟抑boe7；因為若beh用錢買，著需要真濟錢，所以… \n有一日，姓王--e5去問hit庄e5富翁講，「富翁ah！有甚mih8 辦法thang得著田園較濟mah？」 \n富翁真嚴肅ka7伊應講，「王sang3！你逐日去園nih，趁草 iau2未發e5時，著緊khau草。」 \n王sang3用奇怪e5面ka7伊講，「總是，富翁ah！草都iau2未發出來，thai3會thang khau伊。」 \n富翁只有應伊講，「照我所ka7你講e5，去做看bai7！」\n王sang3 boe7了解富翁所ka7伊講e5話，m7-ku2逐日照富翁所講e5，tui3早早就去園nih，到e5昏第一粒星出；目珠thi2親像phiat仔hiah 大，直直chhe7草，若有看著一枝草iN2仔puh出來，伊就驚一下！也講，「Ah！害lah！富翁講，趁草iau2未發著緊khau草…」伊就那講那khau hiah e5 草iN2仔，khau到滿身重汗。 \n陳sang3也去請問富翁，「看有辦法thang得著田園較濟抑無？」 \n富翁照ka7王sang3講e5話ka7伊講，「趁草iau2未發e5時，著緊khau草。」 \n陳sang3煞愛笑講，「草都未發，thai2會thang khau伊？」 \n富翁koh講，「照我所講e5去做bai7 ！」 \n陳sang3卻有照富翁所講，逐日去園nih看看，m7-ku2較常坐tiam3樹腳teh tuh-ka-che7。無久草發起來lah！發到兩、三寸lah！陳sang3看，一片園發到攏是草，才講，「Oah！害lah！無khau草boe7用tit lah！」陳sang3 才開始拚命khau草，khau到滿身滿面攏是汗。總是前khau，後發，又日頭炎ph"}
{"text": "a3-pha3，koh草根teng3真an5，khau到beh無命。 \n姓黃e5，也去請教富翁，看有好辦法thang得著田園較濟抑無？富翁也是an2-ni ka7伊講，「趁園nih e5 草iau2未發e5時著緊khau 草。」 \n但是姓黃e5愛笑。伊罕tit去園nih，若去，雖然看草發也攏無khau，放園做草埔，只有toa3厝nih歡樂，睏中晝。庄nih e5人攏批評，「黃sang3 e5園，m7是稻仔園，是草仔園。」 \n無偌久收割e5時到lah！王sang3-e5收10倍；陳sang3 e5收2倍；黃sang3 e5收10分之一。 \n庄nih e5囡仔唸做歌曲來唱，「王sang3 e5園10倍收成，陳sang3 e5園2倍收成，黃sang3 e5園只有十分之一收成。」 \n做父母e5聽an2-ni也唱一條歌hou7 in e5子兒聽： \n「著學親像王阿伯e5田園， <BR>趁草iau2未puh，伊就緊khau除。<BR>Ti7咱e5心內，所有e5歹代。<BR>趁伊iau2未puh，著緊緊刪除。<BR>Koh著ai3扑拚，ti7咱e5工程。<BR>主就大祝福，hou7咱得快樂。」 \n老父講這個故事hou7 in e5子兒聽。所以in e5子問，王阿伯後來有變好額mah？\n老母應，是！因為伊e5盡力，就年年大發達，到10年後，伊成做一個大富翁。\n（女宣月刊第38期，1963年2月）"}
{"text": "以前有1個柴夫（剉柴e5人）厝nih8真散hiong，逐日tioh8去山頂剉柴，將柴擔去街nih8賣，才會thang買米、買菜來食。\n有1日伊照常真早就去山nih8 beh剉柴，忽然間看見1隻百靈鳥（鳥類e5 1種），ti7樹頂向伊哮真大聲－「Chiuh；chiuh」。柴夫問伊講，「你是teh哮甚mih8 ah？」百靈鳥應講，「Oh！老阿伯仔，我看你真艱苦e5款，逐日著來剉柴，無論好天抑是落雨你攏來。設使你若ai3甚mih8，我thang幫贊你。」\n「Aih！An2-ni真好，我真ai3濟柴，以後我就m7免koh來chia剉柴lah。」百靈鳥應講，「好lah，你thang轉去！」柴夫轉去到厝nih8，果然看見厝內有1大堆e5柴，伊e5心內真歡喜，家己講hou7家己聽講，「Ah，以後我攏m7免koh去剉柴lah。」後來伊想來想去講，「我雖然有chiah濟e5柴，總是著家己擔去街nih8賣，ma7是真艱苦，百靈鳥to有講beh幫贊我，我較好叫伊自an2-ni將錢hou7我，我較省koh擔去賣…」\n所以第2日，柴夫就koh peh山去chhoe7 hit隻百靈鳥。百靈鳥講，「老阿伯仔，我kiam2無將柴hou7你，你koh來創甚mih8 ah？」柴夫tui3伊講，「百靈鳥，你hou7我真濟柴我真感謝，總是著擔出去賣，真艱苦，你較好hou7我錢。」百靈鳥聽了真無歡喜講，「柴夫，你太無知足，以前你著逐早起來剉柴，後來著koh擔去賣；現在我hou7你真濟柴，你m7免koh來剉柴，你就想beh坐teh m7免做工，連擔去賣to貧憚做。好，你轉去。」柴夫起頭掠做這擺百靈鳥koh答應伊e5要求，心中大歡喜，無扑算轉去厝nih，一下看，所有e5柴攏無去lah；這時伊才後悔家己實在太貪心。\n(家庭e5 朋友第59期，1963年1月)"}
{"text": "古早ti7日本北九州e5英彥山腳有1個鄉社。Ti7 hia有1個貪心e5好額人叫做權三，伊有真濟錢借人，收真重e5利息，相像hit e5庄內有1個囡仔孝傑，伊e5厝真散hiong，爸爸又koh破病真久，連買藥仔e5錢to無。孝傑就去chhoe7 hit e5好額人beh ka7伊借錢，總是權三攏m7借伊。  孝傑跪ti7塗腳ka7伊要求，伊才姑不chiong hiat 10個銀角仔hou7伊。總是孝傑e5爸爸破病真久，錢用了lah；孝傑就koh去借錢，權三大聲嚷，\n「你敢koh來借！以前借e5錢利息提來還」，就ka7伊趕出來，孝傑無辦法，那行那哮，來到ti7山腳1 欉大欉樹腳，忽然間有聲tui3樹頂有聲teh叫講，「孝傑，孝傑，你m7 thang哮，我知影你是1個真有孝e5乖囡仔。今我這雙柴屐hou7你。」孝傑1下看1個穿白衫e5人坐ti7樹頂hiat 1雙柴屐hou7伊，柴屐e5下面無平，有1 leng5 phok-phok e5所在。孝傑講，「真多謝，總是這thai2會穿得，穿落去m7-na7 be7行路，會跋倒。」Hit人應講，「M7是an2-ni，你kan-ta穿teh跋倒就好，你peh起--來e5時就會thang拾著1 塊金仔，總--是hit塊金仔著用ti7幫贊別人。設使你若起貪心，愈跋倒會愈細漢去。你m7-thang be7記得」。\n伊倒去了後跋倒得著金仔來請醫生醫爸爸e5病，也孝順爸爸，koh幫贊厝邊e5散hiong人。貪心e5權三聽著這個風聲，就來到孝傑e5厝nih8，將hit雙柴屐搶去，做以前所借e5 10箍銀e5抵押。權三提柴屐倒去，起貪心直直跋倒，得著歸間厝e5金仔，總--是身軀直直細漢，後來煞變做親像蟲hiah細。\n列位小朋友，咱m7-thang貪心，咱應該疼人koh幫贊人。著學孝傑e5 有孝。\n (家庭e5朋友第65期，1963年7月)"}
{"text": "譯  \n古早有兩個真相好e5兄弟仔，相kap toa3 ti7一個山國。阿兄起厝ti7山e5東爿，小弟起厝ti7西爿，兩個兄弟仔攏有某子相kap teh生活。有一年tu2著真大風颱，兩兄弟e5田攏失收，只有收三pio2 粟na7-tiann7。\nToa3 ti7山e5東爿e5哥哥想講，「小弟koh生一個嬰仔，米扑算會食無夠，生活會困難，我著gia5一pio2粟來去hou7伊；m7-ku2小弟kiam2-chhai2會客氣，m7肯收也無的確，所以日若暗，我beh暗靜gia5一pio2來ka7伊lok下小弟e5粟倉。」\nToa3 ti7山e5西爿e5小弟也想講，「哥哥in e5囡仔當teh大，teh gau5食，米穩當會食無夠，我著暗靜gia5一pio2 來ka7伊he7 ti7哥哥e5粟倉nih。」果然兩兄弟an2-ni做。\n隔日兩個兄弟e5粟倉，照原是三pio2米。兩個兄弟攏奇怪講，「奇怪ah！好！E5昏一定koh一擺beh ka7伊gia5去。」總是隔早起一下看，兩兄弟e5粟倉平平也是有三pio2。\nTi7 hit暗，ti7 hit個山邊nih，有兩個gia5 粟包--e5 相遇頭。哥哥講，「Aih ah！Kiam2 m7是小弟mah？」\n小弟講，「Aih！是哥哥lah。」\n兩個兄弟一人gia5一pio2粟，一時續憨憨，boe7曉講甚物。\n後來兩兄弟才將in e5粟下塗腳，也坐ti7樹頭nih，那拭汗，那講，「小弟ah！真多謝你，你chiah-nih teh好心！我非常e5歡喜！」\n小弟也講，「哥哥ah！我koh較是歡喜！我有chiah-nih teh好e5哥哥，我實在有福氣ah！」\n然後兩兄弟chiah隨人koh gia5 in e5米包倒去。Hit時銀色e5月亮teh照in兩兄弟光亮e5面。\n（女宣月刊第37期，1963年1月）"}
{"text": "美國e5作家（寫小說抑是寫文章e5人）。Thou2-mh kap Kiat-su2有1擺tui3 瑞西駛車來義大利e5 Ok-lo5-na2城thit-tho5。In e5車來到城外e5時，hou7 2個穿破衫e5囡仔擋ti7路nih8，in e5手攏koann7 1籃仔e5大楊梅，請in著 ka7伊買。Thou2-mh kap Kiat-su2看了也真愛食，就ka7 in買1籃。Teh講話e5時，in知影hit 2個囡仔是兄弟，大漢e5叫做Ni5-ko-lah 13歲，細漢e5叫做Kiat-kou2-pho 12歲。\n第二日早起，Thou2-mh kap Kiat-su7 tui3旅館出來，koh tu2-tioh8 hit 2個囡仔，ti7廣場（真闊e5所在）e5噴水池邊teh ka7人擦皮鞋，in 2個看著就ka7 in招呼。Thou2-mh講，「我掠做lin2是kan-ta teh賣楊梅。」Ni5-ko-lah應講，「先生，阮著做真濟代誌neh！有時阮也做旅客e5嚮導，chhoa7人去看名勝古蹟。」\nThou2-mh kap Kiat8-su7 toa3 ti7 Ok-lo5-na2城e5 1禮拜中，逐日攏kap hit 2個兄弟仔見面。In ti7真熱e5日頭下，歸日無閒，擦皮鞋、賣水果、賣報紙、做嚮導...... In雖然細漢，總是忠實做工、做到真好勢。\n有1日半暝，Thou2-mh發現著 hit 2個囡仔企ti7廣場--nih8。伊問in講，「啥事lin2 iau2 be7倒去睏？」Ni5-ko-lah講，「阮teh聽候最後1班公共汽車，因為汽車若來，阮就會thang將晚報賣了了。」「Lin2 2個看起來真厭sian7，日--時做工攏chiah艱苦是無？」 「先生，阮無嫌艱苦」。  Ni5-ko-lah真有禮數an2-ni應答。因為Thou2-mh m7 ai"}
{"text": "3 ti7半暝攪擾in e5工作，所以就講tiap8-a2久就kap in相辭、倒去旅館。\n隔早起，Ni5-ko-lah teh ka7 Thou2-mh擦皮鞋e5時，Thou2-mh問講，「你kap小弟做到hiah扑拼、穿衫kap食hiah bai2，請ka7我講，lin2所趁e5錢怎樣用？」「先生，阮有計劃。」Hit e5囡仔猶原－靜靜看廣場噴水池邊來往e5人－tui3伊應答。「真好，阮後--日beh離開chia阮iau2 be7離開以前會thang替你做甚mih8代誌mah？」Thou2-mh講。\nNi5-ko-lah tu2講，「無」，e5時，伊e5小弟卻真興奮，搶去講，「每禮拜日阮攏著到離城無遠e5鄉社。平常時坐公共汽車，明仔日，你用你e5車載阮去好無？」Thou2-mh真歡喜答應in e5要求。\n隔日透早Thou2-mh就載in去，到城外e5時，Thou2-mh想in的確會ti7 1間真破老e5厝仔停車，無扑算經過1棟紅磚仔e5牆圍仔包圍teh e5大厝e5時，Kiat-kou2-pho忽然講，「先生，請ti7 chia停車。」\nThou2-mh感覺真奇怪，就toe3 in入大門。1個穿白衫e5婦人人笑笑出來，1下看就知影伊是1個和藹e5護士。Thou2-mh tui3伊講，「真失禮，我chhoa7 2個囡仔來攪擾lin2。」「Ah，歡迎，歡迎，Ni5-ko-lah、kap Kiat-kou2-pho請入來。」護士笑笑講。\n伊chhoa7 in到1個病房門口，伊用正手e5食指倚嘴唇，意思叫in 著恬恬。\n2個囡仔就入去坐ti7 1個差不多20歲e5小姐e5邊仔。伊穿1領真sui2 e5外衫，kap in 2個teh講笑。In e5面真相像，大概是in e5阿姊。\nThou2- mh離開病房e5時，ti7廊下tu2-tioh8 hit e5護士，護士將in 3個阿"}
{"text": "姊小弟e5故事講hou7伊聽。\n原來in e5媽媽真早就死去，爸爸是真gau5唱歌e5人，ti7戰爭tu2開始e5時就死去。無久Ok-lo5-na2城受轟炸（飛機來tan3炸彈），in煞無厝thang倒去，只好流浪ti7外面。Ok-lo5-na2城淪陷了後，in因為愛國將情報（對敵e5消息）藏ti7皮鞋下，半暝送到ti7懸山e5援軍（來救援e5軍隊。）戰爭勝利後，2個兄弟倒去Ok-lo5-na2 chhoe7阿姊Lu-su7-a，發現伊因為戰爭生活e5艱苦煞著肺病。2個兄弟就送伊到1個真好e5療養院，因為費用真貴，2個兄弟真儉，食真bai2穿真bai2，盡力做工，趁e5錢攏交hou7阿姊做醫藥費。\nThou2-mh聽了真o-lo2這2個兄弟。Ti7伊駛車載in倒來Ok-lo5-na2城e5時，in 2個猶原坐ti7伊e5身邊，總是伊感覺真歡喜。無久Thou2-mh寫1篇故事「Ok-lo5-na2 e5 2位小紳仕」，hou7讀e5小朋友受大感激。\n (家庭e5 朋友第66期，1963年8月)"}
{"text": "以前有1個柴夫（拾柴e5人），toa3 ti7山腳，逐日日頭出來，伊就帶飯包kap伊所倚靠來剉柴e5 1支斧頭，上山剉柴。 \n有1日，伊照常去山nih8 剉柴，到中晝歇睏，想beh坐teh食飯e5時，忽然間聽著 tui3山谷中有呼救e5聲，「救命！救命leh！」伊聽真明，心內想講，一定有人tu2著危險e5代誌，就隨時將飯包he7-teh，向發出聲音e5所在走去。果然看著1個老阿婆跋ti7溪崁底，溪崁底有水teh流，雖然無深，總是水流真緊。老阿婆雙手lam2 ti7 1粒大石頭，想beh peh起來，總是無法度。這個柴夫看見，趕緊落去，救伊起來。老阿婆e5腳著傷，血直直流，柴夫隨時用伊e5手巾縛阿婆受傷e5所在koh將家己e5飯一半分伊食。 \n食飯後，老阿婆tui3柴夫講，「我e5腳著傷、be7行路，請你aiN7我轉去！」柴夫看伊e5款式真可憐，就aiN7伊轉去。\n柴夫beh倒去e5時，阿婆為著報答柴夫e5疼心，就將1隻雞母送伊，koh tui3伊講，「這隻雞母逐日會生1粒卵，若有這隻雞母，你就m7免koh去山nih8 chho3柴，總是無論怎樣m7-thang thai5伊。」柴夫心內想，1粒卵才值偌濟錢！總是阿婆e5好意，伊就掠轉去。第2日，雞母果然生1粒卵，柴夫tui3雞siu7 nih8提卵來看，感覺這粒卵真重，注意看mai7，ah，原來是1粒金雞卵，伊歡喜到跳起來，笑gi7-gi7！柴夫將金雞卵提去街nih8賣真濟錢。親像an2-ni，雞母逐日攏生1粒金雞卵，柴夫真緊就變1個好額人，伊就攏m7免koh去山--nih8 chho3柴lah。 \n總是人e5心常常是無限，ti7無e5時向望有，有e5時、向望koh較濟，be7感覺滿足，有1日伊坐teh想，雞母逐日只有生1粒，an2-ni真少，若會thang做1擺得著幾若粒是較好，伊想來想去，想著若將雞母thai5死，將所有"}
{"text": "e5金雞卵攏提出來，m7免逐日teh聽候1粒1粒。伊煞be7記得老阿婆tui3伊講e5話，隨時gia5刀thai5雞母，總是伊剖開雞母e5腹肚e5時，內面空空，連1粒也無。伊才真後悔家己太貪心。 \n(家庭e5朋友第69期，1963年11月)"}
{"text": "聖誕節近lah，ti7街nih8 e5 店nih8攏有貼濟濟「聖誕節禮品」e5廣告，ti7店內e5玻璃櫥也有真sui2 e5 聖誕樹，ti7店口也吊濟濟白嘴鬚e5聖誕老人。 \n「我著將甚物送hou7恭一做聖誕禮品較好ah？」 \n美珍tui3幾日前就kan-ta teh想這個代誌。恭一e5厝真好額，ti7伊 e5 房間有真濟好 e5 文具－鉛筆鋼筆簿仔鉛筆盒仔... 美珍kap恭一是親情，總是美珍 e5 厝無好額。美珍就直直想，koh出去街nih8看hiah-e5店nih8 teh賣e5物。 \n「Ah，hit項真sui2！ 將hit-e5送hou7伊真好。」M7-ku2物件真貴，伊無錢thang買。 \n※ ※ ※ ※ \n美珍e5厝ti7市外，伊beh倒去厝nih8 tioh8坐電車，koh tioh8 tui3車頭行，經過1個細細 e5 樹林。美珍轉來 e5 時，已經暗lah，總是伊攏真慣勢，所以be7驚。忽然間看著 1項白白 e5 物ti7塗腳。「Eh8！這是甚物？」伊1下拾起來看，原來是1本真sui2 e5 細本簿仔。因為暗暗看m7知內面寫甚物，伊就將簿仔下 ti7袋仔內，就轉去。 \n暗頓食飽後，in相kap講真心適e5話、聽收音機，後來就去睏。 美珍這時才想著伊所拾著e5簿仔。掀開1下看著1驚。「聖誕老人e5 手冊」，用真sui2 e5字寫an2-ni。內面koh寫「若將這本簿仔囥ti7枕頭下，就會想著最好e5禮品」。 \n「Ah，真歡喜！」美珍手提這本簿仔真歡喜，就將簿仔囥ti7枕頭下，就睏去。暗時直直過去，有聽見伊teh睏 e5 聲...\n※ ※ ※ ※ \nTi7美珍e5枕頭邊有「khok8」1下e5聲，美珍醒起來。Ah！聖誕老人tu2開窗仔門beh出去。美珍著一驚，趕緊跳起來，「聖誕老人阿伯仔，你beh去to2-loh8？」聖誕老人聽著伊 e5 聲，越過來面真笑容講"}
{"text": "，「Oah！煞hou7你看著，今著怎樣？」「阿伯仔，你beh去甚物人in兜？」「我ah？我beh提禮物去恭一in兜。」「若an2-ni，你續chhoa7我去好無？」「好lah，你真乖，我chhoa7你來去！」 \n聖誕老人就chhoa7美珍直直行。Ti7天頂有真濟金e5星teh sih。 \n「阿伯仔，你beh hou7恭一甚物 ah？你e5袋仔kiam2 m7是空空？」 美珍看著聖誕老人e5袋仔an2-ni喝。老阿伯仔小可jiau3頭殼，「Oh，著，攏無半項lah，將甚物 hou7恭一較好？」「An2-ni beh怎樣？」「好，我beh拾禮物hou7恭一。你看，hia kiam2無禮物落ti7 hia？」 \n聖誕老人就報伊看路邊e5草堆。因為真暗無甚物明，總是有看見甚物 teh tin2動、koh teh哮「ku2-ku2 ...」「阿伯仔he是甚物，我真驚。」「M7免驚，he是狗仔子，真可憐，人無愛tih8。好，將這隻狗送伊做禮物！」阿伯仔伸手，狗仔子真歡喜搖尾就走倚來。阿伯仔就將狗仔lok tui3袋仔內落去，向頭前趕緊行。美珍jiok8 be7 tioh8「阿伯仔，請聽候teh，行hiah緊我jiok8 be7 tioh8 lah！」「Tioh8，阿伯仔be7停ian5-chhian5--tit，無久beh天光lah。這個烏目鏡hou7你掛，你若看我行去hia，就知影恭一in兜發生甚物代誌。」 \n聖誕老人就將烏目鏡hou7美珍，美珍就企ti7 hia掛目鏡直直看，聖誕老人家己1個一直走去恭一in兜。恭一in兜是真懸e5牆仔圍teh e5 西洋樓，門kap窗仔攏關teh。聖誕老人親像猴san-a、一下就poaN5過牆仔，peh到3 chan3恭一teh睏e5房間e5窗仔門。「Tong3、tong3、tong3」，聖誕老人輕輕扑3下，窗仔門家己就開去，聖誕老，tui3袋仔內"}
{"text": "掠狗仔子囥ti7恭一e5枕頭邊，就koh tui3窗仔門出來。 \n聖誕老人1下轉去，狗仔子就親像愛同伴、直直哮，恭一煞醒起來，看棉床下、有1隻細隻lah-sap e5烏狗仔teh哮。 \n「Eh8！烏狗仔，你tui3 ta2-loh8來？」 \n恭一就抱伊。這個恭一真可憐，ti7細漢破病煞be7講話，耳仔有聽見na7-tiaN7。總是真奇怪，伊會曉kap烏狗仔講話。「聖誕老人chhoa7我來，請你ka7我疼惜！」「Houh8，tui3聖誕老阿伯hia來？好，真好，咱相kap thit-tho5。」 \n恭一就抱hit隻烏狗仔睏去。隔早起，女傭（請ti7厝內煮飯kap洗衫piaN3掃內面e5查某人），來到恭一e5房間，看著恭一抱1隻狗仔teh睏著一驚，「Ah恭一，你thai2會an2-ni！」Ti7真白e5被單有bak-tioh8 1-jiah 1-jiah e5 狗e5腳號。恭一指hit隻狗仔講，「Pouh，pouh。」...恭一真疼狗仔，食飯kap睏攏做伙。真奇妙狗仔直直大隻，變親像熊。恭一喝，「Pouh-phouh」伊就走來，in相kap thit-tho5泅水，koh tui3恭一講，「我ka7你載teh thit-tho5，」就親像馬走真緊。Pouh也會peh樹仔，in逐日相kap thit-tho5，真相好。 \n有1日，作風颱，外面風「hu7-hu7」哮，樹仔也搖真大下。恭一kap Pouh真早就Ng3 ti7被下teh睏。風颱ju2大，hit時有差不多10個烏影poaN5入恭一 e5 牆仔內。In是toa3 ti7山nih8 e5 賊仔。In利用這個大風颱e5暗暝來搶，真容易就將恭一e5爸爸kap媽媽縛起來，將寶貝提提去，hiah-e5倩工人也攏受縛teh。 \n山賊將寶貝用車載轉去山nih8。Hit時Pouh才發覺。「恭一兄害lah，趕緊peh起來，thau5-a2"}
{"text": "na2親像山賊來。」恭一穿白e5睏衫tui3眠床peh起來。Pouh講，「咱趕緊來去，將山賊搶去 e5 物提轉來」，就載恭一走真緊。親像風，Ng3樹林、過山嶺，無久就走到山賊e5厝。山賊e5厝nih8有圍真懸e5牆仔，牆仔外也有1條真大條 e5 水溝。Chiah-e5山賊真歡喜，因為in今暗e5工作真成功，就lim酒，大家睏到真重眠。 \nPouh ka-chiah載恭一，泅過水溝，到門nih親像猴san-a，就peh起去。Pouh先到山賊所起e5監牢（關人e5所在），ti7 hit內面有濟濟人hou7山賊掠來關ti7 hia。Pouh跳倚去將門e5鎖咬碎，tui3內面人就攏走出來，大家ka7 Pouh seh多謝。Pouh koh走去山賊囥所偷提來e5寶貝e5倉庫，內面寶貝滿滿。Hit-e5倉庫e5門用鐵做e5，Pouh也無法度ka7伊long3破門。 Pouh就ti7門e5下面iah空，將土iah起來，無久就iah一個人會thang Ng3入去 e5 pong7空。Pouh就走入去，將寶貝直直咬出來，看著 an2-ni，hiah-e5 tui3監牢受救出來e5人攏tui3 hia Ng3入去提寶貝出來。 \nPouh m7知tui3 to2-loh8去拖1隻車來，眾人就將寶貝囥ti7車頂。恭一就跳起去坐ti7車頂，Pouh就拖車，眾人tui3後面sak車直直行。聽著車e5聲，山賊著驚走來，Pouh看著山賊倚來就哮真大聲「Hm3 ouh ...」。Hit-e5聲親像熊e5聲。山賊掠做是熊，koh看見恭一穿白衫坐ti7頂面teh指揮，想講恭一是天使。 \n「Oah8，oah8，害lah，天使chhoa7熊來lah，無趕緊走真危險。」山賊就走到無半個。 \n山賊走了後恭一就放火燒山賊teh toa3 e5 所在。山賊e5厝真大真闊，kui天攏因為火燄變光iaN3-iaN3。 \n「Hm"}
{"text": "h，這隻Pouh真gau5，真gau5，真gau5！」 \n爸爸看tioh8 Pouh hiah-nih gau5，就大歡喜。Pouh將寶貝拖轉來厝nih8就無koh看見。 \n「Pouh，pouh」，恭一那哮那叫，親像兄弟死去e5款式hiah悲傷。爸爸就請大家tau3 chhoe7 Pouh講，「趕緊ka7阮tau3 chhoe7 hit隻狗，chhoe7-tioh8 e5 人beh 5000箍賞伊。」 \n大家四koe3 chhoe7，總是攏chhoe7無，恭一siuN悲傷koh無伴煞破病，爸爸真煩惱，為著chhoe7 Pouh爸爸tui3人講，「無論怎樣tioh8 chhoe7 hit隻Pouh出來。你若ka7我chhoe7出來，我beh將財產e5 一半送hou7你。」 \n有1日，Pouh轉來lah，m7是伊家己1個，後面toe3幾百個散hiong e5 人。Pouh ti7厝nih8 e5 頭前吠講，「恭一兄，我倒來lah。」恭一聽著an2-ni破病隨時好起來，走去抱Pouh e5 頷頸。 \nPouh就直直行，到ti7囥真濟米e5倉庫就ti7 hia直直吠，恭一恬恬開倉庫e5門，比米倉hou7爸爸看，koh比散hiong e5人。爸爸就知講，「Houh，houh ...」，就命令差用e5人，將米扛出來分hou7 hiah-e5散hiong e5人。Pouh看著an2-ni，koh chhoa7恭一到金庫（囥錢e5倉庫）e5頭前，就坐ti7 hia，恭一koh恬恬開金庫e5門。爸爸知影Pouh e5意思，就將金庫內e5錢攏分hou7 hiah-e5散hiong人。In大家就ka7恭一e5爸爸seh謝，就倒去厝nih8。 \n※ ※ ※ ※ \n「Ah，真心適」，美珍將目鏡pak落來，忽然間「phiak8」1 下，目鏡煞落落去。「Oah8，害lah，害lah。」美珍驚1下，hit"}
{"text": "時煞醒起來。目珠1下開，伊ti7眠床nih8 teh睏，睏到這tiap8。 \n「Eh8，聖誕老人e5簿仔nih？」美珍伸手摸枕頭下，ti7 hia攏無甚物。 \n「Ah，he也是眠夢ah？」Tui3拾著聖誕老人e5簿仔e5所在就是眠夢。 \n「Ku2-ku2，oang2-oang2，」Ti7美珍e5窗仔門下，有狗仔子teh哮e5聲。「Ah，是狗仔子。」美珍peh起來1下看，是1隻kap眠夢中所看 e5相像e5烏狗仔。 \n「Ah，真好e5禮物有lah？」 \n美珍真歡喜。「將真sui2 e5 帶仔ka7縛toa3這隻細隻狗仔e5 頷頸，掠來送恭一」。美珍就抱hit隻狗仔起來u3嘴phoe2。\n(家庭e5朋友第70期，1963年12月)"}
{"text": "信傑e5爸爸是teh顧鐵路--e5，火車beh過e5時，伊著 giah8紅kap白e5旗企ti7鐵路邊。信傑e5厝是ti7鐵路邊e5細間厝，總是伊真愛動物，ti7鐵路邊e5 1塊仔空地飼7隻雞kap 3隻兔仔。 \n信傑今年才升去3年級e5學生。伊e5媽媽是ti7信傑4歲e5時離開世間。伊kap爸爸搬來顧鐵路是7歲e5時。 \n1個真寒e5冬天e5暗時，m7知tui3 to2-loh8來，1隻野貓走入來in e5厝內，信傑看著野貓真疼伊，總是m7知怎樣m7入厝內，定定to睏ti7厝頂吐煙筒出來e5所在。 \n無偌久，信傑叫伊，伊就tui3厝頂落來kap伊相kap散步。總是爸爸無愛貓仔，所以信傑逐日暗靜tui3灶腳將chhun e5飯kap菜，提去後面hou7伊食。信傑ka7伊號名叫「阿玉」。信傑每禮拜hou7朋友招去附近e5禮拜堂赴主日學。Ti7主日學伊聽著真濟關係上帝e5話，kap 著怎樣疼人。 \n到12月，雪落beh到1尺，ti7厝內著起火爐e5時陣。信傑tu2 tui3學校倒來，爸爸提5箍銀hou7伊，叫伊去買1 塊豆腐。信傑聽著阿玉ti7厝頂teh哮，就叫伊落來，ka7伊囥ti7伊衫仔內，伊就直直走去豆腐店。 倒轉來e5時伊看見1個老阿伯仔穿破衫，身軀chun3-leh chun3-leh tui3伊講「囡仔兄，我腹肚真枵，你所提e5豆腐hou7我好無？」信傑hou7伊叫一下著一驚，總是隨時想著ti7主日學所聽e5教示，講「阿伯仔，豆腐是爸爸吩咐e5，我錢hou7你lah。」講an2-ni就將所找e5 4箍銀攏hou7伊。阿伯仔，講，「多謝，多謝」，koh ka7伊行2、3個禮，就無koh看見。 \n信傑看伊na2行就倒來到厝nih8。轉來到厝nih8，信傑才想著爸爸是真散hiong e5人，逐月日所領e5錢真少，連1箍銀也真寶貝，伊無應該將所找e5錢hou7別人。「害la"}
{"text": "h，轉去厝nih8爸爸會罵 ......！」所以就tui3厝後面e5小門入去。爸爸問伊講「找e5錢leh？」信傑應講，「有1個可憐e5老阿伯仔，我將hiah-e5錢hou7伊。」爸爸聽了真受氣講，「Ti7這款歹趁錢e5時，也有將4箍銀hou7乞食e5 ah？」 \n總是ti7信傑e5腦內，主日學e5老師所講e5話無be7記得去，就tui3爸爸講，「爸爸，m7-ku2咱逐日攏食3頓，hit-e5人真久無食飯。我想若1頓mai3食，hou7伊4箍銀無要緊，所以才hou7伊。」爸爸講，「你若an2-ni逐項hou7人，錢較濟ma7無夠，an2-ni你e7昏mai3食飯好！......」Hou7爸爸罵 e5信傑那哭抱hit隻貓仔出去外面。爸爸看見講，「信傑，你kan-ta hou7 hit隻貓食e5飯kap菜，1日著 一二箍neh。若1個月就真濟錢，hit款貓tan3 hiat-kak8好lah！」 \n信傑也知影散hiong e5爸爸，為著beh hou7伊讀冊買簿仔鉛筆，也真困難，所以爸爸講an2-ni也是無m7-tioh8。總是beh將3年久做伙e5阿玉hiat-kak8 ti7這個冷e5雪中實在真m7甘，伊就抱貓仔行到離有1公里e5電火柱e5下面ti7 hia teh哭。 \n忽然間ti7胸前e5貓仔tui3伊講話，「信傑兄，信傑兄，多謝你真久養飼我，我beh chhoa7你來去1個好所在，請toe3我來。」貓仔就跳出來，親像兔仔ti7雪e5頂面直直跳去，走tui3山頂去。信傑就toe3伊直直去。 \nTi7山nih8有真濟大欉e5樹仔，Ng3 tui3 hit內面直直到山內。Ti7積真濟雪e5所在有1個細細e5空，貓仔就ka7伊pe5-pe5--leh，就nng3 tui3內面入去。「Eh！Eh！He著真奇怪ti7 chia哪有1個空？」Teh看e5時，tui3內面有1隻大隻熊倚"}
{"text": "來空口tui3伊講，「信傑兄，ti7 chiah寒e5天你也來ah，今請入來。」Ti7動物園所看e5熊真hou7人驚，總是這隻熊thai2會an2-ni，伊teh 著驚e5時，熊用伊e5大支前爪pe5雪，hou7伊變較大空，hou7信傑thang入去。 \nTi7熊e5洞穴內，除了大熊以外，有伊e5太太kap 1隻細隻熊仔子，坐到真好勢，kap貓仔阿玉真相好teh講話，熊太太就tui3大熊講。大熊笑笑tui3信傑講，「信傑兄，ti7 3年久你真疼阮e5好朋友阿玉。今阮chia有koh生新e5嬰仔，請你勻勻仔thit-tho5。Ti7這附近有雲雀、蟬攏teh歇寒，來去請in來。」大熊就吩咐細隻熊去叫in來。In來了後大熊就tui3 in講話。 \n話講煞雲雀kap蟬真歡喜，跳來信傑e5面前ka7伊行3、4擺禮。阿玉就tui3信傑講「信傑兄，雲雀kap蟬，聽著你真疼動物，beh ka7你說謝，今暝，大家ti7 chia beh相kap來遊戲。」蟬就哮到「ji2-ji2 ...」，雲雀也直直唱歌飛懸飛低，細隻熊也toe3 hiah-e5歌聲跳舞，大熊kap熊母真歡喜teh哮。貓仔也參加落去跳舞，2隻大熊也忍be7 tiau5，開始唱歌。因為真心適，信傑煞be7記得伊是ti7熊e5洞穴，家己也扑手參加in e5跳舞。忽然阿玉喝講「Sit，sit ......」叫大家煞。 \n蟬問講，「甚物代誌？」 \n雲雀身軀chun3 1下講，「有人e5腳步聲，m7知是扑獵--e5 抑m7是？」 聽著an2-ni，大熊趕緊將入口邊e5雪來that ti7入口--nih8。大熊講，「人實在真歹，看著阮就隨時扑銃，所以be7-thang安心將入口開開。總是，ti7 hiah歹e5人e5中間，也有親像信傑兄chiah-nih8好e5人，實在也thang感謝。」蟬歡喜an2-ni講。 \n人e5腳步聲無聽見以後，"}
{"text": "信傑想著，he kiam2-chhai2是伊e5爸爸掛慮伊e5獨生子，才來chhoe7，就講「我beh倒去厝nih8，真多謝，今暝真心適，煞m7知時間teh過去。」 \n大熊感覺真m7甘心講，「你beh倒去lah，阮kio3-si7你今暝beh toa3 chia，總是也掛慮lin2爸爸e5代誌。阮ai3物件送你做紀念，信傑兄你ai3甚物？」信傑應講，「我，無ai3甚物，總是我想ai3將食物送hou7 hiah-e5經過火車路e5無頭路e5人。阮兜真san3，所以想ai3 hou7 in、也無辦法，今仔日將買豆腐所找e5錢hou7人，所以hou7爸爸罵。」「Hit-e5代誌，阮已經tui3阿玉聽了lah，阮有1項ai3請你提轉去厝，就是『胡桃』。看你ai3偌濟、就會走偌濟子出來。」大熊那講，就tui3洞穴e5內面角提1粒胡桃出來。Ti7信傑e5面前，嘴m7知teh唸甚物，就搖胡桃。真奇怪，細粒桃仔子直直走出來。「你看走chiah濟出來，將這暗靜種ti7 lin2爸爸e5火車寮仔邊，種ti7鐵路e5雙爿邊。Teh種e5時be7 eng7-tit hou7人看見，若暗靜ti7暗時種，1暝e5中間就大欉結實。將hiah-e5集做伙送hou7 hiah-e5無工作e5人，胡桃比飯較有滋養分，所以若食10粒就無較輸1碗飯。」 信傑聽了真歡喜，就提起來haiN3，總是攏haiN3無。大熊看著an2-ni大聲笑「Hah，hah...... Be7記得，be7記得。Beh haiN3以前著用主e5祈禱文祈禱，桃仔子才會走出來。你也bat去主日學，所以tui3上帝e5代誌真知才著。若出ti7貪心來祈禱，上帝be7將胡桃hou7咱。你若心想，求上帝將胡桃來賞賜hiah-e5可憐e5散hiong人、來祈禱，就上帝會hou7 1粒胡桃走出你所ai3 e5胡桃仔。」信傑聽了真感激。 \n提hit粒桃仔b"}
{"text": "eh出去外面e5時，雲雀tui3伊講，「信傑兄，我也將1支『草笛』hou7你，這個草笛，無論甚物人pun5，天中e5飛鳥攏會飛來kap你做朋友。現在想ai3 pun5，總是樹林內e5鳥類攏teh睏，若ka7 in扑醒真歹勢。今這支hou7你，若無伴e5時你thang pun5，若beh khou雞仔來，pun5也真好用。」信傑大ka7伊說多謝。這時蟬用粗粗低低e5聲tui3伊講「信傑兄，我m7知甚物時才會koh tu2-tioh8你，所以ai3將『蟬e5翅仔』hou7你，你若掛ti7身軀，就會thang親像阮an2-ni ti7空中自由來飛」。 伊講an2-ni就poe2土，tui3土底提蟬e5殼hou7伊講「Che著 ti7 beh幫贊人e5時才thang用，若想ai3趁錢、抑是hou7人o-lo2就無效，請你會記得。」 信傑提這3項寶貝tui3洞穴出來e5時，貓仔阿玉走來ka7伊說謝講，「信傑兄，真久受你e5照顧真多謝，我暫時會kap大熊in做伙toa3，請m7免掛慮。」 \n信傑那行那歡喜，「Heh，真歡喜，得著3項寶貝。」Ti7雪中伊直直行到厝nih8。爸爸tu2-tu2 giah8燈beh聽候最暗e5貨車過，tui3伊講「信傑，你走去to2-loh8，爸爸真煩惱，想beh去chhoe7你。因為無人替我，所以想你看會趕緊轉來。Ah，真佳哉。」講an2-ni就tui3袋仔底提燒蕃薯來hou7伊。 \n「爸爸，我替你，你先去睏。」有孝e5信傑講an2-ni就tui3爸爸e5手接燈火。無偌久最暗e5車就過去。「今，著開始來做，厝邊、鐵路邊，今暗攏來ka7伊種胡桃仔，明仔早起hou7爸爸著驚1下。」伊想an2-ni就tui3袋仔底提胡桃仔出來，照大熊所講，唸主e5祈禱文，就直直haiN3。 「Khok，khok......」，桃仔子直直lin3出來，信傑就將hiah-e5種ti"}
{"text": "7厝e5四邊、kap鐵路e5兩爿，真奇妙，1下種落去，隨時puh芽、變做樹直直大欉，koh結真濟果子，hou7信傑著一驚。 \n信傑想著ti7山頂無樹仔e5山，來種胡桃thang幫贊散hiong e5人，若較遠才用『蟬e5翅仔』。信傑就ti7暗暝、ti7雪e5中間、ti7鐵路邊直直種，成做樹林。隔1暝，透早起來，胡桃仔lak落著厝頂，親像teh tim3石頭。爸爸著一驚出去看mai7，koh較著驚，1暝e5中間厝邊攏變做胡桃e5樹林，就走入厝內講，「信傑，信傑真奇怪ah，cha暝1暝e5中間咱chia就變胡桃e5樹林lah。Hou3！我taN若拾chiah-e5胡桃，就比領月給較好。」 \n信傑攏無將cha暝e5代誌ka7爸爸講，tiN3 m7知影，出去到外面，ti7雞tiau5仔邊pun5草笛，「Pi-pi......」。Heh真趣味，天中e5飛鳥攏飛來。班甲、烏鴉、青ti仔、十姊妹，...以外偌濟伊m7-bat名e5，in歇ti7伊e5肩頭頂、手頂，koh也歇ti7伊e5頭殼頂，看著an2-ni 著驚e5爸爸講，「信傑，啥事早起hiah濟鳥仔飛來。因為你疼in才beh來e5 houh？好，我也試看mai7，看會飛來我chia a2-be7？」爸爸就也khou鳥仔，總是鳥仔，起著驚，攏飛去樹仔頂。信傑想beh koh hou7爸爸看1項奇怪e5代誌，總是想「M7-thang，m7-thang，若an2-ni就無照蟬e5約束」，就停止。信傑就tui3爸爸講，「爸爸，ti7雪e5中間濟濟無工作e5人，咱將chiah-e5胡桃仔來分hou7 in，我想in真可憐。」爸爸也大贊成。信傑就逐日將胡桃仔分hou7 hiah-e5 be7-thang去做工e5人，將in所ai3 e5額分hou7 in。 \n雪融lah，雪e5水就成做大水，爸爸逐日為著hiah-e5受水災e5做穡人掛慮。信傑"}
{"text": "才想著『蟬e5翅仔』著 ti7這個時陣來用，就tui3爸爸講beh出去1下，tui3後面出去隨時掛『蟬e5翅仔』。 \n奇妙ah，信傑親像飛機就飛去，koh親像細隻鳥仔kap蟬會thang停ti7極細支e5樹尾。總是信傑想著伊m7-thang做家己e5路用，就逐所在飛beh將胡桃仔分hou7 hiah-e5無物thang食e5人。Ti7下面真濟鐵路e5工人teh修理鐵路，總是也無看見信傑，因為信傑e5身軀變親像蟬hiah-nih8細。 \n信傑就飛到hiah-e5因為大水無物thang食e5人e5厝頂，tui3內面喝講「Oeh，oeh！Lin2有欠用食物無？」Tui3內面應講，「Ouh，甚物人ah，有欠缺ouh，無水thang lim、也無食物。」信傑就隨時tui3袋仔內提出伊e5「胡桃仔」出來祈禱，ti7人無看見e5厝頂haiN3出胡桃仔差不多1斗。將hiah-e5提入去hou7 in講，請lin2食這。「水若退，lin2將子種ti7田園就會幫贊 lin2 e5生活。」信傑親像an2-ni seh8差不多100間e5厝，隔日信傑tui3學校轉來，ka7爸爸講beh出去thit-tho5，就koh去探hiah-e5受災害e5做穡人，將食物分hou7 in。這個代誌成做大風聲：「He是天使lah，hit-e5囡仔有發翅neh！」 \nTui3 an2-ni就be7-thang ti7日時飛ti7空中去探hiah-e5做穡人，日落山以後暗靜去。總是做穡人因為驚無人敢ka7伊開門。信傑就將1斗胡桃仔囥ti7厝頂。信傑分胡桃仔hou7受水災e5做穡人e5第7暝，有做穡人想beh掠天使做心適，就招集庄內e5青年3、4個bih ti7 hia teh聽候信傑去。 信傑攏m7知影，到位講，「Oeh，無食物，胡桃仔hou7 lin2」，beh入去e5時，in就ka7伊掠teh講，「你有發翅，有影"}
{"text": "無？」有e5問講「你是人抑是鬼？你thai2有hiah濟胡桃仔？你也無船、也無車，tui3 to2位載來？」 大聲細聲teh ka7伊問。In就ka7伊chhia倒，將衫攏ka7伊褪起來，講「你to無發翅ah！」「這個ma7無生尾，總是有奇怪e5物，胡桃仔、草笛kap蟬e5翅仔。奇怪e5囡仔ah，這beh做甚物？」In輪流看hiah-e5物。其中1個khui2-khiat e5青年講，「這粒桃仔，kiam2-chhai2是teh變奇術e5，咱來ka7 cham7 hou7破看mai7。」信傑giong7 beh哭，ka7 in講，「請原諒leh，he是我e5寶貝，m7-thang ka7我long3害。」 \nHit時e5青年就ju2 ai3 beh弄破胡桃仔，信傑想，若hou7 in弄破就害lah，趕緊拾落ti7塗腳e5草笛pun5 1聲，「Pit8-pit8」。忽然間真勇e5親像鷹仔、貓頭鳥......飛來thong2 hiah-e5青年，青年著一驚將胡桃仔hiat tui3水底落去，信傑就koh趕緊拾翅仔飛tui3空中去，請鳥仔ka7伊拾胡桃仔起來。看到gang7 e5青年講，「Aih ah！Be7-thang做歹代誌，上帝teh刑罰咱。差一屑仔我e5目珠就去hou7 thong2青瞑！」這個消息傳到逐所在，就真濟人beh來看這個奇怪e5會飛e5人。 \n1方面，ti7鐵路附近，ti7 1暝e5中間成做胡桃仔樹林，也真出名，所以信傑就無法度koh出去幫贊散hiong人。有1暗爸爸問講，「信傑，逐暗teh分胡桃仔e5是你mah？」信傑照實ka7爸爸講。爸爸就講，「信傑，咱搬來山內，ka7人租山來做胡桃仔e5樹林，將胡桃仔分hou7散hiong人好無？」爸爸就去辭顧鐵路e5工，kap信傑相chhoa7搬tui3大雪山腳去。逐日爸爸teh做工e5時，信傑就暗靜ia7胡桃仔子，逐"}
{"text": "所在做胡桃仔樹林。Ti7山內感覺無伴孤單e5時，就pun5草笛，kap鳥仔相kap thit-tho5。 \n信傑有1個向望，就是kap鳥仔朋友到真遠去thit-tho5。有1日爸爸去街nih8買物e5時，信傑pun5草笛招集鳥仔伴就用蟬e5翅仔去山內thit-tho5。 \nHit日天氣真好實在真好thit-tho5 e5日，信傑煞be7記得蟬e5吩咐，ti7山內走相掠、ng-kok8雞、跳舞。到中晝e5時，信傑煞扑m7見寶貝e5胡桃仔。「Ah！害lah，寶貝扑m7見lah！」一直chhoe7，chhoe7無，鳥仔伴也ka7伊tau3 chhoe7，因為山真大，較chhoe7 to chhoe7無。Teh chhoe7 e5中間真寶貝e5『蟬e5翅仔』koh無去，信傑就無法度koh飛去空中，信傑才想著蟬e5吩咐。信傑就ti7 hia求上帝赦免。受吩咐著用做幫贊人e5，伊提來做家己thit-tho5 e5器具，實在m7 tioh8。伊想an2-ni就轉去厝nih8，爸爸聽著an2-ni，也逐所在去chhoe7，總是攏chhoe7無。 \n總是，佳哉，已經有cho7真濟胡桃仔e5樹林，信傑kap爸爸m7免煩惱食物，koh會thang幫贊，欠缺食物e5人，hou7 in歡喜。 \n信傑漸漸大漢就ti7大雪山腳開1個真闊e5牧場，1世人用「草笛」kap山內e5鳥仔做朋友。 \n(家庭e5朋友第60-62期，1963年2-4月)"}
{"text": "有一日阿母接著外媽e5批。批內講，外媽非常數念阿母，向望阿母會當轉去外家toa3--幾-日-仔，因為外媽已經八年久無看著阿母la。\n阿母決定chhoa7我kap阿哥做伙去。阿母講：「咱故鄉e5風景真sui2，水真甜，外媽真溫柔。」我kap阿哥聽著真歡喜。\n阮足足坐一日e5火車，經過e5所在有高山、有田園，有溪水。\n火車到阿母e5故鄉，阿舅來火車頭接我。阿舅ka7阮講外媽ti7厝nih8 teh thai5雞、tim7肉，準備beh ka7阮兩個m7-bat見著面e5外孫大大請--一-頓。\nTui3火車頭去到外媽e5厝ai3行一cham7路。阮行過田岸、大橋kap小山坪。外媽企ti7門口teh等阮，伊lam2阿哥，也koh lam2我，歡喜kah那笑那哮。食暗頓了後，外媽叫阮較早去睏le，伊beh kap阿母講話。\n隔日e5早起，阿舅chhoa7阮出去看風景。溪頂有一座橋，我特別合意，橋頭有刻「金橋」兩字。\n我問阿舅，這座橋是m7是用金做--e5。阿舅ka7阮講：「是用石頭做--e5。」阿哥koh再問：「若an2-ne是an2-choaN2叫做金橋？」阿舅講：「Che有一段故事le3。」阮就拜託阿舅講hou7阮聽。阮真愛知影是an2-choaN2這座橋叫做金橋。阿舅就叫阿母講hou7阮聽。\n阿母講：「二十外年前，chia是一個交通無利便e5田莊。有一個細漢囡仔，伊e5名號做阿金，chiah六歲，kap伊e5阿爸、阿母、阿姐做伙toa3。\n這個田莊kap外口e5來往攏ai3靠這個細細e5破koh舊e5枋仔橋。這個田莊有8個囡仔ti7頂庄e5小學teh讀冊，逐日ai3經過這個細細e5枋仔橋。阿金逐日攏去橋頂送8個阿哥去學校。\n日頭beh落山，阿金就koh再去橋頂，伊beh等八個阿哥放學轉來，看著in攏行過橋chiah beh離開hia。\n冬天e5日頭較早落山，阿哥in放學轉來e5"}
{"text": "時陣，天攏暗la3。庄腳所在koh無電火，四界攏暗摸摸。阿金ti7冬天真少去接阿哥in，攏ma7留toa3厝內kap阿姐認字，因為隔年伊也應該去讀冊la3。有一個冬天e5 e7晡，天氣真好，阿金去橋頭chhit-tho5，看著阿生叔仔拖一台車，載真濟貨轉--來。阿生叔仔e5車siuN重，枋仔橋siuN舊，車行過橋頂lin3-long3叫，橋e5枋仔煞ka7 teh-teh歹。\n橋e5中央煞破一大空。阿生叔仔就大聲罵講：「橋破kah an2-ne也無人beh修理。」阿生叔仔罵了，車拖le3就去。阿金煞神神坐toa3橋頭。伊teh想，阿生叔仔罵別人無beh修理橋，伊家己an2-choaN2也無beh修理？」\n阿金行到破空邊，向下腳看，看著溪水流著真緊，若準阿哥in轉來，無細膩poah8落去，就真危險。Beh an2-choaN2 chiah好？阿金就想講無來修理橋be7-sai2-tit。\n阿金去田nih8想beh chhoe7枋仔來修理橋，m7-ku2田nih8只有草仔kap塗沙。阿金koh行tui3樹林內去chhoe7枋仔。但是hia只有礁樹枝kap扶be7振動e5柴箍。\n阿金無法度，只有koh轉來橋頭。\n這個時陣天漸漸teh暗。阿金聽著橋hit爿，遠遠有人teh唱歌。阿金知影是阿哥in teh-beh過橋來lah，就向橋hit頭大聲嚷：「是阿德哥仔是--無，是阿肥哥仔是--無？橋e5中央有一個破空，較細膩le2，倚較正手爿行ou！」\n阿德kap阿肥過橋了後，ka7阿金說多謝就走轉去厝nih8。\n阿金iau2 teh等另外6個阿哥。等一tah久仔，阿金koh聽著聲，伊就koh嚷：「是阿東、阿山、阿亮、阿明kap阿豐5個阿哥是--無？過橋e5時ai3較細膩le2，中央有破空，倚較正手爿行ou！」\nChim2仔已經有7個阿哥過橋，只有阿光哥仔iau2-boe7來。阿金著koh等"}
{"text": "阿光哥仔。阿金koh等真久，iau2無看著阿光哥仔e5影。這個時陣，風那thau3那大，阿金也寒也枵也驚，真想beh轉去厝nih8。\n阿金teh想，這個時陣厝內是hiah-nih8溫暖，阿母炒e5菜是hiah-nih8好食。阿姐也一定ti7門口teh等伊。阿金koh想，那準伊chim2仔轉去厝nih8。阿光哥仔tu2好轉來，過橋e5時陣無細膩poah8--落-去，看beh an2-choaN2 chiah好？\n阿金忽然想著阿光哥仔chiah-nih8暗iau2-boe7轉來，一定是koh去頂庄阿姑e5厝。阿金感覺那來那寒，身軀phi7-phi7-chhoah，伊感覺那來那枵，腹肚ku7-ku7叫。\n阿金也那來那愛睏，真想beh倒toa3塗腳。伊tui3橋頂落來，beh走轉去厝nih8，頭殼煞感覺gong5-gong5。Teh-beh到厝e5時陣，伊聽著阿爸、阿母kap阿姐teh叫伊。阿金應講：「我轉來la3！」就倒落去塗腳。伊自an2-ni破病。\n阿金破病一cham7，但是伊救了7個阿哥e5代誌，逐個人攏知影。庄--nih e5大地主也知影。大地主感覺真見笑，伊講伊雖然有錢有田園，iau2-ku2 m7值著這個細漢囡仔hiah有疼心。所以伊決定提一筆錢出來做一座堅固e5石橋。\n這座橋就是用阿金e5名號--e5，所以叫做「金橋。」阿母講金橋e5故事了後，阮攏真感動。阿哥講：「阮ai3 kap阿金熟悉，請阿母ka7阮介紹。」\n阿母煞teh笑，指阿舅講：「阿金就是lin2阿舅la3。」阮攏無想著，m7-ku2真歡喜。阮有一個chiah-nih8好e5阿舅。\n阮ti7外媽e5厝toa3幾仔日，chhit-tho5了真心適。Beh轉去e5時外媽真m7甘阮離開，伊送阮到門口。阮經過金橋e5時陣，翕一張上，內面有阿母、阿舅、阿哥kap我。\n(台灣語文月報1978年7-8月)"}
{"text": "古早古早，無電爐，也無瓦斯爐。若beh煮飯煮菜攏著ai3去山頂拾柴來hiaN5火。Hit個時陣有一個阿公仔，專門去山頂拾柴，擔去街仔賣，換錢來渡三頓。有一日，阿公仔koh去山頂拾柴，行來行去，看著一欉樹仔真歡喜。這欉樹仔真tu2好；be7 siuN大ma7 be7 siuN細。因為這個阿公仔是老大人，又koh家己一個人，siuN大欉e5樹仔，斬無法伊siuN細欉e5樹仔，準攏挖了了，提出去賣，ma7 m7成錢。所以阿公仔ai3 chhoe7一欉較tu2好--e5。 \n阿公仔將伊e5斧頭gia5--起-來，準備beh ka7斬--落-去。 \n「阿公仔，阿公仔，請你等一下好無？」 \n阿公仔想講：那會chiah奇怪，ti7 chia有人teh叫我。giah8頭一下看，有一隻大隻鳥仔tui3樹仔頂跳--落-來。 \n「阿公仔，我有一項代誌beh拜託你。我有鳥仔巢ti7這欉樹仔頂，昨昏chiah出一寡鳥仔子na7-tiaN7。阿公仔，我拜託你這欉樹仔mai3 ka7斬--落-來好無？」 \n「Oh，是an2-ni。我攏m7知半項，害你煩惱一下。今你m7免煩惱lah。你緊轉去照顧lin2 hiah-e5鳥仔子，我會koh去別位chhoe7 lah。」 \n阿公仔就an2-ni將ke-si頭仔收收--起-來，想beh去別位chhoe7。Hit隻鳥仔真歡喜，飛去天頂seh8一lin3，越倒轉來歇 tiam3阿公仔e5面頭前。 \n「阿公仔！你是好心e5阿公仔，我beh報答你e5恩情，我想beh chhoa7你去一位真好e5所在。」 \n阿公仔想講那有這款代誌：「你beh chhoa7我去to2位？」 \n「阿公仔！我beh chhoa7你去高麗提人蔘lah！」 \n「Oh，蔘仔園oh。Hia hia-nih8遠，kiam2有法度去到hia？」 \n「阿公仔，你免煩惱，我會chhoa7你去。明仔再，天星ia"}
{"text": "u2-koh teh sih e5時陣，你著koaN7一腳袋仔koh giah8這支鋤頭來chia，你著m7-thang be7記得，阿公仔，你著來oh。」An2-ni ka7伊講，hit隻鳥仔就飛tui3伊e5巢hit爿去。 \n這個故事是真早e5代誌，高麗蔘ti7 hit陣是真希罕e5物件，連有錢人定定都買be7著。蔘仔是真貴e5物件。 \n第二日，hit個阿公仔真早就起來，照hit隻鳥仔講an2-ni giah8鋤頭，koaN7一腳細細腳e5袋仔，行tui3鳥仔hit欉樹仔hia去。Hit隻鳥仔kah-na2等真久lah e5款，一下看著阿公仔來，著tui3伊講：「較緊leh，來坐tiam3我e5 kha-chiah-phiaN。」 \n阿公仔想講，坐鳥仔？cheng7我出世ma7 m7-bat聽著。伊驚驚，腳著ka7 haN7過，坐ti7鳥仔kha-chiah-phiaN。Hit隻鳥仔koh講： \n「阿公仔，你坐an2-ni有好勢無？我beh飛真懸。Koh真緊，你著ka7我夾較an5 le3。」 \n鳥仔講煞，就an2-ni出真大力，著起飛。上頭仔，阿公仔感覺一身軀輕起來，伊就an2-ni目珠kheh-kheh，chhut-chai7伊去飛，假若飛真緊e5款，m7知飛外久，hit隻鳥仔koh講： \n「阿公仔，我tih-beh落去loh，你著較注意le3。」 \n阿公仔目珠peh金一下看，oh！Chiah lin2大遍e5蔘仔園，一望無際，攏總是蔘仔，就an2-ni tui3 hit隻鳥仔e5腳脊phiaN跳--落-來，企ti7蔘仔園中。阿公仔在來都m7-bat看過這款物件，看一下人煞憨--去。鳥仔ka7阿公仔講： \n「阿公仔，你m7著較緊。」一面講，一面用伊e5嘴坏比塗腳。「M7 thang koh tiam3 hia teh看，chim2-ma2 m7掘，beh等tang時"}
{"text": "？」 \n阿公仔想講也有影，就tui3伊e5腳邊ka7 poe2看覓。一下poe2開，就看著真大塊koh白sut-sut e5蔘仔，親像chiah-nih仔好e5高麗蔘，koh較甚物病食了ma7好--起-來。 \nHit隻鳥仔ka7阿公仔講： \n「阿公仔，你m7-thang直直看，趁日頭iau2-be7出--來，趕緊加掘一寡。」阿公仔一下聽，koh再一支一支直直掘，掘到差不多十七八支e5時陣，hit隻鳥仔tui3阿公仔講： \n「阿公仔，hit爿山一直光--起-來，日頭公仔假若teh-beh出--來e5款，咱好準備轉--來-去。」 \n阿公仔就將蔘仔一支一支囥落去hit-kha袋仔底，面笑笑看日頭公仔出--來，雙手合掌，拜日頭公。蔘仔園e5蔘仔葉凍寒有露水，hou7日頭一下曝，五花十色，親像玉仔。阿公仔一下看，講：「A3！實在有界sui2！」 \n鳥仔講：「阿公仔，較緊，趁日頭iau2-boe7出--來e5時陣，若無緊走，會hou7日頭曝--死。」 \n「你chhoa7我來提chiah-nih8濟蔘，以後食飯免煩惱lah。」 \n蔘仔差不多有hit-kha袋仔e5四分之一，阿公仔攏ka7 koaN7--起-來，鋤頭giah8--起-來，koh坐ti7鳥仔e5腳脊phiaN，鳥仔koh再飛--起-來，飛真緊，比來e5時陣koh較緊。一時仔就轉來到hit個山腳。 \n「鳥仔官成多謝。你chhoa7我去天頂seh8一lin3，koh有chiah-nih8好e5人蔘hou7我。我若有chiah-e5，以後攏免煩惱lah。我m7知beh an2-choaN2 ka7你說多謝chiah好，我煞be7曉講。」 \nHit隻鳥仔ka7阿公仔行一個禮，大步細步行轉去in兜。 \n隔轉日，庄nih8 e5人一下聽講有人蔘，大家攏走來看。無外久，蔘仔攏賣了了。Hit個阿公仔變做一個好額人。 \nHit個好心阿公仔e5"}
{"text": "隔壁toa3一個大肥又koh貪心e5阿公仔。這個大肥阿公仔聽著這個風聲，就緊去hit個好心e5阿公仔in兜hia，問東問西，問kah好心阿公仔ka7講蔘仔園iau2-koh有外濟蔘仔leh。 \n大肥阿公仔一下聽著，就講： \n「蔘仔若iau2-koh hiah濟，我就免煩惱。若講去chhoe7 hit隻鳥仔e5巢，m7較簡單。我tui3細漢就ti7 hiah teh出出入入，chhoe7 hit欉樹仔一定真緊。」 \nHit暗，伊就chhoan5一kha袋仔真大kha。天都iau2-boe7光leh，生都iau2-koh teh sih leh，伊就爬tui3山頂去。這個阿公仔真肥，行一下緊，行到大粒汗，細粒汗直直流。Hit欉樹仔伊有聽hit個好心阿公仔講過chhin3-chhai2 chhoe7 ma7會chhoe7著。 \n去到位，就講： \n「這欉樹仔有夠好，我這支斧頭koh chiah-nih8利，我koh有力，若講beh斬這欉樹仔，實在無問題。」伊刁工咻夠足大聲，beh hou7 hit隻鳥仔聽著。 \nHit隻鳥仔果然出來叫講，「阿公仔，阿公仔。」 \n一下看，天e5星iau2-koh光sih-sih，定定來拾柴e5 hit個阿公仔都m7是這個。這個是大肥阿公仔。Hit隻鳥仔真聰明，一下看就知影這個是貪心e5阿公仔。 \n「阿公仔，你beh ai3人蔘無？若beh，就來坐tiam3我e5腳脊phiaN。」 \n「鳥仔官，鳥仔官，我物件攏準備好loh，你若chhoa7我去hia就好ah。」 \n大肥阿公仔e5心肝貪，kan-taN想beh去提蔘仔，攏無想別項，鳥仔一下講beh chhoa7伊去，就真歡喜，趕緊爬上鳥仔e5 kha-chiah-phiaN坐。伊講： \n「較緊leh，飛較緊leh。」 \n因為大肥阿公仔急性，kan-taN beh提蔘仔，無想別項。去到蔘仔園，鳥仔就放這個"}
{"text": "阿公仔落來，阿公仔一句話都無講，tui3蔘仔直直掘，直直khiu2。因為蔘仔根串到滿四界，阿公仔khiu2一下緊，歸身軀煞跋到倒翹翹。阿公仔嘴內細細唸，「有夠費氣，著用鋤頭掘，chiah會起來。」那掘那唸，將蔘仔一支一支tui3袋仔內ka7 te7--落-去。因為hit-kha袋仔實在thai3大kha leh，大肥e5阿公仔真扑拚teh掘，chiah掘四分之一nia7-tiaN7，hit隻鳥仔就行來ka7大肥阿公仔講： \n「阿公仔，日頭公仔iau2-boe7出--來以前，咱著緊準備轉--來-去。」 \n這陣，hit爿山一直光--起-來。蔘仔園hiah-nih闊，大肥阿公hit-kha袋仔真大kha，蔘仔看起來只有一sut仔nia7-tiaN7，iau2-boe7一半leh。伊就講： \n「鳥仔官，無要緊lah，我koh掘一寡仔。」 \n一面講，一面將鋤頭一下懸一下低直直掘。Hit個阿公仔kan-ta關心蔘仔nia7-tiaN7，hit隻鳥仔teh講e5話都無teh聽，無teh ka7要緊。 \n天就光lah，日頭tui3 hit爿山一直出--來。蔘仔葉頂懸e5露水hou7日頭一下曝，親像玉仔，一粒一粒一直熔--去。 \nHit個大肥阿公仔hiah-nih8扑拚掘，chiah掘有半袋仔nia5。Hit隻鳥仔就koh講： \n「阿公仔，m7-thang lah，會曝--死lah。較緊轉--來-去lah。」 \nHit個大肥阿公仔真貪心，kan-taN顧掘nia5，鳥仔teh講e5話伊攏無teh ka7要緊。 \n「無要緊lah，koh hou7我掘一時仔lah。」家己那唸，蔘仔那掘，那囥--落-去袋仔底。 \nHit隻鳥仔到尾仔煞受氣--起來，「阿公仔，你若m7聽我e5話，我m7知影，我beh先轉--來-去。」 \nHit個阿公仔無teh ka7聽，連頭都無越過看。鳥仔氣一下，翼展開，就飛tui"}
{"text": "3天頂去。 \nHit個阿公仔家己自言自語講： \n「我koh扑拚一時仔，這kha袋仔看會tiN7 be7。」 \n伊掘到真扑拚，汗chhap8-chhap8滴，熱到擋be7-tiau5。Hit個阿公仔想講來hioh睏一--下。一下看，天頂紅ki3-ki3，日頭公假若teh ka7凝e5款。Hit個阿公仔就講： \n「日頭公實在有夠歹心，ka7我曝到這款。Hit隻鳥仔teh講e5話都有影。M7-koh真無采，蔘仔iau2-koh chiah-nih8大遍。我e5袋仔iau2-koh iau2-boe7 tiN7，若beh轉--去實在無采。 \nHit陣蔘仔葉去hou7日頭曝到紅ki3-ki3。阿公仔越頭一下看， 「EN3，鳥仔兄，鳥仔兄。」伊直直叫，總是鳥仔m7知tui3 to2位去loh。\n這陣天頂攏無雲，紅ki3-ki3。大肥阿公仔去hou7曝一下nia5，就an2-ni倒--落-去。 \n伊都beh an2-ni hiah貪心，koaN7 hiah大kha e5袋仔來，又beh koh掘tiN7，免講ma7去hou7日頭曝一下死翹翹。 \n(台灣語文月報1978年5-6月)"}
{"text": "第4章 \n(若有人ai3 toe3我，就著看無家己，日日gia5伊e5十字架來toe3我。)\n馬牧師ti7伊e5冊房teh準備下暗祈禱會e5題目。伊ti7室內行來行去，tui3窗仔看著Khek-lui5傳道師e5布棚，以及Khek-than3庄低低e5建築物。伊開thoah仔，提前日所寫e5一張單，hit張單an2-ni寫：我做牧師beh學耶穌應該做e5幾項事： \n1.著ai3過簡單樸素e5生活。2.著好膽tui3改好e5人講道，m7-thang驚伊e5財產、地位。3.無論tui3富貴、抑是散hiong e5人，攏著平平實行疼心。4.吞忍甘苦，克己待人。5.反對Le7-bun5市e5酒店，向hiah-e5人傳道，幫贊墮落e5人得救。6.廢止今年歐洲e5旅行，將hit-e5旅費hou7 khah需要e5人去轉地修養。\n馬牧師讀了感覺chiah-e5 iau2無到額，就koh集中精神teh想耶穌e5心意，耶穌向伊e5希望。伊注神ti7這個事，致到門鈴teh tan5也無聽著，直到人客來到門口才醒悟起來。伊kiah8頭看著Khek-lui5傳道師企ti7門口。「馬牧師，我有一項代誌ai3拜託你。你知影這幾暗阮 ti7 Khek-than3庄e5佈道，因為Lah8-kiat小姐e5歌聲，有吸引真濟人，致到布棚boe7 thang容納。」Khek-lui5傳道師講到chia，kiah8頭探馬牧師e5面色。 \n馬牧師顯出歡喜e5面容講： \n「感謝主，阮有聽著lin2 ti7 hia e5工作。」 \n「我ai3拜託你e5就是下暗ai3你來hia講道，因為我有感冒致到無聲。」 \n「真失禮，我下暗有祈禱會e5主理。」馬牧師推辭，總是忽然koh改變伊e5意思講「Ah！抑是我chiah都合來去。」Khek-lui5傳道師深深ka7伊說謝了ai3相辭轉去。 \n「Khek-lui5先生，請慢leh，"}
{"text": "咱相kap來祈禱。」 \n兩人就跪落同心為hit暗e5聚會祈禱，in peh起來e5時攏確信主會親自臨在ti7下暗e5聚會。 \n時間到，馬牧師先到拜堂，ti7 hia已經有真濟人teh等候，伊將下暗boe7當主持祈禱會e5理由ka7 in講了koh講： \n「所以我下暗著到Khek-than3庄主持佈道會，lin2中間2、3人相kap來去幫贊阮，其餘e5人tiam3 chia為阮祈禱。」 \n有5、6人kap牧師相kap去。到位，布棚內已經滿滿是人。開始有Lah8-kiat小姐e5獨唱，祈禱了就馬牧師續接講道。總是tui3聽眾中忽然起喧嘩e5聲。「HeN！第一教會e5牧師也敢來chia mah？」有人teh笑、有人teh扑手、有人teh khou si5仔。馬牧師用手比ai3 in靜靜，總是那來那kiau2吵。馬牧師就向Lah8-kiat講「請你唱一te3歌，若你e5歌聲大概會hou7 in恬。」 \nLah8-kiat就出聲吟： \n你心有空位hou7 主mah？伊企ti7門外打門，慈愛e5聲tui3你懇求，啥事延遲m7開門？緊開心門，緊開心門，開心門hou7 主入來，白白恩典若m7接受，機會過去無koh來。\n歌聲一下出，會眾就即時安靜向Lah8-kiat hit面。馬牧師也受這個光景感動，koh-khah確信耶穌會用Lah8-kiat e5聲。 \n唱歌了，牧師繼續講道，所講是超過伊家己所會曉講e5。過去伊m7-bat想著chiah-e5墮落e5人，總是今仔日伊e5面見著chiah-e5人e5時，想著in kiam2 m7 是耶穌ti7三年傳道所接觸e5人mah？耶穌e5道理kiam2 m7 是ai3 hou7 chiah-e5人悔改mah？伊頭一擺tui3 chiah-e5人生起憐憫kap疼e5心。 \n聚會了，牧師觀看周圍相連接e5酒家就ti7倒來e5路中加強決心beh來對付ch"}
{"text": "iah-e5酒家，想辦法beh來阻止這款生理e5繁榮。 \n隔日馬牧師ti7伊e5讀冊廳看新聞，讀著Le7-bun5日報有一篇論說，tui3這篇論說thang 知Nou2-ni2-bun5主筆怎樣teh厲行hit-e5誓約。Hit-e5論說有an2-ni寫。 \n政治問題e5道德方面。\n到今日報是擁護現時有權力e5大chiong3-tong2。所以所有e5論說攏企ti7這黨e5立場teh寫。總是阮今ai3 tui3讀者告白一項事，就是今後阮ai3企ti7正義e5立場來調查、議論所有e5政治問題，換話來講，阮無ai3 koh企ti7利己e5立場來發言，只有ai3用耶穌e5精神kap教義做基本。阮實在確信國家、個人，攏相款著企ti7榮光上帝e5法則來做事。 \n馬牧師讀著這個論說tim3頭表示伊e5同意。 \n伊繼續teh讀新聞e5時，忽然發出一個著驚e5聲，伊向伊e5婦人人講： \n「瑪麗，你注意聽我所beh讀e5」伊e5聲因為著驚teh顫。 \n「鐵路部長亞歷山大 Pa-oa3-su今早起忽然辭職，理由是因為伊發見著鐵路公司kap運送業者有秘密做違犯e5事。伊作一個基督徒，不忍kap chiah-e5違法e5人結合，就決意辭職。咱知影Pa-oa3-su若m7是基督徒，就boe7會an2-ni做。伊雖然本身犧牲，iau2-ku2勇敢來照真理做事。」 \n牧師娘聽了知影這也是參加誓約e5結果。牧師peh起來，講「我beh來去訪問in，」就出去。 \n到Pa-oa3-su e5厝見著伊e5時，兩人只有恬恬握手，ti7 che無言e5中間，兩人攏有感覺互相e5了解kap親密。 \n「以後你beh怎樣？」將事情談論了牧師問伊。 \n「職業mah？Iau2 m7知，有想ai3 koh做電信員。」伊e5面有表現親像人ti7戰鬥後e5厭sian7，hit-e5戰鬥是ti7伊e5內心e5戰鬥。 \n「牧師，我有一"}
{"text": "項ai3拜託你e5，就是我ti7鐵路工廠所開始hit-e5向工人傳道e5事，公司大概會容允這個事繼續。所以請你常常去hia探訪、tui3 in講道。」 \n牧師當然答應這個拜託，兩人相kap祈禱就離開。牧師帶著無限e5感慨倒去。伊一發確信實行誓約e5結果，ti7信徒e5中間，到ti7全市民e5中間teh beh有贖靈e5大革新。新e5事實日日發生。伊teh想m7知有人為著這個事所背e5十字架過重，致到半路倒落--去抑無？ \n隔日iau2 teh想這個事e5時，勉勵會會長來。馬牧師請伊入來，tui3伊講： \n「有甚物事請你講。Hoat-li7-tek君」馬牧師牧會以來就kap伊相bat。因為伊為教會一貫忠實teh做工，牧師真尊敬伊。 \n「代誌是an2-ni。禮拜日阮e5社長叫我去鐵路公司thia查一件事，阮因為禮拜日無ai3去，就受撤職。我是想an2-ni是厲行我所參加e5誓約，總是真濟人恥笑我。你想chaiN2-iuN7？」 \n「我想你實在是守你e5誓約。我想耶穌boe7 ti7禮拜日去做chiah-e5工作」牧師用滿有確信e5語氣應伊。 \n「真多謝，我也那想那確信an2-ni是著。」 \n牧師kap伊談話了就chhoa7伊去chhoe7 Le7-bun5日報e5 Nou2-ni2-bun5。Nou2-ni2-bun5當然真歡喜得著這個同志，就是相kap參加誓約e5人來做事。 \nTi7倒來e5路中，馬牧師想著伊iau2 boe7去探訪商人Loa7-tek，就越tui3伊e5店去。Loa7-tek到今是一個正chng e5商人，凡事是用利益做本位，總是tui3參加誓約以來，liam-piN改變伊e5主義，ai3用耶穌e5精神ti7伊e5商店。 \n「牧師，我tui3參加誓約以來，就決意ai3 hou7耶穌做店主。我起頭想到e5，就是耶穌beh chaiN2-iuN7對待店員，我就召"}
{"text": "集in，將我e5決心tui3 in講，hit日10外人受感動流目屎。我有寫幾條條約ti7 chia，」就tui3 thoah仔提出一張單hou7 牧師看。所寫e5是an2-ni。 \n商業家Loa7-tek掠做耶穌所會做e5幾項要事： \n1.伊為著歸榮光上帝才做生理，m7是單單為著賺錢。2.所賺e5錢無掠做是私有e5，是想講上帝所交代，beh用ti7人類幸福e5路用。3.Tui3所請e5人ai3親切、有疼心，特別tui3 in e5靈魂關心，這是比賺錢koh khah重要e5事。4.無誠實e5事一概無ai3做，tui3同業者也m7-thang怨妒。5.放撒自私，掠歡喜幫贊人做根本e5主義。6.用這個主義對待請工人、顧客kap同業者。 \n牧師讀了想著伊昨日所寫hit張，kiah8頭看見Loa7-tek熱心e5面，親像有大e5決心。 \n「你想照an2-ni做生理會合mah？」牧師問伊。 \n「當然是會lah！咱若疼請工人，也in若tui3咱忠實，就減少真濟e5浪費。Khah困難e5，是對待hiah-e5利己e5社會人。我想耶穌若做生理，穩當無有一屑仔利己心。伊會疼請工人，也會掠相幫贊是做生理e5目的，第一是代先求上帝國e5實現。我也beh照這個主義來行。」 \n牧師受真大e5感動，伊想Loa7-tek若照這個主義來實行，會成做Le7-bu5市最有力e5講道者。回家e5時，一路，伊求聖神幫贊chiah-e5誓約者koh khah有氣力thang厲行誓約。 \n(欠第5-6章) \n第7 章 \n「Te3我e5人無行ti7 暗。」\n拜堂e5鐘聲teh tan5，iau2 boe7到位e5信徒攏加緊in e5腳步向拜堂teh行。早起第一教會e5會眾猶原真濟，總是in e5心因為早起選舉e5結果，kap昨瞑ti7 Khek-than3庄e5事故--Lou7-li2 e5死真興奮。 \n昨瞑e5風聲，"}
{"text": "就是二區kap三區酒家營業廢止e5事是虛假e5，其實是酒家黨得著勝利，koh繼續thang開一年。Ti7這pang e5選舉，基督徒百外人棄權，百外人投票贊酒家黨，結果酒家黨勝利。 \n這是真thang傷心e5事，牧師因為這個，ti7早起e5講道拚所有e5熱情kap極度e5憤慨來指責kap勸勉基督徒m7應該為私人e5利益來容允酒家e5存在。聽眾顯然有受感動e5款式，有男e5、有女e5 teh流目屎，Ma2-se總長也無顧伊e5體面，只有頭殼chhih-chhih teh 擦目屎。Nou2-ni2-bun5主筆也受相款e5感動，前禮拜伊用社論激烈幫贊選舉e5成功，總是早起伊感覺ti7社會基督徒e5良心chiah慢覺醒、chiah-nih無力，攏是伊e5責任。伊自責若khah早努力、khah早改變日報e5方針、khah早用社論來感動人，kiam2-chhai2會免致到今仔日失敗e5結果。講道煞，照常有Lah8-kiat小姐e5獨唱，總是伊也是受感動到流目屎，致到唱一半就坐落來；會眾聽著伊e5歌聲變做哮e5聲，也攏替伊流目屎；in攏受大感動。 \n禮拜煞誓約者踴躍koh聚集ti7會議室，大家用大e5熱情teh討論beh如何來打倒酒家黨，最後逐人同心為著市e5改良祈禱。 \nTui3 Lou7-li2 e5死，m7-na7有感動第一教會e5會眾，連Khek-than3庄也有感慨滿滿e5氣氛。Lou7-li2 e5遺骸安置ti7 Poe7-ni2 e5厝，hit-e5特別好e5棺木是boe7 thang比得e5好。關係Lou7-li2 e5事成做Khek-than3庄談話e5中心。過日e5新聞也詳細提起hit-e5嚴肅盛大e5葬式e5情形。 \n「拜一e7晡ti7巡迴傳道Khek-lim5先生e5布棚內有一個特別e5葬式。過身e5人就是前禮拜ti7佈道會悔改e5 Lou7-li2，---酒家"}
{"text": "e5查某人---，總是伊e5葬式無khah輸教會大人物e5葬式。起頭有聖歌隊美妙e5合唱，koh有Lah8-kiat小姐e5獨唱，伊e5歌聲到額thang感動人。Khek-lim5先生簡單講幾句，了後有馬牧師e5演說，伊盡力講起酒家存在e5毒害，續用Lou7-li2悔改kap死e5情形來結束。續落去是第一會感動人e5場面。布棚內e5婦人人逐人提一蕊花，吟詩到棺木邊，將花擺滿棺材。〈我是迷路e5羊〉tui3 in e5嘴，ti7這個場面吟出來，是特別會感動人e5。布棚外所企e5人看這個場面無m7受感動流目屎。最後有Lah8-kiat小姐e5獨唱〈羊九十九倒teh平安......只有一隻迷ti7山間離開羊tiau5遠遠......〉記者m7-bat參加葬式受chiah大e5感動。 \nAh！Khek-than3庄e5人kiam2無tui3 Lou7-li2 e5死有所感觸mah？有！相信Lou7-li2雖然做犧牲來死，iau2-ku2伊e5死有大感動Khek-than3庄黑暗e5人。Hit暗e5佈道，果然有20個悔改者。 \nPoe7-ni2 這pang tui3 Lou7-li2 e5死也有大e5決心。伊tui3 Lah8-kiat小姐講起伊e5意思。 \n「我有想ai3將我e5財產提出來做一項事業thang幫贊這款墮落e5查某人。我有kap小弟Loa7-lin5參詳，伊也有同意。」 \n「你beh用loa7濟錢ti7這個事業？」Lah8-kiat問伊。到今in m7敢問金錢上e5事，總是tui3參加誓約以來in攏掠金錢是上帝所交託e5，所以看做是平常e5事。 \n「最少有四、五十萬箍。我e5小弟起頭也有chiah濟錢，總是悔改以前放縱e5生活有費去一半，伊也決心beh將所chhun e5，照『若是主beh怎樣做』來用。我出ti7日報e5 50萬，我相信無m7著，總是tui3酒家這方面"}
{"text": "也ai3來出力。代先，我ai3 ti7 Khek-than3庄買土地，ti7 hia thang 建設收容悔改者e5宿舍、養老院、學校等。我本身也ai3親身有份ti7這個工。我若想著酒家ti7 hia e5強盛就真失望。所救出e5是少數，沉淪e5是大多數。」伊peh起來，行來行去，親像伊為這個事真傷心。 \n「是lah！總是你m7免失望。你這條錢穩當會幫贊人幸福，向望無久有信者來辦市政，就酒家boe7 thang koh存在。」Lah8-kiat用有向望e5話去安慰伊。 \n「我也an2-ni向望；誓約者若那加添，氣力就會那大，koh市內e5信者有500人，若an2-ni酒家e5運命是thang知e5。」講到chia伊用懇切e5語氣向Lah8-kiat講：「Lah8-kiat，你最大e5幫贊就是你e5歌聲。我有想，來設音樂學校ti7 hia，收容hiah-e5查某囡仔，用音樂e5氣力來幫贊in過高尚、清潔、善良e5生活。」Poe7-ni2 iau2-boe7講了，Lah8-kiat e5面就發光歡喜起來，親像發現著這是伊一生e5事業。 \n「是！是！我真歡喜做這個工。我願意奉獻一生ti7這個。我信是上帝ai3我做e5。Poe7-ni2，咱已經有hit條受聖別e5大條錢，koh有奉獻e5人，咱一定會做成大事。」 \n兩人真歡喜講到真熱心，就ti7 室內行來行去。 \n這時抵好Poe7-ni2 e5小弟Loa7-lin5入來，看著Lah8-kiat就beh koh oat出去。因為伊想著早前放蕩e5時bat向Lah8-kiat求婚chaiN2-iuN7受拒絕就真歹勢。雖然伊疼伊e5心無變，總是今無勇氣thang koh告白。Lah8-kiat轉去了後兩個姊妹仔就相kap談論。Poe7-ni2 ti7伊e5心內確信Lah8-kiat穩當會接受伊改變了e5小弟e5疼，就ti7心內歡喜。 \n兩"}
{"text": "月日koh過去lah！Ti7 Le7-bun5市有濟濟e5事。特別第一教會e5誓約者有忠實ti7誓約，就有濟濟感動人e5事。Khek-lim5夫婦已經結束ti7 Khek-than3庄e5佈道，照外表看Khek-than3庄猶原是ti7罪惡黑暗e5狀態，總是ti7內面有加添悔改e5人teh過著新e5生活。 \n馬牧師將伊歇熱所beh用海外旅行e5錢hou7一家散chhiah m7-bat出外e5人去海邊避暑。牧師本身koh去幫贊伊款行李，送到車頭。伊kap in ak手相辭e5時，心內有何等大e5喜樂ah！這個家族有6個人，一個病弱e5嬰仔，一個跛腳，in e5老父自殺 2擺死無去，in e5老母是舊年流行熱病e5時失落3個子e5不幸e5婦人人。Ah！In是loa7 nih需要到避暑地去換精神，吸好空氣ah！牧師e5目珠送in離開e5時，心內有真大e5歡喜kap感動。 \n冬天過了，春天koh到。Tui3馬牧師發起hit-e5改革運動到今已經一年lah！今仔日ti7第一教會e5禮拜特別盛況。馬牧師ti7講道中有講起一年來誓約者所做hou7主歡喜e5事；koh切切苦勸iau2-boe7參加誓約e5人著趕緊願意屈服來行主所歡喜e5路。 \n這日tu2好芝加哥城Na2-sat-lek8教會e5牧師Pou3-ni2-su也來ti7 hia禮拜，伊是馬牧師e5同窗。Hit日馬牧師e5講道、報告有大大感動這個神學博士。伊轉去到伊e5厝，boe7 thang koh親像早前掠所做e5做滿意，〈若是主beh chaiN2-iuN7做〉chiaN5做伊思想e5中心。Hit日伊通日ti7伊e5讀冊房思想這個問題；伊反覆家己唸「若是主beh怎樣做？若是主beh怎樣做，我kiam2 m7免跟te3伊mah？」伊最後跪落求聖神e5幫贊，hou7伊也thang親像馬牧師發起一個運動ti7伊e5教會來推行。"}
{"text": "主ti7 客西馬尼e5祈禱：「總是m7是照我所ai3，是照你所ai3」--這是看無家己e5祈禱。咱e5主尚且看無家己，何況咱ah！咱kiam2 m7免著koh khah徹底e5放sak家己，絕對順服主mah？"}
{"text": "第8章 \n〈主ah！你無論去ta2-loh8，我也beh te3你。〉 \nChia是芝加哥城，Hui-li2 kap Lo5-su去赴音樂會，ti7 in倒來e5路中，兩人ti7車內teh談論。 \n「你常常做奇怪e5事，tu2仔beh轉來，你也beh koh提花去hou7 hit-e5散hiong囡仔，hit-e5 khah大漢e5大姊Lo5-su顯然是teh責備伊e5小妹Hui-li2。In是本市富翁Su2-tek先生e5千金。」\n「我an2-ni做是奇怪mah？」「是nou3！M7 na7是奇怪，是大奇怪。拜託你m7-thang chhoa7 hit款乞食囡仔來厝nih haN3！你m7-thang想你beh改良社會，別人散hiong無thang食，並m7是咱e5責任，咱只有歡喜咱出世做好額人就是。」大姊e5 Lo5-su ai3風流、ai3交際，kap這個宗教心khah重e5小妹真boe7合。 \n「An2-ni，你想耶穌ti7世間也an2-ni過mah？」小妹也m7願輸，常常好膽擺出伊e5意見。「前兩禮拜Pou3牧師所讀e5聖經你boe7記得mah？」 \n「所以lin2著知咱e5主e5恩。伊本是富有，為著咱成作貧窮，tui3伊e5貧窮hou7咱成作富有。」「我會記得nou3！總是牧師ma7講雖然好額若親切慈善就無thang嫌。你看牧師本身也是過真富裕e5生活。我看你tui3 Lah8-kiat寫批hou7你了，變真怪人。人m7是tu2-tu2著an2-ni。Lah8-kiat也真奇怪，戲劇團beh chhiaN3伊，也m7來。」Hui-li2面向窗仔外，m7 ai3 koh應。馬車也tu2-tu2到in e5厝。He是一間親像宮殿e5美麗堂皇e5厝。 \n這間厝e5主人Cha-li2 Su2-tek是新發財e5，約有200萬財產。伊e5婦人人kap Lah8-kiat是"}
{"text": "姊妹，不幸伊久久倒病床。Hui-li2 kap Lo5-su是in寶貝e5兩個查某子。大姐 21歲，小妹19歲，兩個性質相差真濟。Hui-li2 kap Lah8-kiat相親像，宗教心真強，koh是思想家，受老父khah疼，總是老母怨伊做怪人。 \nIn入門，老父就tui3袋仔內提一張批出來。 \n「Hui-li2，你e5批，Lah8-kiat寄來e5，有甚物好消息mah？」老父Su2-tek用伊平常e5習慣kek細蕊目珠看Hui-li2。Hui-li2接來讀了。 \n「Ah！講咱e5 Pou3 牧師去Le7-bun5市e5第一教會toa3兩禮拜。伊tui3馬牧師e5改革運動真注意。也Lah8-kiat iau2 ti7 Khek-than3庄teh吟詩幫贊佈道，等候Poe7-ni2 e5建築物若好就beh搬去。」 \n「HouN3，an2-ni ou3！我著來叫Lah8-kiat來芝加哥，m7-thang無采伊e5聲tiam3 hit號黑暗街上。」Su2-tek那講那吸薰。「總是我想Lah8-kiat m7敢違背誓約。」Hui-li2停tiap8-a2久an2-ni講。 \n「甚物誓約？」「Oh！我想著la3！馬牧師hit款誓約ou3！Le7-bun5市tui3 an2-ni有發生真濟怪事。咱e5 Pou3牧師tui3 che m7知是甚物看法？」Su2-tek探伊e5子e5面色。 \n「明仔再，禮拜，伊大概會講這個事。我向望伊也會發起這款誓約ti7咱e5教會。」Hui-li2細聲an2-ni講。 \n「Hm3！He是boe7當實行e5事。」Su2-tek真無同意e5款。暗頓e5電鈴teh tan5，in就入去飯廳。 \nSu2-tek先生只有食淡薄，就講有代誌出去。 \n「你看老父chiah久m7知有甚物掛慮e5事！？」Hui-li2看老父出去就問大姊。 \n「我看無，下hng你beh去"}
{"text": "看戲無？」Lo5-su隨時換題目。 \n「我攏好。」時間iau2 boe7到Hui-li2入去老母e5房間，總是老母攏m7 chhap伊，就koh出來。 \nHit暗離開戲園e5時，Hui-li2有大大e5感慨看著hit-e5所演出貧民窟e5情形kap富翁e5家庭相差hiah大，伊e5心真沉重。到厝，伊隨時beh上去家己e5房，忽然聽著老母teh叫，就oat入去。 \n伊跪落ti7老母e5床邊，注意老母e5面色，驚了伊是身軀甘苦chiah叫伊。 \n「Hui-li2，你會曉祈禱houN3？」Tui3老母e5嘴聽著祈禱e5事是真罕得。Hui-li2著一驚。 \n「是la3！我會曉祈禱。媽媽你甚事問an2-ni？」 \n「Hui-li2，我e5心真無平安。你e5老父chiah久真各樣e5款，若準是事業boe7順事e5款，請你替伊祈禱。」 \n「Beh tiam3 chia祈禱mah？」 \n「是la3！這陣祈禱。」 \nHui-li2 chhun手牽老母e5手祈禱。伊e5祈禱有講出老母e5心意，祈禱煞老母淒慘哮。Hui-li2 koh kap伊tiam3 tiap8-a2久就講： \n「請歇睏，身軀若khah甘苦chiah叫我。」 \n「好，你thang去歇睏。」 \n禮拜早起Hui-li2 kap Lo5-su照常坐馬車去禮拜。Pou3牧師照常主理禮拜式，總是當伊祈禱e5時，眾人感覺有各樣，這是12年來boe7 bat有e5熱情。牧師beh開始講道以前，先講起Le7-bun5市e5改革運動。 \n「我數日前tui3 Le7-bun5市轉來，我ai3將我ti7 hia所得著e5感動講hou7 lin2聽。」伊停teh觀看會友e5時，伊e5心boe7安心。「Chiah-e5 ai3享福e5好額人kiam2 beh聽這款e5事mah？」伊心內an2-ni想。總是究竟伊的確ai3將這項事講出，不管反應如何。伊"}
{"text": "講了e5時，koh加添熱情講下面這段來做結束。 \n「所以兄弟姊妹，我也希望咱教會e5會友，會願意來參加這個誓約。我知影實行這個誓約會受濟濟方面e5損失，就是會tu2著艱難，親像早時e5使徒為著跟te3基督所受e5苦，總是咱ai3 te3主e5腳步就不管chiah-e5。」伊觀看聽眾，tui3 in e5面知影聖神已經teh做工，有爭戰e5甘苦表現ti7 in e5面容，最後伊請ai3參加誓約e5人禮拜煞ti7會議室聚集，就接續講道，題目就是〈主ah！你無論去ta2-loh8我也beh te3你〉(馬太8：19)。親像這日有力e5講道是in boe7 bat tui3伊聽著e5。 \n禮拜煞，會友無隨時四散，Lo5-su看著Hui-li2 iau2坐leh，就招伊beh轉去。「我beh留teh。」Lo5-su看著伊堅決e5態度，知影苦勸也無采工，就真受氣tui3伊講： \n「Hui-li2，參加he無意思la3！你是會做甚物？加沐一個名na7-tiaN7，你m7驚老父罵mah？」 \nHui-li2停tiap8-a2久就搖頭tui3大姊講，「我beh留teh，我beh守約，我無論如何beh參加誓約。」伊切切應伊。Lo5-su真受氣ka7 gin5一下就家己轉去。 \n到厝，看見老父ti7火爐邊teh吸薰。 \n「Hui-li2怎樣無轉來。」 \n「Koh留--teh beh聚會。」 \n「甚物聚會？」 \n「Soa3 m7知Pou3牧師去Le7-bun5市搬hit-e5誓約轉來，就beh叫人參加！」 \n「HouN3！我無想著Pou3牧師也會an2-ni。有偌濟人參加？」 \n「我m7知」，Lo5-su cho3伊peh上樓頂。 \nHui-li2轉來e5時，老父坐ti7 the椅m7知teh想甚物，頭殼chhih-chhih，看著Hui-li2就peh起來。 \n「有百外人。」Hui-li2因為聚"}
{"text": "會後感動滿滿，無ai3講話就beh去樓頂。 \n「你真正beh守hit-e5約mah？」老父問。Hui-li2面紅，越過來應講，「爸爸，你今仔日若有參加hit-e5聚會，就boe7 an2-ni問我la3！」 \nHui-li2就peh去老母e5房間。伊kap老母e5談話無人知是講甚物，總是推想昨瞑要求伊祈禱e5老母，穩當會歡喜聽這個聚會e5情形。 \n日頭已經落山，電火點滿這間厝，ti7 Hui-li2 e5房間有一個查某囡仔跪teh祈禱，伊peh起來e5時ti7伊濕tam5 e5面thang看出有大決心e5面色。Hui-li2已經決定伊生活e5方針la3！ \n第9章 \n〈著積聚財寶ti7天nih，ti7 hia無蟲會食，無賊iah-khang偷提e5所在。〉 \n禮拜暗Pou3牧師ti7伊e5書齋kap伊e5婦人人teh談論hit早起所提出誓約e5事。有人扑門，牧師開門看見人客是伊e5朋友Ai3-tek-hoa5監督就出歡喜e5聲。 \n「Oh！是你，請入來，請入來。」Ai3-tek-hoa5監督有真好e5體格，hou7 看著伊e5人會欣羨伊e5健康體。 \n「Pou3 Ni2-su，你今仔日有做非常e5事，houN3！我e7晡才聽著這個事所以真愛來kap你談話。」伊坐落椅就隨時提出所beh講e5。 \n「Oh！hit-e5誓約e5事mah？你有明白hit-e5意思無？」Pou3 牧師hoaN7手ti7朋友e5肩頭，an2-ni問。 \n「我有明白，是la3！我實在有明白」伊慢慢應。Ti7伊hit-e5表現盡忠kap慈愛e5面，這時有憂悶e5款式。 \nIn兩人雖然教派無同，總是tui3同學時代e5友情無變換。In兩人相敬、相疼、相幫贊，是好e5朋友。停tiap8-a2久監督先開嘴講： \n「你發起hit-e5事，tui3 ti7你是真危險。你若beh照主所行e5來守誓約，ti7教會內會生"}
{"text": "起濟濟鬧動，這是明顯料會到e5事。」伊kiah8頭看牧師就koh繼續講：「我也有信基督教若beh得完全e5發展著教職者kap眾會友攏實行這個誓約，總是這是真困難。特別ti7阮e5教會，會thang遵守e5人，差不多無，基督徒只有ai3安樂、享福tui3 ti7舉十字架這項事是第一無愛e5。總是若beh跟te3主，無gia5十字架beh怎樣跟te3 nih？」監督親像teh講hou7本身聽。 \n牧師忽然醒悟起來，心內想，設使監督本身若受感動願意參加誓約，穩當會thang幫贊khah濟有識階級e5人也參加。伊tu2-a2想beh將這個意思講出來e5時，忽然牧師娘chong5入來，真著急講： \n「Ah！害！害la3！Su2-tek先生......ah！我講boe7出來ah！可憐hit兩個查某子。」 \nPou3牧師peh起來「ChaiN2-iuN7？」Hit時Su2-tek家e5請工也toe3入來，iau2 pheN7-pheN7喘。 \n「Ah！頭家......頭家自殺la3！是la3！用短槍...ti7伊e5房...koh頭家娘也......」 \n「好，我隨時beh來去。Ai3-tek-hoa5你beh相kap去mah？」 \n監督e5面青sun2-sun2，伊靜靜向牧師e5面tiap8-a2久。 \n「好，我beh kap你去，m7 na7去Su2-tek家也beh kap你相kap行ti7世間滿有悲慘e5路。」 \nAh！這時牧師已經明白監督內心有甚物決定la3！ \nPou3牧師kap監督兩人緊行到史德家。平時安靜e5厝，這時卻真紛雜。哀哮e5聲、chong5來chong5去e5腳步聲相參雜hou7 人e5心ju5亂。 \n「是--la3！Hui-li2小姐ti7--伊老母e5身邊。」Tui3樓頂落來e5差用thuh真久才應出來，應了就那哮那走出去。兩人peh到樓頂就tu2著Hui-"}
{"text": "li2，牧師恬恬牽伊e5手，監督so伊e5頭殼，監督tui3 Hui-li2細漢e5時就bat伊。伊大先打破三人中e5安靜講： \n「實在真不幸e5事，求上帝憐憫你e5老母？」講到chia就tiam7去。Ah！伊ti7 beh來一路kiam2無回想到少年e5事mah！當然這是伊本身e5秘密。Ah！青春時代，Hui-li2 e5老母kiam2 m7是bat獻愛情hou7伊e5女子mah？總是伊選擇這個khah好額e5 Su2-tek。 \n這時Hui-li2入去伊老母e5房間，一時仔出來用目珠表示意思叫in入去。In看著床頂e5 Su2-tek夫人自在e5款式反轉hou7 in著驚，總是ti7床邊有Lou5-su kap差用e5 Khek-lah哮kah真淒慘。 \n樓腳這時有聽見真濟人e5腳步聲，就是檢驗醫師、警察、新聞記者kap厝邊e5人。In攏peh上樓頂，總是牧師只有容允必要e5人上去。警察調查事故e5經過是親像下面。 \nSu2-tek先生昨暗9點外入伊e5睏房，經過無30分in就聽著一門槍聲，請工人chong5入去看e5時，伊已經倒ti7地板頂，氣斷la3！Hui-li2 hit時ti7老母e5身邊teh看護，Lou5-su ti7讀冊e5房間聽著，也chong5入老父e5房，看著這個情形就那哀那走入老母e5房暈倒ti7床邊。Su2-tek夫人聽著e5時，心臟phok-phok chheng2，總是無久就回復，就強強要求人扶chhah去看丈夫，m7 聽 Hui-li2 e5阻擋。伊企ti7死屍邊仔靜靜看tiap8-a2久就倒轉來照舊倒ti7床頂。牧師kap監督入來hit時，伊已經是離開世間e5人la3！ \n怎樣不幸e5死失忽然會臨到這個富翁e5家庭？若 m7 是以後有暴露內容，就無人會知。 \n這月日Su2-tek所投資e5事業完全失敗，所以一面臨破產e5慘境。Tui3 t"}
{"text": "i7伊是比性命khah要緊e5財產beh tui3伊e5手中完全消無，伊看著這個teh beh臨到e5災禍就盡力beh挽回。設使boe7-thang避免破產，至少伊也ai3 beh延長hit-e5不幸e5日子慢到。總是無采伊e5奮鬥，究竟這個不幸是臨到la3！伊ti7 禮拜e7晡接著絕望e5消息。 \n伊用不正當所得e5錢來買這個sui2 e5厝宅、家具、財寶，所以伊e5財產親像是建設ti7土沙e5地基頂一樣。今伊行到破產e5陷坑e5時，也想ai3 koh用不正e5方法來逃脫，總是到尾伊所得e5結論就是「我今是乞食」。伊認真想這個beh臨到伊身上e5命運e5時，伊只有一條路thang行，就是自殺。Tui3 ti7拜金錢做偶像e5人ti7失落金錢e5時，會選擇這條路是必然e5結果，所以富翁查理Su2-tek就an2-ni自殺。 \n這實在是真愚憨e5事。金錢e5損失kap永遠不滅e5活命e5損失會相比得mah？Su2-tek夫人顯然是tui3打擊來死。伊素來tui3丈夫e5財產感覺真不安，總是伊久久倒床也boe7 thang幫贊伊做甚物。今hit-e5病弱e5身軀boe7堪得這擺e5打擊，也結束伊e5生活，靈魂離開伊去la3！ \n這pang三層e5打擊老父自殺、老母死kap破產--hou7兩個查某子非常e5痛苦。特別Lo5-su kui2-na7禮拜只有神神，boe7恢復精神。伊boe7 thang了解怎樣會致到人亡、財產、連厝宅也失落，本身koh著流浪去親戚e5厝受幫贊。但是Hui-li2，伊真緊就了解怎樣會致到an2-ni，ti7 葬式e5兩、三日後伊就kap Lah8-kiat參詳以後e5方針。 \n「Hui-li2，你著kap Lo5-su來去阮兜。媽媽無贊成你到別位，」Lah8-kiat tui3伊講。伊kap Hui-li2 tui3參加誓約以來一發相了解相痛。伊e5面"}
{"text": "發出痛e5光輝。 \n「是la3！tiam3 chia若無工作也是無路用。」Hui-li2靜靜應。 \n「你會曉做甚物工？」 \n「我攏boe7，因為到今攏boe7 bat做甚物。Bat學淡薄音樂，總是m7是會曉教人e5程度，也有學淡薄煮食e5法度。」Hui-li2笑笑應。 \n「An2-ni會thang幫忙煮食，因為媽媽常無閒thang煮食。」Lah8-kiat an2-ni應。 \n「我m7知會慣勢boe7？我按算為著beh支持阮兩姊妹e5生活，無論啥工攏歡喜做。」Hui-li2認真應。 \n「是la3！來阮hia e5時chiah koh斟酌mai7。」Lah8-kiat看Hui-li2有自立e5精神，心真歡喜。 \n經過幾禮拜是la3！Hui-li2 kap Lo5-su就搬去Le7-bun5市阿姨e5厝。Lo5-su tui3家庭發生不幸e5事以來，精神攏boe7受安慰，今來到chia也無甚物工thang做，koh因為伊e5歹性地tauh8-tauh8勞煩Hui-li2 kap Lah8-kiat。 \n但是Hui-li2親像ti7天國e5款式。伊kap Lah8-kiat ti7信仰上同意志，成做至親友。逐日伊認真ti7煮食，致到無久就真練達，Lah8-kiat真向望伊將來會thang幫贊Poe7-ni2 ti7 Khek-than3庄所beh開設學煮食e5學校。Ti7 chia伊頭一擺體驗著為別人e5幸福做工e5快樂。〈若是主beh chaiN2-iuN7做？〉這個標語大大激動伊e5心，hou7 伊得著大進步。連伊e5阿姨Ui-su-lo2夫人也認定伊e5品格憂秀，是真有路用e5囡仔。有時看著伊hiah打拚就 m7 過心講「Hui-li2，你m7-thang kan-taN做煮食e5工，我也m7甘你an2-ni。」 \n「總是阿姨，這是我歡喜做e5工ne3！我煮e5 kiam2"}
{"text": "無真好食？」 \n「真好食是真好食，總是你kiam2想beh an2-ni長久做tou-chi2常常只有做廚房師mah？」阿姨一面講一面siong3伊e5面。 \n「我正是an2-ni想。我bat夢見我ti7一個大都市teh教婦人人煮食，Pou3牧師ti7講道e5時bat講散hiong人悲慘e5一項事，就是無好e5食物thang食，這也是in犯罪e5一項原因。我若開煮食e5學校我kap大姊會當生活，別人也有好食物thang食。」阿姨na2感心伊自立e5意志，總是表面上猶原無贊成伊做這個工。 \n〈若是主beh chaiN2-iuN7做？〉Tui3這個問題伊志願ai3 beh有誠實e5回答，Hui-li2就那祈禱、那做工、那計畫將來e5工作。"}
{"text": "譯\n有一日一個無平常e5人客來我厝，伊就是tui3深山出來e5山胞。看伊e5態度並無粗魯，經過一位宣教師e5介紹，就kap我握手，ka7我講，「平安。」我實在看che是主e5道理所造成e5神蹟。一個thai5人e5民族，成做耶穌e5學生。奇妙ah！主e5大能力！\n我真歡喜接待伊做阮e5人客。阮相kap食飯、吟詩。我聽著伊有真sui2 e5聲，我稱讚伊e5時，講in山地人攏是真愛唱歌，也講伊e5聲並無比別人較sui2。後來我知影in是一個唱歌e5民族，有時學一條新e5歌，人就唱夠無ai3食飯。野蠻e5性質今無去，也無有怨恨kap殺人。In tui3基督所領受e5活命tui3 in e5歌聲表現出來，in雄惡e5面貌也變做溫柔可愛lah！\n「兄弟，你怎樣無phainn7刀？Kiam2 m7是每一個土人攏ai3 phainn7刀mah？」談話e5時我問伊這個問題。\n「是，阮攏不時ai3 phainn7刀，無人會thang勉強阮剝落來。以前有一個官到阮庄，命令m7准phainn7刀入市場，結果惹起眾人e5受氣，就拖伊出來thai5死，阮猶原phainn7刀，別人m7 kann2來干涉。」\n我就koh問伊「An2-ni你e5 phainn7 ti7 to2位？」伊講「Ti7幾年前，我就hiat-kak8 lah！」「你kiam2無ai3你e5刀mah？」「有，我ai3我e5刀，總是我koh較ai3基督。」「是誰叫你m7-thang phainn7刀？」「無，總是我信基督了後就想，做基督徒m7應該phainn7刀，我就剝落來。」「別人chainn2-iunn7？」 「也是an2-ni，你到市場，看見hiah-e5無phainn7刀e5就是基督徒。」Che也是奇蹟，基督e5感化力chiah大，toe3伊e5人攏得著活命e5轉變。我就koh問伊信主e5經過。\n伊講「我iau2細漢e5時，阮"}
{"text": "e5庄內忽然有一個奇怪e5生份人來，伊真懸大，面帶笑容，總是真濟人講kap這個人往來一定會受神e5刑罰。所以無人ai3親近伊。伊攏teh講『上帝』e5事，阮想ai3聽，總是也真驚。\n聽講有人破病真siong重食伊e5藥丸就快回復。有人就近伊，總是無人接受伊所講e5耶穌基督，大家不過看伊做一個好e5醫生。\n伊e5疼心真感動人，伊分藥hou7病人，替in祈禱，人e5心漸漸歸向伊，雖然m7敢接受伊所講e5道理，至少也認定伊是一個好人。\n有一日一件事搖動全庄e5人，有人大聲喝，因為看著hit個「好人」扛轎，轎頂所坐e5是破病沈重e5轎夫。Tu2仔這個「好人」kiam2 m7是坐轎出庄去，怎樣現在是伊teh扛？大家真奇怪。\n另外一個轎夫就講「Ti7半路我e5同伴破病發燒，m7知人，這個人客就講著緊轉來庄內，就kap我鬥扛這個同伴，伊實在是好人！」講了有目屎流落，眾人e5目珠也tam5。Tui3 hit時起，信耶穌e5人加添濟濟親像火湠到全庄，後來伊教阮讀白話字、唱歌。可惜伊今離開阮去lah！伊去世e5消息傳到阮toa3 e5所在e5時，大家攏大悲傷，親像失落老父一樣。」\n講到chia伊也流目屎，我真受感動，真ai3去看伊e5墓，就kap朋友相kap去。\n天氣真熱，阮e5心也真熱。阮到墓前看著墓牌寫「Hu3 Leng5-jin5 e5墓」，同行e5朋友講「伊差一點就無ti7 chia lah！因為伊bat灰心beh轉去故鄉」。阮就要求伊講較清楚hou7阮聽。\n伊講：傅先生ti7土人中工作e5時，真濟困難，也真危險。伊盡了伊e5力量，盡心祈禱，總是攏無結果。伊看見工作e5渺茫，ti7失望中就決意beh轉去，伊先寫批hou7伊年老e5老母。\n「所疼e5媽媽，離開你kap故鄉已經真濟年lah！我ti7這個野蠻e5所在。Kiah8目無親，也無有工作上e5安慰，我那準是teh浪費活命e5力量ka"}
{"text": "p青年e5時間，一切攏無有活氣，無有價值，我決意beh轉來，主一定會了解我e5痛苦---」\n這張批寄到一個貴族e5家庭，年老e5老母e5手為著這張批teh chhoah，伊思念伊ti7遠遠e5子，總是伊m7-ai3伊轉來，伊跪落為伊祈禱。伊緊緊寫一張鼓勵e5批hou7伊。其中幾句要緊e5話是an2-ni：「子ah！你kiam2 boe7-thang koh吞忍tiap仔久mah？我beh懇切為你祈禱，我也請真濟疼主e5人用祈禱支持你，你m7-thang放sak最後e5時間！」\n無久福音e5門大開，這個偉大e5轎夫---貴族e5子，主忠實e5僕人，看見偌濟失落e5靈魂得救，偌濟人e5生活改變，憂傷e5目屎無koh流，歡喜e5目屎chheng3出。伊實在是一位偉大e5開拓者！\nTi7 che偉人e5墓前我koh看見新e5工作e5異像，看見前面工作e5景象。\n(活命e5米糧第33期，1957年2月)"}
{"text": "編譯 <BR>原作者：Charles M. Seldon \n頭序 \nTui3這期起所beh連載e5宗教小說《若是主beh 怎樣做？》原著是ti7 1896年寫e5。起頭是ti7一個禮拜暗e5聚會一禮拜發表一章，因為得著大e5歡迎就出版做一本冊。原名《Te3伊e5腳步》(In His steps)，也有名做《若是主beh chaiN2-iuN7做？》(What would Jesus do？) \n這本冊hou7讀e5人會受感動，決意ai3 做主所歡喜e5事，因為咱e5 篇幅有限，boe7-thang一一照原詞完全譯出，只有照hit-e5大意譯出較精采e5 部分；總是猶原大期待會thang利益讀者，會thang確保伊原來e5感動力。 \n最後願聖神e5 感動臨到每一位讀者e5身上，是心所願。 編譯者詞。\n第1章 \n〈因為基督也bat 為lin2 受苦，留模樣hou7 lin2，beh hou7 lin2 te3 伊e5 腳步。〉\n拜五早起，馬牧師ti7伊e5書齋teh準備道理。伊掀開彼得前書2章teh讀，伊得著一個靈感，ai3 tui3〈TE3伊E5腳步〉這節來講起基督e5 受苦、犧牲、贖罪，續勸人學基督e5款式。伊tu2仔teh沉思ti7〈TE3伊E5腳步〉這句話所包含e5意思e5時，忽然著著門鈴teh tan5，伊放下手nih8所舉e5筆，到窗仔邊看到底是sim2物人客來。看見ti7門口khia7一個青年。馬牧師心內隨時感觸著「Ah！又koh是失業e5青年beh來勞煩lah！」伊真不得以落去接待伊。 \n「Ah！牧師，我是無頭路e5人，我想你會歡喜幫忙我，所以我來chhoe7你。」青年開嘴an2-ni 講。「頭路真歹chhoe7，我也無辦法thang 幫贊你」，牧師講煞就想beh關門。 \n「Ah！牧師，你kiam2 boe7-thang替我寫一張介紹狀hou7我去鐵路公司，抑是"}
{"text": "工廠？」青年顯出真見笑e5款式an2-ni講。 \n「無法度，我boe7-thang 幫贊你，我早起真無閒。我可憐你，總是無辦法。我e5厝也無欠工，真失禮。」牧師講煞就關門去，到樓頂e5窗仔aN3落目送hit-e5青年，看著親像iap尾狗teh行，真失志e5款。牧師到伊e5桌仔，喘一個大氣koh 繼續伊e5草稿。伊感覺真滿意ti7所準備e5。伊真向望禮拜日有好e5天氣thang hou7眾會友出席來聽這篇好e5道理。 \n禮拜日已經到，果然有青青e5好天氣，致到這個Le7-bun5市e5第一教會，有滿堂e5會友出席。這個教會e5會友大部分是市內e5名望家、財產家。 \n禮拜今開始，聖歌隊e5讚美加添崇拜e5 氣氛。In teh 吟，「我願跟隨救主腳步，永行十架道路，路途雖然崎嶇生疏，我也無嫌甘苦。」 \n聖歌隊e5合唱了koh有Lah8-kiat小姐e5獨唱。 \n「我beh toe3親愛e5救主，攏無嫌好歹e5境遇，背十架kap主行siang7路，專心te3主、te3主e5腳步。」 \nLiau5-leng7美麗e5聲感動每一個會友，準備心聽受牧師e5 講道。馬牧師企上台頂，掀開伊e5草稿開始伊e5 講道「Te3 I e5腳步」。伊看著早起有chiah-nih8濟e5會友出席hou7伊真滿意。伊那講那聯想著伊所牧會這間教會是市內第一大間e5，hou7伊ti7講道e5時，boe7免也顯出真自信、真得意e5款式。 \n總是當牧師結束伊e5講道坐落去e5時，忽然有一個青年行到台前。大家真著驚，m7知到底有甚物事beh發生。 \n青年企ti7台前tiap8-a2久就開嘴講：「我真ai3 tui3 lin2講幾句話，我知影an2-ni會攪擾lin2禮拜e5精神，總是我最少ti7我beh死以前ai3將我心內所ai3講e5 ka7 lin2講。」 \n馬牧師認出伊就是前日來chhoe7 伊hit-e5青"}
{"text": "年。 \n「我是一個失業者，十月日來我chhoe7無職業。總是我早起m7是beh講我本身e5事。我tu2-chiah有聽見牧師e5講道「Te3 I e5腳步」牧師有講，著學主e5款式，總是伊無說明好勢到底是beh學甚物。我這3 月日久，流浪ti7街面，ai3得職業，我得無著職業也得無著一句同情kap安慰e5話。只有一位牧師講真可憐我，向望我會chhoe7著職業na7-tiaN7。我m7是beh叫lin2 ka7我幫贊，只有hou7我感覺真無合e5就是lin2嘴講「Te3主e5 腳步」，吟講gia5十字架，總是lin2到底學基督e5甚物？基督為人受苦犧牲，lin2學甚物？今仔日市內失業e5 人有500以上，大半有家庭e5負擔。親像我e5婦人人ti7 4個月前死去，我e5細子寄人飼。我所boe7明白e5是基督徒家己奢華宴樂，嘴koh 講「Te3主e5腳步、學主e5款式」，總是in是只有求家己e5利益安樂。世間有真濟不幸e5事，我想基督徒若會thang照所吟e5詩te3主e5腳步學主e5 款式，m7知beh減少偌濟不幸e5事。Lin2有好e5厝thang企，會thang歇熱、歇寒，一方面ti7 貧民窟hia有偌濟人ti7 貧苦、罪中teh生活......In痛苦、飲酒、絕望......」 \n講道chia hit-e5青年煞暈倒ti7台前。眾會眾出著驚喧嘩e5 聲，牧師宣佈禮拜到chia結束。隨時有會友圍滿台前，有醫生來看，講是心臟麻痺。牧師叫人kng入伊e5客廳；ti7 hia盡心照顧伊。總是到第三日，情勢真bai2，伊有開嘴要求人chhoa7伊e5查某子來kap伊相見。囡仔iau2未到，伊就顯出boe7-thang koh等候e5 款式ka7牧師講，「我boe7-thang kok 見我e5子lah！感謝你tui3我真親切，我想基督也是會an2-ni 做」。講煞就斷氣。 \n禮拜日"}
{"text": "koh到lah！馬牧師e5面顯出真憔悴e5款式企ti7 台頂，早起e5講道kap普通時無同e5所在，牧師親像有真濟心意boe7-thang十分講明。講道煞，牧師行到台前，講起前禮拜所發生e5事。 \n「咱e5 兄弟，前禮拜hit-e5青年，已經過往。我m7知伊e5經歷，我聽講伊有一個姊妹ti7芝加哥，我已經寫批hou7伊，伊有一個查某子暫時收留ti7 chia，」牧師喘一個氣，注目看會眾tiap8-a2久就koh 繼續講： \n「Hit-e5 兄弟前禮拜ti7 chia所講e5話真感動我。Tui3伊hiah-e5話，以及伊e5死，hou7我一個新e5問題，就是〈Kun-te3耶穌〉這個有甚物意思。照lin2 所聽hit-e5兄弟所講hiah-e5是tui3基督徒e5一個挑戰。我那想那感覺an2-ni。這幾日來我tui3這個問題，已經有想出一個方法。今仔日我ai3將這個方法排ti7 lin2 e5面前。這個方法也m7是一個新e5道理，也m7是真oh得實行e5方法，我真向望lin2會十分明白我所beh講e5。〈Kun-te3 耶穌！〉Lan2 beh chaiN2-iuN7 kun-te3 伊？Beh chaiN2-iuN7 te3伊e5腳步？我有想出一個辦法就是咱無論beh做甚物事以前，先ti7咱e5心家己問講，「若是主beh chaiN2-iuN7 做？」設使主耶穌若企ti7我e5立場，伊beh怎樣辦這項事？用這個來做咱做事e5準繩。列位，lin2聽明白mah？若有人決意beh te3主e5腳步，ai3照這個準繩來行e5人，禮拜後請聚集ti7會議室。」 \n會眾實在真著驚ti7牧師所講e5，因為牧師到今所講e5道理m7-bat 用這個方法teh解說。閉會了後，會友濟濟iau2 teh會所講這個方案，牧師koh一擺請有決意e5人留teh聚集。牧師到ti7會議室e5時hou7伊著驚，"}
{"text": "竟然有4、50人聚集。其中也有大學總長Ma2-si、鐵路部長Pa-oa2-su、大商業家Loa7-tek。Oe7-su-tek醫師、小說家Chhoa3-su、chiah久得著100 萬老父e5遺產e5 Poe7-ni2小姐以及歌手Lah8-kiat。 \n牧師入來將門關teh，伊e5面因為感激興奮到青白，伊嘴唇teh chhoah。是lah！因為這個會，是關係教會e5興衰kap伊本身e5興衰。 \n牧師看見chiah-e5有決意e5面容，真受感激。起頭伊boe7曉beh講甚物，只有相kap祈禱。聖靈e5感化tui3祈禱，一發充滿ti7逐人e5心，聖靈e5 能力運行ti7室內，祈禱煞，逐人因為感激，頭殼iau2-ku2 chhih-chhih，牧師e5面受目屎所濕tam5。伊用靜靜e5語調開始講： \n「咱所beh做e5，咱攏明白lah！咱就是無顧想結果怎樣，只有想「若是主beh chaiN2-iuN7做」，來行逐日e5 生活、工作。後禮拜我向望會thang tui3 lin2報告我e5生活上tui3這個有大e5變化。前禮拜我那想那boe7滿意ti7我做主e5學生e5款式，所以我想出這個辦法。我相信這個是大權能e5手e5引chhoa7，lin2攏會明白所beh做e5 mah？」 \n「我ai3問一項」Lah8-kiat小姐開嘴，眾人e5眼光聚集到伊e5身上。「我真懷疑，親像咱這款人是m7是有辦法thang判斷甚物是主所beh做e5。若有m7知主e5旨意e5時beh怎樣？」 \n「是lah！這個時咱只有求聖神e5幫贊，以外無辦法。」 \n「有時咱所看e5判斷kap別人無同e5時beh chaiN2-iuN7？」Pa-oa2-su問。 \n「是lah！逐人e5見解kiam2-chhai2 boe7-thang攏相同，總是咱若有誠實心beh照主所愛做e5去做，我想boe7會有大e5差別。咱所m7"}
{"text": "-thang boe7記得e5一項事是，當咱確實判斷這是主e5旨意e5時，咱著實行無論結果是利、是損」。 \n眾人aN3頭表示同意ti7牧師所講e5。逐人立約每禮拜beh 聚集一擺來報告逐人所厲行e5結果，牧師祈禱閉會。眾人koh一擺感覺聖神e5感化，就ti7無言中散會。 \n牧師家己koh到ti7祈禱室，祈禱半點鐘。伊iau2 m7知Le7-bun5 市teh beh tui3這個事受偌大e5影響。 \n第2章 \n〈見若tiam3 ti7伊e5，著照伊所行e5來行。〉\n「Le7-bun5日報」e5主筆No2-ni2-bun5，星期一照常出勤到新聞社。伊有十分e5決心beh來厲行昨昏e5誓約，總是當伊坐落伊e5桌仔e5時，伊感覺真重擔kap驚惶，伊聯想到實行這個誓約e5困難kap所beh發生e5阻礙e5時，伊感覺真無氣力。若是活命e5靈ti7伊e5心內做工，伊就做伊幾年來m7-bat做e5事。起來關門，跪落祈禱。 \n當伊kiah8筆，開始寫所著寫e5論說e5時，編輯長出聲講： \n「這是cha7昏poah8-kiau2 e5記事，攏總有3段半，想ai3攏總刊載。」 \n「好......oh！請等leh！Hou7我看mai7。」伊提hit-e5用打字機所打e5草稿來讀了，就aN3頭恬恬。 \n「今仔日，che m7-thang出」停tiap8仔久伊an2-ni講。 \n編輯長企ti7門口，聽著這句話真著驚koh問講「你e5意思是講甚物？」 \n「Che m7-thang刊載。」 \n「總是，你若an2-ni做，咱e5讀者beh怎樣？別e5報社攏有刊載，咱無。」編輯長真boe7明白主筆e5意思。 \n「來，我ka7你講」，兩人相對坐，恬恬無話。No2-ni2-bun5主筆忽然chiah開嘴講「Khek-lah-khek，你想基督若做咱e5主筆，伊kiam2會將poah8-kiau2 e5記事出ti"}
{"text": "7新聞？」 \n「無，我無想an2-ni。」 \n「是lah！我m7 ai3刊載這個記事是因為我ai3 hou7基督做咱e5主筆，基督所m7 ai3刊載e5我也無ai3。」 \nKhek-lah-khek非常著驚聽著這個宣言，心內想講主筆kaN2是頭腦無清楚。 \n「An2-ni結果會chaiN2-iuN7？」伊細聲問，「你想chaiN2-iuN7？」主筆應。 \n「只有那衰微na7-tiaN7。」Khek-lah-khek想ai3 kap伊辯論，就集中伊散亂e5心講「你所想e5方法不過是一個理想，是boe7 thang 實行e5事。今仔日你若無刊載這個消息，至少有4、5百個讀者會失落。一流e5人士今仔日攏teh等這個記事，你m7-thang看輕公眾e5期待，這是大錯誤。」 \n主筆靜靜幾分鐘，用決意e5語氣講。「Khek-lah-khek，你e5意見boe7 thang做咱做事e5標準，咱e5唯一正當e5標準kiam2 m7是行基督所beh行e5 mah？最高e5法則就是凡事自問『若是主beh chaiN2-iuN7做？』無論結果如何，著照主e5心意來做，換話來講人ti7日常e5生活著用主做模範來做，kiam2 m7是an2-ni？！」 \nKhek-lah-khek面紅，講，「實在是an2-ni，總是問題是在ti7實行。我想若照你所講e5理想來經營報紙是m7是會thang維持？若ai3成功一定著toe3社會e5風俗、潮流。」 \n「An2-ni，你是講若照基督e5做法是boe7-thang成功mah？」 \n「是lah！若an2-ni m7免一個月就會破產。」 \nNo2-ni2-bun5主筆無koh應，只有teh靜思。「這個問題以後chiah koh講，結局你著照我e5交代，m7-thang刊載hit-e5 poah8-kiau2 e5消息。我已經決意ti7 beh來1 年久，beh用『"}
{"text": "若是主beh chaiN2-iuN7做？』做標語，來辦一切e5事。我m7-na7信會成功，也確信beh比過去koh khah大e5成功。 \nKhek-lah-khek離開主筆e5室，出去，ti7伊e5心底有驚惶、giau5疑、受氣，伊實在boe7明白，甚物緣故hou7主筆改變方針，伊想m7知甚物人計謀beh來害這個報社。 \nHit下暗，No2-ni2-bun5主筆beh轉去，看見門口圍一陣人。 \n「是啥事？」 \n「Chiah-e5 賣新聞e5囡仔講，因為無poah8-kiau2 e5記事，攏賣boe7去，koh提轉來。」眾人e5眼光集中ti7主筆。 \n「攏總算看iau2幾張，我總買。」主筆e5一句話雖然hou7 hiah-e5囡仔真歡喜，總是未免也有著驚e5表情。 \nNo2-ni2-bun5沿路teh想，若是主是m7是an2-ni做，當伊得著這個確信e5時，伊e5面有安慰e5笑容。 \n2、3日後，主筆接著幾張批，攏是teh責問chaiN2-iuN7無有poah8-kiau2 e5記事。其中有一個菸酒e5商人因為聽著日報e5改革方針，就辭去到今e5廣告委託。 \nNo2-ni2-bun5看了這張批，hou7伊koh想起廣告e5事。「若是主是m7是會ti7伊e5新聞廣告菸酒、廣告電影？」「Oh！總是若tui3新聞除去chiah-e5廣告，新聞e5收入金會減少偌濟？新聞beh靠甚物來維持？」No2-ni2-bun5那想那驚惶，伊跪落求頂面e5幫贊，有大爭戰ti7伊e5心，親像主ti7客西馬尼e5爭戰。若是全能--e5是歡喜幫贊hiah-e5專心追chhoe7伊e5旨意e5。伊peh起來e5時有大e5決心，有堅決e5意志表現ti7伊e5面。 \n總是問題iau2有koh-khah重大e5。拜六，No2-ni2-bun5出勤e5時看見桌頂已經有寫禮拜日e5新聞項目e5紙。本來Le7-bu"}
{"text": "n5日報ti7禮拜日有特別出較濟娛樂、笑詼、戲劇e5材料，在來是真受歡迎e5日報。若是今仔日No2-ni2-bun5看著chiah-e5材料，m7是得意，反轉是tu2著koh一個挑戰。「若是主是m7是ti7 che安歇e5 聖日會供給chiah-e5俗世e5材料記事hou7人讀？總是禮拜日若停刊，che會hou7日報損失數千箍。Beh怎樣？」伊躊躇，伊雖然是日報社e5全權者，伊想ai3調集攏總e5職員來講起伊ti7這禮拜中所持守e5方針。 \n攏總e5職員聚集一堂，che是頭一擺e5事。主筆將伊怎樣決意ai3照主所行e5來行ti7日報e5意思講明e5時，無人出聲反對，眾人只有著驚。散會了Khek-lah-khek koh到主筆室，因為伊聽著禮拜日beh停刊，伊已經boe7 thang koh忍耐，就beh來辭職。 \n「No2-ni2-bun5，我boe7明白你，你kap以前攏無同。你若an2-ni你e5報社會倒，我ai3辭。」 \n「Khek-lah-khek，你想an2-ni，總是我無an2-ni想，請你koh吞忍到社若倒才辭好mah？」 \nKhek-lah-khek躊躇tiap8仔久chiah答應beh koh tiam3。總是伊e5心真不安，感覺本身若像會kap這個報社同滅亡。 \n禮拜日koh到，No2-ni2-bun5照常到拜堂，會友e5眼光親像特別集中ti7伊；因為逐個tui3 ti7伊所發表e5新方針有所感激e5所在，這禮拜來m7 na7日報有大e5變化，就是鐵路場e5 Pa-oa3-su所做e5事，以及大商人Loa7-tek e5新方針，攏有感激人e5所在。 \n禮拜開始，牧師e5祈禱、講道，大大有感動e5氣力，因為伊ti7這禮拜中也是用hit-e5目標「若是主beh怎樣講」teh準備。所以一發會thang講出主e5心意。伊指責罪惡、假好、貪財、奢華......這是"}
{"text": "m7-bat ti7 這個教會聽著e5道理。眾人攏確信有聖靈e5感化。 \n禮拜煞，牧師報告ai3 koh請誓約者聚集ti7會議室。當伊入去e5時thang驚--ah！無有空位，有加添濟濟青年，總是長執真少。 \n祈禱開會了，牧師請有問題e5人thang問。Poe7-ni2小姐起來講。\n「我感覺真oh明白主e5旨意。我e5問題是『主若有100萬beh chaiN2-iuN7？』主也m7是財產家，所以伊無thang hou7 我學e5行動，我現在為這個事teh祈禱。」 \n「無久你就會明白」牧師靜靜應。商人Loa7-tek也講起伊e5經驗；伊用新e5方針對待伊e5店員，致到有好e5影響。以外koh有幾個青年講起in e5經驗。 \n聚會煞，No2-ni2-bun5 kap Loa7-tek、Pa-oa3-su kap牧師iau2留teh講，最後in兩人約束明仔日相見。 \n「明仔日請你來我e5工廠，我ai3將我e5計劃hou7你看，也ai3你將福音講hou7 in聽。」 \n牧師想著beh向兩、三百e5勞動工人講道理，小可膽膽，總是問題是照主e5旨意行，m7是憑家己e5感覺，就答應beh去。 \n拜一Pa-oa2-su ti7伊e5辦公室迎chih牧師。 \n「Tui3我參加hit-e5 誓約以來我teh想beh chaiN2-iuN7做，我今想出ai3將這間客廳擺桌、椅仔準備一組咖啡茶e5機器hou7工人thang ti7 chia歇晝，也thang利用hit-e5時間講道理hou7 in聽。E7晝我已經有吩咐in來，請你chiah將福音分hou7 in。」 \n歇晝e5鐘一下tan5，眾工人攏聚集到客廳，中食用了已經20分，牧師受介紹就開始伊e5講道。伊e5題目是「人生e5滿足」。伊講起滿足e5原因kap hit-e5根源，伊也講起伊本身kap勞動工人m7是有差別，伊無有用一句工人e5話詞"}
{"text": "來稱呼in。逐人真歡喜，散會後kap牧師ak手。牧師轉去了將伊kap工人ak手所體驗e5喜樂講hou7 婦人人聽。伊今仔日頭一擺感覺伊kap chiah-e5勞動工人是同胞。 \n(欠第3章)"}
{"text": "第10章 \n〈因為基督也為lin2受苦留模樣hou7 lin2，beh hou7 lin2 te3 伊e5腳步。〉 \nTui3 Pou3牧師提起hit-e5誓約ti7 Na2-sat-lek8教會，已經經過3月日e5光陰la3！伊m7-bat看著會友chiah-nih熱心，實在伊本身也m7敢期待有chiah濟誓約者。Tui3這pang伊才發見會友中有濟濟人ai3求信仰進步，ai3做甚物來hou7 主歡喜。 \n總是牧師本身回顧伊ti7 3月日來所做e5，真boe7滿意。經過濟濟e5祈禱考慮，就勇敢決定一項事，這是甚物事，咱tui3伊kap朋友Ai3-tek-hoa5監督e5談話thang知。 \n兩個親友照常ti7讀冊e5房間teh談論實行誓約e5結果。 \n「今暗來chhoe7你，無為著別項，是ai3來將我e5心意講hou7 你知。我想我攏無實在實行誓約，我無照我所解說跟te3 主e5意思來實行。」監督坐ti7安樂椅，雙手gim7倚，伊e5目珠ti7大決意e5以前有發出特別e5光輝，這時也是an2-ni。 \n「Ai3-tek-hoa5！」到今ti7 室內行來行去e5牧師忽然出聲。「我雖然有守誓約，總是也boe7滿意。我今有決心為著beh遵守誓約著來辭這個教會。」 \n「Hm3！無an2-ni做也是boe7用得，今暗我來chhoe7你也是想an2-ni，我想我也著辭職。」 \nPou3牧師倚去監督e5身邊講： \n「我想你m7免致到an2-ni。」 \n「無，m7是an2-ni，我kap你是相款理由。」監督略仔停leh，koh加添熱情講：「你也所知咱久久ti7這個職，責任上有濟濟重擔，總是tui3世間e5散hoing人抑是失望者來看，咱所過e5生活是真好koh討債e5生活。所企是好e5厝、所穿所食也是高級品，koh也thang享受美術、文學、音樂，koh也thang去外國旅行。實在我m7"}
{"text": "-bat 體驗著無錢e5滋味。我問家己講：『我為基督有受甚物苦？』保羅為基督有受濟濟苦難，馬牧師講beh跟te3基督就是著受苦難，實在是an2-ni。我若將我e5生活kap保羅抑是古代e5殉道者相比，實在是過頭快活e5生活，真正見笑，我boe7 thang koh繼續這款生活，這親像是犯罪。所以我今後ai3將所chhun e5日子來kap極散hiong悲慘e5人相kap生活，thang實在體驗著肉體上、精神上e5艱苦，看會thang補滿過去e5生活boe7。」監督行近窗仔，企ti7 hia tiap8-a2久伊觀看外面，往來e5群眾，伊e5心更加感慨。「Pou3-ni2-su，咱所toa3 這個都市實在是真thang驚，有罪惡！有悲慘e5事！有私慾！想起來，會起mng5-kng2。教會不過是一間sui2 e5厝，牧師信徒所過e5生活是奢華、享福，oh！我e5生活是thang見笑！Chiah久我常常聽見主e5聲。『你行ti7至微細e5一個就是行伊ti7我。』Ah！我啥時bat為著訪問墮落e5罪人來冒險ah！反轉常常ti7富翁、貴族e5中間teh過討債安樂e5生活。Ah！啥時bat為著人、為著主受苦難ah！Oh！Pou3-ni2-su，我chiah久常常想ai3鞭打家己。」 \nPou3牧師聽著chiah-e5話，面青sun2-sun2。伊m7-bat看著監督拚chiah大e5熱情teh講。室內靜chauh-chauh，監督坐ti7椅仔頭殼chhih-chhih，停tiap8-a2久牧師chiah開嘴。 \n「Ai3-tek-hoa5，我也是kap你同感，教會e5工作m7是講攏無重擔、苦難，總是算起來也是快活e5工，好過e5生活。論到為主受苦是m7-bat。彼得前書所講： \n「因為基督也bat為著lin2受苦，留模樣hou7 lin2 beh hou7 lin2 te3伊e5腳步。"}
{"text": "」這節聖經親像teh刺我e5心。我也是m7-bat散hiong e5滋味，也會thang旅行，kap上流人士交陪，十分享受文明e5快樂，tui3 ti7市內悲慘e5情形我是攏無關係。今我也boe7-thang koh繼續這款生活，我也beh辭牧師e5職，beh來直接tiam3 ti7罪惡kap墮落e5所在做工。這個以外我boe7 thang為主食甚物苦。」 \n兩人靜靜，hit時in所立e5決心 m7 是小可，in m7是輕看in e5職務e5重大。 \n「An2-ni，你e5方法是甚物？」停tiap8-a2久監督輕聲問。伊e5面有講boe7出美妙e5微笑。 \n「我e5方法是代先來chhoe7市內第一偏僻e5所在，搬去tiam3 hia，hou7 hit-e5所在會因為咱ti7 hia得著利益。」 \nPou3牧師靜靜應。 \n「An2-ni我講一位hou7 你做參考好無？」監督tui3這項事e5熱心有表現ti7伊面e5光輝。伊就將伊所掠做好e5場所kap方法講出，兩人就那熱心相kap計劃到半暝。當in決心beh 開始新生活hit暗，in攏感覺親像有重擔脫落。 \n今兩位牧師照所計劃實行e5第一步就是稅一間倉庫，改造做企家，he是ti7酒家大昌盛e5地區，是充滿悲慘、罪惡、野蠻e5所在。In這pang an2-ni做並m7是甚物新方法，因為基督已經為著beh拯救人類就成做人e5樣相，離開天父e5家，臨到世間。In無掛意別人e5批評，in只有確信主若會an2-ni做，in就照an2-ni去做。 \n果然當in ti7禮拜日提出辭職書e5時 m7 na7會友著驚，全芝加哥城攏大震動。有人用濟話苦勸in撤銷辭職e5意思，總是監督an2-ni應in。\n「ChaiN2-iuN7 lin2掠阮所做e5事是真奇怪？神學博士kap監督相kap用特別e5方法beh救人，這並m7是稀奇e5事。設使我若為著"}
{"text": "beh去阿非利加抑是中國傳道來辭職，lin2會o-lo2我講真感心；若是an2-ni怎樣阮為著beh救市內墮落e5人來辭職，lin2會掠做奇怪nih？阮兩人為著beh kap罪人khah接近thang拯救in，這並m7是奇怪e5事。」 \n雖然in兩人掠這做應當做e5事，總是世間人boe7 thang接受in e5做法，有批評、怪責滿滿。Ah！實在見笑，稱做基督教國e5美國，一旦有人為著beh跟te3主歡喜行受苦e5路e5時，眾人就掠做奇怪。 \nPou3牧師e5辭職hou7 Na2-sat-lek8教會e5會友也真m7甘，總是tui3 ti7無加入誓約e5人算是解放。若是hiah-e5誓約者看著牧師為著beh確守誓約，歡喜行克己e5路就一發加添氣力。 \n秋天koh到，嚴寒e5冬天也漸漸逼倚。有一日監督beh出去訪問前日相bat e5朋友；行過 3、4條大通e5時，忽然看著一間店有khah各樣，伊就倚去探看內面是甚物店。起頭看著玻璃櫥仔內所擺好食e5料理，心內teh奇怪這地區怎樣有這款清潔高尚e5食堂，tu2好hit時Hui-li2 tui3內面出來。 \n「Oh！Hui-li2，你ti7 時來tiam3 ti7 chia，我攏m7知。」監督看著Hui-li2心真歡喜。 \n「你thai2知我來ti7 chia？」Hui-li2笑笑問。 \n「因為看著這間厝特別清氣就想oat入來看。」 \n「我想也是為著an2-ni。」Hui-li2 na2 thim3頭。監督看著Hui-li2高尚、清靜e5態度，hou7伊想著早前e5生活。 \n「你啥事無ka7我講就走來ti7 chia？」監督問。 \n「我想你若真無閒ti7你殖民館e5事業，我也想ai3去ka7你參觀ne3！現時我kap Pa Khou-ni2夫人kap這個查某囡仔tiam3 ti7 chia。阮出賣俗koh好食e5菜，koh教婦人人"}
{"text": "煮食，我請你我手路e5食物好無？」Hui-li2就捧一盤出來。 \n「Oh！實在真好，比ti7會館teh食e5 較好，Hui-li2我向望你也thang來幫贊阮e5殖民館。今仔日相kap來去參觀好mah？」 \nHui-li2就kap監督到殖民館，chia是監督為著beh收留悔改後boe7 thang生活e5人所開e5 殖民館，Hui-li2一面參觀，一面感覺這個克己e5人kap奉獻e5金錢所會成e5事實在thang驚e5大。兩人到地下室e5時有聽著鐵頭e5聲，入去，看著一個青年那吟詩那teh做木工。 \n「伊是Su2-tek-hun先生，伊一禮拜2日幫忙阮e5工。」介紹了，有人來叫監督去。 \n「Ah！我bat你，你是Hui-li2小姐hoN3！」 \n「是la3！我歡喜koh見著你，你怎樣來ti7 chia？」 \n「Ah！講起來話長，我e5老父也是破產，所以我著做工。監督講我應該著感謝。是la3！我現在顛倒幸福。Ah！你ti7 Na2-sat-lek8教會參加誓約e5時我也有參加。」Su2-tek-hun面紅紅。 \n「Oh！He是thang歡喜e5事。」這時監督tu2好入來。 \n「Hui-li2，你bat Su2-tek-hun mah？」監督問。 \n「是la3！Ti7 Na2-sat-lek8教會e5時阮是朋友。」 \n「Ho3！an2-ni ou3！朋友na7-tiaN7 mah？」 \n「是，是親友la3！」Hui-li2 e5面發出光輝。 \n監督心內teh想這兩人無久kiam2-chhai2會友親友以上e5交陪，是世間e5人情，因為伊看出in e5面色。 \n第11章 \n〈勇健e5人無欠用醫生，獨獨破病e5就ai3......我來是beh招罪人悔改。〉 \n有一暗監督去赴會議，散會e5時已經真暗，倒來e5路中行到舊工廠e5牆仔腳e5時，忽然兩個人chong5出來，一個kiah8槍"}
{"text": "tu tiam3監督e5鼻，koh另外一個kiah8一支槌仔。 \n「手kiah8起來，」Kiah8槍e5 an2-ni 喝。監督將手kiah8起來，攏無抵抗，伊e5款式是親像teh祈禱，實在ti7伊e5心有teh祈禱。 \n監督平時無chah真濟錢ti7身驅，chhiau身軀e5賊仔chhiau著零星錢na7-tiaN7，就出聲罵，kiah8槍e5看著an2-ni也出聲。 \n「HeN3！可惡，時錶剝起來！Chhiau無錢。」 \nTu2好下手beh剝時錶e5時，聽著人來e5腳步聲。 \n「拖入來牆仔內！你若ai3性命著靜靜 m7-thang出聲！」就tui3 牆仔腳破孔e5所在Ng3入去。 \n「時錶剝起來boe7？」Kiah8槍e5問。 \n「鏈仔剝boe7起來la3！」 \n「Chhoah hou7 斷。」 \n「Oh！拜託m7-thang ka7我chhoah斷，這個鏈仔是朋友hou7 我做紀念e5。」監督這時才開嘴。Kiah8槍e5聽著監督e5聲tio5起來，續aN3落去詳細chin5監督e5面。 \n「時錶m7-thang剝la3！Ka7提錢就到額la3！」 \n「到額？5角銀就到額！你 m7-thang滾笑。」Kiah8槌仔e5 beh koh講甚物，奇怪ah！這時伊e5同伴續將槍向伊e5頭殼。 \n「時錶m7-thang剝la3！錢也還伊，伊是監督ne3！你m7-bat聽著監督e5事mah！」 \n「甚物監督？總統ma7相像。咱是beh......」 \n「靜靜！koh hiah chau7-chau7唸我就beh開槍！」Kiah8槍e5 an2-ni喝。伊e5同伴這時莫名其妙，就將錢還監督。 \n「監督先生，真失禮，請你thang放手la3！」Kiah8槍e5那講那注意伊e5同伴。 \n「先生，你thang轉去la3！阮無beh創甚物la3！」Kiah8槍e5 an2-ni講，就坐ti"}
{"text": "7牆仔腳。 \n「我ai3 kap lin2談話，坐teh是真好。」監督那講那坐落ti7石頭頂。 \n「你穩當同情阮這款人，阮是行地獄路e5人，地獄也是欠阮這款比魔鬼較好淡薄e5人來chhoa7路，ha3！ha3！」Hit-e5企teh e5 an2-ni講。 \n「我會thang幫贊lin2甚物無？」監督真溫柔an2-ni講。 \n坐teh hit-e5，金金相監督就開嘴講：「先生，你會認得我mah？」 \n「Boe7，因為火無真光。」監督應。 \n「An2-ni就會看清楚la3！」坐teh hit-e5就爬起來，thng3帽仔，企倚監督e5面前。這個人e5頭毛真烏，只有頭殼心e5所在有一jiah白白。監督看著hit-jiah就想著15 年前e5事。 \n「He是15年前e5事la3！你會記得一個人去ka7你講伊e5某子攏ti7紐約火燒厝e5時燒死e5事mah？」 \n「是la3！是la3！我會記得。」監督thim3頭，hit-e5企teh e5同伴也注神teh聽。 \n「Hit暗你留我tiam3你hia，隔日koh為我chhoe7頭路，chhoe7著顧倉庫e5職，我也kap你約beh禁酒。」 \n「是la3！你kaN2有守約hoN3！」 \nHit-e5人吐一下大氣，koh chhun手大力cheng壁，手煞流血。 \n「無ah！Thai2有守le3！無一禮拜就koh lim，現在也是。總是你e5祈禱我永遠boe7會boe7記得。我hit早起hou7 lin2請e5時，你有祈禱，hit-e5情形刻ti7我e5心內。我e5老母ti7我細漢e5時也逐暗為我祈禱，有一暗老母teh祈禱，老父食酒轉來就踢倒老母。Hit早起你e5祈禱tu2-tu2親像老母e5祈禱。我hit日去chhoe7你e5時tu2親像醉漢，總是你也收留我。Ah！我實在對不住你。我以後e5生活攏是ti7酒家出入，總是你e5祈禱常常親像"}
{"text": "針刺我e5心。我e5頭路已經失落，也bat勞煩警察。Ah！先生ah，我無beh傷害你，你thang轉去la3！」 \n監督攏無振動，m7知to2位e5時鐘摃一點，hit-e5人戴帽仔koh坐落來。Ah！監督e5心感慨滿滿。 \n「你無頭路已經若久lah？」監督問伊，企teh hit-e5應講： \n「半年來，除了搶劫以外是無做甚物工la3！先生ah！搶劫是真無心適ne3！有時親像下暗得無半chiam！」 \n「是la3！若是an2-ni，我若替lin2 chhoe7有頭路，lin2歡喜辦這個工mah？」 \n「先生ah無采工la3！我已經悔改幾若擺，總是無辦法，poah ti7魔鬼e5羅網la3！siuN7慢la3！無thang koh改變e5向望la3！」坐ti7石頂hit-e5 an2-ni應。 \n「無ah！m7-thang an2-ni講。」監督an2-ni講，總是ti7伊e5心boe7 bat生起chiah-nih熱切愛救人靈魂e5心。「Oh！主ah！將這兩個靈魂hou7 我，主ah！為你e5名e5緣故，拯救這兩個人，」伊不斷ti7伊e5心底teh求。 \n「Lin2 m7-thang an2-ni想，上帝m7知beh用lin2到怎樣，lin2是上帝e5寶貝。」監督反覆an2-ni講。這時監督本所有真好e5記憶力hou7 伊想著15年前去chhoe7伊這個人e5名。 \n「Pa-su君！」監督用滿有疼情e5語氣叫伊e5名hou7伊著大驚。 \n「Pa-su君kap你e5朋友lin2兩人今暗若肯到我e5厝，我一定為lin2 chhoe7正當e5頭路。Lin2若想世間iau2有疼e5存在，請lin2相信我是疼lin2 e5。實在我有疼lin2，我ti7疼我為我死e5主耶穌e5面前，我boe7 thang看lin2落地獄。來，相kap來去，來新出發，下暗e5事咱以外無人知，上帝也歡喜赦免"}
{"text": "lin2。KiN3若求伊赦免，伊boe7會無赦免。來，咱三人相kap來祈禱。基督來世間是為著beh拯救罪人。Ah！主ah！救這兩條靈魂。」 \n監督熱烈ai3救in e5心，祈禱以外無話thang講出。監督開始祈禱無久，Pa-su就手am面，那哮那跪落去。Ah！Pa-su e5老母現今ti7 ta2落teh為伊e5子兒祈禱ah？伊e5祈禱也穩當kap監督e5祈禱相同心。以前m7-bat監督hit-e5起頭企ti7牆仔邊e5同伴，後來也受監督e5祈禱所感動。Ah！奇妙ah！聖神e5氣力！早時ti7大馬色e5路上打倒掃羅e5聖神，以及當馬牧師決定beh跟te3耶穌e5時，降落ti7第一教會kap Na2-sat-lek8教會e5聖神，這時也降臨ti7芝加哥極烏暗e5所在，ti7無良心、無有上帝存在e5兩個強盜e5身上，連in本身也著驚。 \n監督祈禱了，Pa-su iau2 teh流目屎，the ti7牆仔。另外hit-e5也因為悔改充滿歡喜，若是iau2-ku2有見笑e5款式。 \n「來，上帝是憐憫e5上帝，下暗lin2來tiam3殖民館，頭路我會設法。」 \n兩人就toe3監督行，到殖民館e5時已經是2點。監督chhoa7 in到一間房間歇睏，監督beh離開房間e5時伊e5面雖然因為chiah久e5勞動加真san2，iau2-ku2實在有發出上帝e5榮光。 \n隔早起監督beh去chhoe7 in，心iau2 lun2-lun2，總是昨暝e5感慨iau2 ti7伊e5心，就照約為in chhoe7頭路。就是hou7 Pa-su做殖民館e5工役，伊e5同伴做附近馬車店e5車夫，an2-ni兩人就beh開始新e5生活la3！ \nHit e7晡一個新來e5工役teh清掃殖民館e5門口，忽然伊停手kiah8頭看周圍，看ah！ti7對面有“第一酒家” e5招牌，過去koh有兩間，oat角hia"}
{"text": "也有三間。Hit時tu2好有人tui3第一酒家出來，香香e5酒味chheng3到Pa-su e5鼻孔。Pa-su kiah8 an5伊e5掃chhiu2，勉強ai3 boe7記得hit-e5酒e5滋味，總是伊e5面一直流chhin3汗，手phih8-phih8-chhoah，指頭仔也轉色。 \n「Ah！監督若緊轉來ma7好！」Tu2-chiah伊有看著監督kap Pou3 牧師出去。伊繼續koh掃2、3分鐘，總是伊那掃那倚近酒家，伊thng3帽仔擦汗，目珠看著櫥仔內e5酒，全身koh抽chhoah。不知不覺伊已經行到酒家e5門口。伊越頭看周圍，就伸手beh開酒櫥；當伊tu2好koaN7 著一kan酒beh走e5時，看ah！Tui3 hit peng5角頭有一個大漢人行來，伊就是監督。 \n監督tui3伊e5手khiu2 tiau5，拖伊beh轉去，伊不管是甚物人，伸手出力cheng去，tu2好cheng著監督e5下頦，監督著傷，總是伊無出聲，只有出力拖伊入殖民館，入客廳就放伊坐ti7地板，Pa-su這時才開聲啼哭，跪teh beh祈禱。 \n「Pa-su，你著祈禱，迫切祈禱，這是第一會幫贊你e5方法，」監督e5面滿有憂悶kap憐憫e5表情。 \n「Ah！監督請你kap我相kap祈禱，救我出地獄！」Pa-su大聲au5叫。監督就kap伊相kap跪落，祈禱煞Pa-su入伊家己e5房，hit暗出來e5時已經親像囡仔e5謙遜。 \n總是對面e5酒家猶原存在，這tui3 ti7決意beh行正路e5人是大e5誘惑。啥時chiah會thang hou7 in抵抗酒味e5誘惑ah！ \n過日監督kap Pa牧師相kap談論這個事。 \n「你知影對面e5酒家是是誰e5 mah？」監督問。 \n「M7知，總是我會thang探聽。你看kiam2有可能thang反對酒家e5存在？In e5勢力，kap地盤e5堅固"}
{"text": "是boe7輸教會。Kiam2-chhai2是無辦法。」 \n「上帝有辦法，親像廢止奴隸制度一樣。咱有必要先知影對面hit間e5所有者。」監督真認真應。 \n「好，我來去調查。」Pou3牧師答應，兩日後Pou3牧師去訪問Na2-sat-lek8教會一個會友，伊ti7 hia受大歡迎。 \n「今仔日來訪問你是為著殖民館對面e5酒家e5事。Khek-liu5-tek君，你kiam2想將厝稅人做酒家是合宜mah？」Pou3牧師直接講出這個要件e5時，這個厝e5主人，面紅，無久koh轉青，續流目屎。 \n「Pou3 牧師，你kiam2知我有參加誓約mah？」 \n「是la3！」 \n「我為著hit間厝也是真甘苦心，he是魔鬼tui3我e5大誘惑，因為我tui3 hia e5收入是真濟。我tu2-chiah也有teh想主的確boe7將伊e5厝稅人做酒家。」講了伸手kap牧師握手。兩人感慨滿滿，牧師相辭轉去。 \n一個月後，殖民館對面e5酒家收起來，Khek-liu5-tek先生m7 na7決心 m7 稅人做酒家，koh歡喜hou7 監督kap Pa牧師做殖民館e5路用。 \n無偌久這間厝受改造做一間家事學校。Hui-li2 ti7 chia大發揮伊e5才能，來教養查某囡仔煮食e5法度。 \nAh！聖神e5工作繼續teh活動，這間酒家已經成做利益人e5所在la3！ \n(活命e5米糧第39-40，42，47-48，51-52，54期，1957年8-9，11月；1958年4-5，8-9，11月)"}
{"text": "二\n少年隊隊長吳國成坐ti7辦公室內底teh看文件，he7 ti7角a2 e5電視開--leh，tu2好是中tau3 tng teh報新聞e5時間。\n電視畫面是南投集集靜清清e5街路，所有e5店門long2關--leh，車頭附近原底排kah kui路e5擔a2 long2無--去a7，路邊三三五五有人khu5 ti7 hia teh hau2。\n「Chit-ma2透過lan2 e5鏡頭，大家e7-tang3看tioh8集集e5情形，e7-sai2講是chiann5稀微，完全無親像進前大家所知iann2觀光做kah有pha7有pha7，人kheh人e5 pou頭。Lan2 sui5來訪問chit位先生。」畫面頂頭是1-e5 gia5 mai3-khuh，chng kah chin so e5記者小姐teh講話。\n「Goa2是kin-a2早起ham7 chhu3--nih8 e5人tui3台中ka-ti7駛車來--e5，chit8-e5來到位gun2 to7感覺怪怪，tann集集gun2 m7是第1-kai2來--ah，m7-koh無1 kai2親像an2-ne，be7輸已經pha-hng--ah，擔a2 long2收了了，店門long2無開，在地--e5 long2面憂面結，連車頭內底上班e5人ma7 long2 teh流目屎，問in an2-choann2 kan-tann直直hainn3頭，lu2 hau2 lu2大聲，sian問to7問long2無--leh。」\nChit條新聞有iann2 chin怪奇，總--是電視chun7 kah chin細聲，吳國成long2無chun3-bun7--tioh8。\n辦公室門開開，陳守義khia7 ti7門kha口tham頭，用手khok門。\n「入--來。」吳國成ka7卷宗he7--leh，老人鏡pak--落--來，gia5頭teh"}
{"text": "看。\n「隊長！」陳守義面色青青無siann2好看，「A榮死--ah。」\n「Li2講siann2？」吳國成聽chit8-e5 choann5變面，本底to7 jiau5-peh-peh e5面皮，chit聲jiau5 kah e7 giap8死hou5-sin5，i ka7目鏡hiak ti7卷宗頂面，「an2-choann2死--e5？」\n「月初了後，in 3-e5人m7知an2-choann2開始tiam7-chih-chih，飯無siann2 chiah8，連siong7 gau5做siau2七a2笑e5 A正ma7變1-e5人，chang暗是A勇teh顧--in，中tau3 chiah8飯時間去ka7看，A榮已經無氣--a7，kui-e5人死直，目屎鼻水流kah kui面long2是。」陳守義sio2停--chit8-e5，看吳國成無beh講話，chiah koh cho3 i講--loeh。\n「人送kah病院to7已經be7赴--ah，先生暫時認為是心臟麻痺，m7-koh真正e5因端ai3開破chiah有法度確定。」\n「我知--ah，lin2先去討論beh an2-choann2理lak8媒體kap家屬e5問題，chiah來chhoe7 goa2報告。」\n「是。」陳守義講soah，頭點--chit8-e5，行出房間。\n吳國成，今年已經五十八歲，是少年隊自來年歲siong7大e5隊長，i原底是1-e5生化學家，ti7美國theh8 tioh8博士了後，tng2來ti7中央研究院做研究員，尾a7因為ka-ti7 e5後生ti7補習tng2--來e5路--nih8，去hou7 piann3車e5竹雞a2 gia5刀phut--死，深深感覺tioh8 chit-e5社會e5青少年問題嚴重，san3心ka7研究員e5頭路辭掉，去考警官大學，灌孤項研究少年犯罪，畢業了後經過幾a"}
{"text": "7 pai2 e5調派，坐chiunn7少年隊隊長e5位，算是完成i e5久年願。\n陳守義出--去了後，吳國成感覺chin無放心，koh特別kha3電話去觀護所，ai3 in特別注意A正kap A發，m7-thang hou7 in有thut-che7。\n(台文罔報第112期，2006年1月)"}
{"text": "芥川龍之介原著<BR>吳昭新台語翻譯\n1 \n  是ti7 teh有chit8工發生e5 tai7-chi3。釋迦牟尼佛閒閒無tai7-chi3，ti7 teh極樂世界e5蓮花池邊，ka-ki7 chit8 e5人慢慢a2 ti7 teh散步。池a2內開e5蓮花long2親像玉a2 hiah-ni7白，對花心金色e5花蕊不時有chit8陣chit8陣e5無法度形容e5芳味飄散到四周圍。極樂世界大概是早起時e5款。\n  無joa7久，釋迦牟尼佛tiam7-tiam7 khia7 ti7蓮花池a2邊，無意中，對kham3 ti7水面e5蓮葉中間看落去池a2 e7-kha e5情形。因為chit e5極樂世界e5蓮花池e5 e7-kha tu2-tu2-a2好是地獄e5 siang7 e7底，所以透過親像水晶透明e5池a2水，ka2-na2透過西洋鏡kang7款，e7-tang3清清楚楚看著三途之河kap針山e5景色。\n  Chit e5時chun7，tu2好ti7 teh看地獄e5釋迦牟尼佛，看著有chit8 e5叫做犍陀多e5 ta-pou人ti7 teh chit8堆罪人中kap人挨來挨去e5人影。Chit e5叫做犍陀多e5 ta-pou人雖然是chit8 e5做過thai5人、放火chiaN5 che7 phaiN2 tai7-chi3 e5大賊賈，m7-koh，佛陀會記得i做過kan-taN chit8-pai2 e5好tai7-chi3。是an2-ni，有chit8-pai2 chit e5 ta-pou人行過暗so-so e5樹林內e5時chun7，看著chit8隻細隻蜘蛛ti7 teh路邊pe5。犍陀多腳giah8--起-來想beh ka7 i踏死e5時chun7，i忽然間想倒轉--來，be7-sai2，be7-sai2，i雖然chiaN5細，一定iah8是有性命"}
{"text": "--e5，無緣無故hou7 i無性命，無管an2-choaN2，是chiaN5苦憐--e5。後尾無ka7 i踏--死，救i chit8命。\n  釋迦牟尼佛na2看地獄e5情形，na2想起chit e5犍陀多bat救過蜘蛛e5 tai7-chi3。Chit e5時chun7佛陀想，若做會到，為著回報做過chit款善事，beh ka7 chit e5 ta-pou人對地獄內救--出-來。Tu2-tu2-a2好，看著邊--a2，ti7翡翠色e5蓮花葉e5頂頭，有chit8隻極樂世界e5蜘蛛ti7 teh牽真sui2 e5銀色e5絲。釋迦牟尼偷偷a2 ka7蜘蛛e5絲theh8到手頂，對親像白玉e5白蓮中間對e7-kha遙遠e5地獄，直直ka7放--落-去。\n2\n  Chit peng5是地獄siang7 e7面e5血池，犍陀多kap其他e5罪人cho3-hoe2 ti7 teh浮--leh沉--leh，m7免講，看toh chit8-peng5 long2暗so-so，有tang時a2 ti7烏暗中kioh是有mih8件浮--出-來，原來he是恐怖e5針山e5針ti7 teh發光，hit種chit8-sut-sut-a2希望long2無e5感受真正m7-bat--過，而且周圍ka2-na2 ti7 teh夢內靜chek-chek，若是有tang時a2 e7聽--tioh8-e5，iah8只有罪人無氣脈e5吐氣聲nia7-nia7。Che是因為e7 lak到chia e5人，long2已經受過chiaN5 che7地獄e5刑罰kah thiam2-thiam2-thiam2，連beh哭出聲e5氣脈都無--a。所以即使是大賊賈e5犍陀多，iah8 hou7血池中e5血chak8 kah be7出聲，親像chit8隻kiong7 beh死--去e5田kap-a2 kang7款，kan-"}
{"text": "taN e7-tang3拚命緊beh走--出-來。\n  但是，有chit8-pai2 e5 tai7-chi3。無意中，犍陀多giah8頭起來ti7 teh看血池頂頭e5天頂e5時chun7，ti7靜chek-chek e5烏暗中，對遙遠e5天頂，m7是有gin5-gek e5蜘蛛絲，親像驚人看--見，發出chit8線細細a2條e5光，向ka-ki7 e5頭殼頂一直溜--落-來mah？ 犍陀多看tioh8 an2-ni e5時chun7，無tiuN-ti5歡喜kah phah手phok8。Chit條蜘蛛絲liah8 hou7 tiau5 ka7攀tiau5--leh，一直ka7 pe5--起-lih，be7 koh再hou7人趕到針山頂，iah8 be7 koh再hou7人沉入到血池內。\n  既然想tioh8 an2-ni，趕緊用雙手ka7 chit條蜘蛛絲纏tiau5手內liah8 hou7 tiau5，開始拚命一直pe5--起-lih。本來tioh8是大賊賈，所以chit款tai7-chi3 chiaN5早tioh8是真熟--e5。\n  但是，地獄kap極樂世界之間相距何止幾萬里，koh-khah tioh8急iah8 chiaN5無容易peh到頂面--去。Peh chit8-chun7了後，到尾--a2犍陀多iah8 chiaN5 thiam2--a，已經無氣力thang koh再chhun手peh tui3頂面--起-lih。已經無辦法--lah，想 beh hioh-khun3--chit8-e7 chiah koh講，吊toa3半途，chit8面對頂頭看遙遠e5 e7-kha e5情形。\n  An2-ni，因為拚命peh--起-來，所以iah8有功效，ka-ki7 tu2-chiah ti7 e5血池，不知不覺中，chit-ma2已經bih toa3 ti7遙遠"}
{"text": "e5烏暗中。而且hit e5茫茫發光e5恐怖e5針山iah8已經ti7 teh e7-kha--lah。若是an2-ni peh--起-lih e5時chun7，beh對地獄走--出-來，並無ti7 teh想 hiah-ni7困難e5 tai7-chi3。犍陀多nng7手捲ti7蜘蛛絲，用來到chia了後有幾a2年m7-bat發出e5聲音笑：「Be7-bai2，be7-bai2。」但是，無意中看--tioh8，ti7蜘蛛絲e5 e7-peng5，m7是有che7 kah be7得算e5罪人，toe3 toa3 ka-ki7 peh--起-來e5後壁，ka2-na2 kau2-hia7排kui-choa7，iah8向頂面chit8心ti7 teh peh--起-來mah？犍陀多看tioh8 chit e5情形，iah8 tioh8驚iah8恐怖，有chit8-tau3久，kan-taN ka2-na2 gong7呆e5嘴開開，kan-taN目chiu直直tng2。Kan-taN ka-ki7 chit8-e5人iah8 kiong7 beh斷--去e5 chit細條e5蜘蛛絲，an2-choaN2 e7-tang3擋e7 tiau5 hiah-ni7 che7人e5重量。若是萬一對中央斷--去e5時chun7，siang7要緊--e5是連我ka-ki7，chiaN5無容易chiah peh到chia，iah8都ai3 lak to3-tng2去原來e5地獄。若是an2-ni，m7是chiaN5大tai7-chi3 mah？但是，ti7 chit e5中間，幾千幾百e5罪人，iau2 ti7烏烏暗暗e5血池a2底ngiau2-ngiau2 so5 kui-chun7爬來爬去，ti7微微a2發光e5蜘蛛絲頂排做chit8-choa7，拚命ti7 teh peh--起-來。若是ch"}
{"text": "it-ma2無想辦法，蜘蛛絲一定e7對中央斷做nng7-chat lak--落-去。\n  An2-ni，犍陀多大聲嚷：「Oeh，罪人--a，chit條蜘蛛絲是我e5，lin2到底得tioh8 siaN2-mih人e5允准peh--起-來-e5，落--去，落--去。」\n  Tioh8是chit e5時chun7，一直long2無tai7-chi3 e5蜘蛛絲，忽然間對犍陀多吊--tioh8 e5所在，phok chit8聲，斷--去-lah。所以犍陀多iah8 be7得--e5-lah。做chit8-e7，親像kan-lok8-a2直直tng2，chiaN5緊tioh8栽落去烏烏暗暗e5深淵。\n  Kan-taN留chit8-te2-te2-a2極樂世界e5蜘蛛絲，閃siak tioh8細微e5光，ti7 teh無月娘，iah8無星e5半空中。\n3\n  釋迦牟尼佛khia7 ti7極樂世界e5蓮花池邊，tiam7-tiam7-a2 ti7 teh看chit一切e5頭尾經過，但無joa7久，ti7犍陀多親像石頭沉入血池底了後，佛陀面上帶tioh8悲傷e5表情，koh開始i e5散步。因為想beh kan-taN ka-ki7 chit8-e5人對地獄走--出-來e5無慈悲e5心思，受tioh8 kap ki5心思kang7款e5報應，lak to3-tng2去原來e5地獄，ti7釋迦牟尼佛e5慧眼來看，大概ti7 teh想 chit8-e5 iah8苦憐但iah8是了然e5 tai7-chi3。\n  M7-koh，極樂世界蓮花池內e5蓮葉，對所發生e5一切，long2無去管--i。Hiah-e5親像玉a2 e5白花，ti7釋迦牟尼佛e5 kha邊，花goh搖--leh搖--leh，對花心e5金色花lui2，不時飄散出無法形容e5 phang味到四周圍。極樂世界大概是teh be"}
{"text": "三\n因為A榮e5家屬直接to7 chong5去chhoe7立法委員，警政署承受chin大e5壓力，hit暗吳國成to7接tioh8通知，隔tng-kang i tioh8 ham7警政署長開記者會向媒體來說明。\n吳國成想long2想be7到講i坐隊長e5位e7去tng tioh8 chiah-nih8大條e5代誌，tioh8 kap頂司做夥開記者會，看tioh8署長面au3面臭，i除了一直teh思考beh an2-choann2對外poe2會，心內oan-na開始teh煩lo2 che對 i kha-chhng後e5 phah-tat，e7有sim2-mih8影響。\n「請問過身e5少年人是an2-choann2 e7 ti7觀護所接受輔導。」1-e5記者giah8手teh問。\n署長ka7吳國成sai2目箭，意思是beh ai3 i回答。\n「Chit-e5少年家是因為使唆另外2-e5同學，用暴力攻擊另外1-e5同學，造成被害者慘死，現此時案件因為少年法庭iau2 teh審理，所以chit段時間in chiah e7 ti7觀護所先接受輔導戒護。」\n「Lin2 ti7戒護期間kam2有tui3 in虐待，iah8是有sim2-mih8無適當e5體罰？」\n「無，che我e7-tang3 ka7大家保證，gun2絕對無任何傷害in e5行放。」\n「吳隊長！根據家屬提供e5資料，chit-e5少年家是心臟麻痺來過身--e5，i e5死體kui面long2是目屎kap鼻kou5，che明明是ti7過身進前受tioh8 chin大e5痛苦，lin2 beh an2-choann2解釋？」\n「Che，gun2 koh ai3進一步來調查，m7-koh根據我e5了解，gun2絕對無虐待chiah-e5 gin2-a2。」\n記者會e5氣氛chin bai2，因為少年人死kah chin慘，而且"}
{"text": "ti7戒護所內底是toa3單人房，所以媒體kap家屬long2無法度諒解警方e5講法，甚至連警政署長to7無siann2有法度接受吳國成e5說明。\n「1-e5人好好，e7無代無誌心臟麻痺死--去，koh進前long2無病史」署長ti7記者會了後chin siunn7氣，對頭to7罵。\n「是，署長，gun2 iau2 teh調查。」吳國成ma7 kan-tann e7-tang3 i-o從事。\n「Li2明a2-chai3開始hioh睏，li2 e5位goa2 e7先chhoe7人來替。」\n吳國成心內知知--leh，tann piak大khang，hong5 tiah職了後接受調查是tiann7-tioh8--e5，所以聽tioh8署長an2-ne講，i一點a2 long2無意外。\nHit暗吳國成坐ti7 chhu3--nih8，手內theh8已經過身e5牽手kap後生e5相片，心內有iann2 chin怨嘆。\n「Chin失敗，我放棄一切，chiann5無簡單chiah坐chiunn7 chit-e5位，結果an2-ne收尾，實在有夠失敗。」\n電視開--leh，新聞teh報--e5，long2是少年隊戒護少年chhenn-chhioh死，kap今a2日記者會e5錄影，ham7吳隊長已經hou7署長lut職e5消息，吳國成lu2聽kha尾lu2冷，remote theh8 leh，一直teh轉台。\n突然間，吳國成去注意tioh8 1-e5新聞，集集、埔里、名間傳出怪病，民家無心討than3，tak8-kang目屎流目屎滴，醫生檢查身體long2正常，懷疑是某某精神疾病，看tioh8 chit-e5消息，吳國成心肝頭choann5 chhiak--chit8-tio5。\n(台文罔報第112期，2006年1月)"}
{"text": "四\n林進勇，A榮過身進前hit暗tong-tit8 e5隊員，kap陳守義等等1陣人坐ti7會議室e5長桌a2 chit-peng5，另外hit-peng5是李檢察官kap警政署e5督察，beh來了解案情。\n「Tann對指ma7對指--ah，初步了解戒護所內應該是無虐待e5 he7-hang7，chit-ma2請lin2配合gun2進一步來了解過身e5少年ti7過身進前e5情況，kap in平常時e5 lim-chiah8，醫療照顧e5細節。」\n「Ti7莊士榮過身進前，lin2 kam2有發覺sim2-mih8 khah特別e5代誌，請lin2斟酌想看mai7。」李檢察官講。\n「檢察官，督察，講--起-來，一切long2 chiann5正常--leh，na7一定beh講有sim2-mih8 khah怪奇e5代誌，我想kan-tann有1項。」林進勇開嘴講話。\n「A榮是kap另外2-e5少年人做夥入--來e5。In 3-e5個性long2 chin活跳，是m7知thang煩lo2 e5暢舍a2。M7-koh，月初了後，in soah long2變1-e5人。」\n「An2-choann2講？」督察真好玄ka7問。\n「3-e5 gin2-a2開始面憂面結，kui-kang直直hau2，日iah8 hau2，暝ma7 hau2，飯long2無siann2 ai3 chiah8，問in是an2-choann2，kan-tann一直講in做了m7-tioh8，真退悔。」\n「是m7是法庭teh beh審判--ah，心內peh腹，所以才...」李檢察官teh問。\n「Goa2想m7是--leh，in long2 iau2 be7十八歲，雖然做出hiah-nih8-a2兇死e5代誌，m7-koh法律上對少年犯khah有量，na7照in e5個性，我實在想be7曉in nah tioh8 an2"}
{"text": "-ne艱苦罪koa3，甚至到hit款身體be7堪，choann5 chhenn-chhioh死e5程度。」林進勇講kah chia，kan-na2有ti3覺ka-ti7講m7-tioh8，緊beh tng2話門，「無--lah，檢察官，goa2 e5意思是講，na7無其他e5起致，A榮e7無張無ti5 an2-ne艱苦--死，he實在是天師壇出鬼--lah！」\n「Li2講月初，月初e5時chun7，lin2 kam2有hou7 in chiah8 sim2-mih8藥a2，ah8是有sim2-mih8 khah無su3常e5代誌？」李檢察官繼續問--loeh。總--是無人想有thang應，「In tu2入--來e5時，因為tu2來ti7 1-e5新環境，chiann5緊張，koh ti7外口放蕩慣勢--ah，食睏long2無好款，四koe3拆椅a2 siak桌a2，窗a2門m7知去hou7 kong3破幾te3，koh khap8-be7-tioh8 to7 kap人冤家相phah，教long2 be7聽，m7-chiah後--來經過精神科醫生e5同意，ka7 in注射。」陳守義想chiann5久才開chhui3。\n「是注sim2-mih8藥a2？」檢察官koh問。\nChit-kai2是林進勇應：「普通e5安神藥a2，醫生合藥--e5，chit款代誌ti7 chia是pou7-peng5有--e5，goa2想應該無sim2-mih8問題chiah對。」\n檢察官問soah，有順soa3去看toe3 A榮入--來e5另外2-e5少年人，A正kap A發，有iann2 to7親像林進勇講--e5，kui-kang teh khau3，khau3 hit-ho7無暝無日--e5，到tann已經面色死白，kui-e5人kiu ti7眠床頂吊大tang5--a7，李檢察官ka7 in當"}
{"text": "做重要e5證人，sui5派車ka7 in 2 e5送大病院去做檢查kap治療，並且另外派人特別ka7保護。\n(台文罔報第112期，2006年1月)"}
{"text": "一\n半暝2點外e5大安公園暗so-so，黃hoann2暗淡e5路燈chhio7 long2 be7遠，頂半暝吵kah kiong7-beh hian chhu3-koa3 e5 am3-pou5-che5 iah8已經khun3 kah tiam7-chih-chih--ah，chit-e5時chun7，kan-tann有1-chun7 1-chun7 na2 teh cheng米e5聲，chham細細聲a2，teh beh聽be7 tioh8 e5 ai-chhan，親像利劍劍e5刀a2 tu7破kian-tang7 e5空氣。\nA正ka7 A福ui3塗kha ka7 chhah--起來，兩支手骨thann2 ti7 i e5 koh-e7-khang，用kha出力tui3 i e5 kha-chhng-phe2 hiong5-hiong5 ka7 cham3--落，A福已經hou7 phah kah無氣力thang tu2手，kui-e5人親像斷線e5 ka-le2-ang5-a2 hiong5-hiong5 chong5 ng3頭前。\nTi7 hit-peng5 A發早to7等便便--ah，用手後tenn正正對A福e5胸kham2 kiat--loeh，A福隨大大力phiann ti7塗kha，四腳ng3 chiunn7天，kui身軀long2血，面腫kah be7輸做醮ka7 ong5-lai5 e5豬公。\n「Kan2，chit-khou sut-a2-piau2 koh teh假死，kui氣hou7死khah透--leh！」A正kap A發na2講na2笑，1-e5人liah8 kha，1-e5人liah8手，ka7 kng來ti7水池邊，同齊hoah聲：「chit8，nng7，sann！」ka7 m7知人e5 A福hiat落去水底，2-e5人hoan5頭離開，n"}
{"text": "a2 teh phah-pho5-a2歡呼。\n隔tng工早起，A正kap A發kang7款phainn7冊包a2去學校上課，中tau3 hioh睏e5時chun7，有汽車修護科二甲e5人chau2來chhoe7 in班--e5 pho3豆，ti7教室外口e5亭a2-kha kang2 kah不止a2大聲。\n「Gun2班hit-e5 A福kin-a2日無來--neh，m7知chang5-am3走去toh去風so，tann可能iau2 teh kounn5 e5款。」\n「Kan2，he無來siong7好！」\nA正kap A發聽tioh8 in teh la7 chit-e5話題，2 e5人隨tui3教室內底sam-pan-io5 --出-來，表情na2親像beh領獎，不止a2 chhia-iann7。\n「Oeh！A福gun2知iann2 ti7 toh--lah！」A正連khui3-khau2 long2 tai3臭屁。\n「An2-choann2，lin2 ka7藏ti7 toh？」1-e5 cha-pou-gin2-a2 khia7三七步，雙手chah ti7 lak袋a2，i穿e5 hit領短ng2 e5白色sia2-chuh，頂3-liu2開開無liu2，ka7 1支hun，目chiu bui-bui問--in。\nA正ka7 A發sai2 1-e5目尾，意思beh hou7 i出頭講話，「A榮大--e5，gun2 chang5-am3 u7 sio2-khoa2 ka7修理--chit8-e5，koh sun7-soa3 ka3 i bih水，chit-ma2 tiann7-tioh8是teh chhu3--nih8喘，peh無siann2 e7起--來。」A發na2講na2 teh peh siau2鬼a2面，oh8 A福tioh8重傷phak ti7塗kha noa3"}
{"text": "，1-tin7學生a2笑kah ki7-ka7-kun2，ka7軍訓室teh睏tau3 e5教官吵精神，帽a2 sa--leh，出來beh le2--人。\n(台文罔報第112期，2006年1月)"}
{"text": "五\n「Oeh，A星，li2是teh pinn3 siann2 bang2！」吳國成「phiann5」chit8-e5 ka7研究室e5門踢--開，sui5大細聲teh giang2，i一路趕來到位，是氣kah liah8狂，青筋tiunn3 am7。\n「成--e5，chiann5久無來--ah，」A星hoan5頭ka7 siam--chit8-e7，sui5 koh繼續teh做i e5實驗，「tann一choa7路chiah遠，sio2坐--chit8-e7 lah，有sim2-mih8代誌tioh8一定ai3 an2-ne跳kha頓蹄！」\n「Kan2，li2 koh teh ka7 lin2 pe7 tinn3-chhinn！Li2講，li2是m7是ka7藥a2 theh8對南投去--a7？」\n「成--e5，che nah有值得li2 teh大驚小怪，」A星ka7 mih8-kiann7 he7--leh，行去邊a2開水道teh洗手，「goa2 ka7 li2講，he莊kha所在，外nih8-a2淺腹腸--leh，goa2白色e5長衫moa--leh，去kah公所，講goa2縣政府派來beh注預防射--e5，chhin3-chhai2 1張證件ka7 phiu--chit8-e7，to7 hou7 goa2 1間房間--a7，」A星na2講koh na2 teh笑，吳國成是氣kah kha手肉phi5-phi5 chun3。\n「He na7 lu2是山khang角a2-phang7 e5所在，平常時a2政府han2得照顧，chit8-e5聽tioh8有免錢e5預防射，he是1-chhui3傳1耳--oh，m7免放送，所有e5人long2 pin5頭來到位，陣頭排kah外nih8-a2長--leh，你kam2知？」\n「我你--leh...kan2...kan2 lin2娘c"}
{"text": "hi-bai...kan2...li2 e7害死外che7人li2知--無？」吳國成面色烏lek-lek，氣kah phuh-phuh喘。\n「害--人？成--e5？Li2講話ma7 khah客氣--leh，che是li2偉大e5發明--neh！『Genetic behavior modifier』，基因行放改造劑，來，lan2來看li2 e5研究報告，建議使用方式，皮下注射；pan7-phoe e5效果，透過放射性物質改變基因，加強受藥者e5 罪惡感，進一步來ah屈不正當e5行放...」A星m7知ui3 to2-ui7 sa 1份報告，khui3-khau2 be7輸khia7 ti7台頂teh紹介得獎e5作品--leh。\n「Mai3 koh念--ah！」吳國成ang7聲ka7 tong3。\n「An2-choann2？Li2 kam2 m7是講li2 e7因為chit-e5發明來得tioh8 Nobel獎？Li2 chhoe7 tioh8人e5罪惡感e5基因已經二十年--ah，li2 an2-ne tiam7-tiam7-tiam7，因為li2 beh一雷天下響kam2 m7是？ Li2是天才，li2 m7-na7 beh chhoe7 tioh8問題，koh beh順soa3解決問題，li2 beh chiann5-cho3 siong7偉大e5生物化學學者，hou7萬世代e5人long2 e7記得li2 e5名。」A星lu2講lu2激動，lu2講lu2 oa2--來。\n「A星，li2是an2-choann2 beh an2-ne choe3？」吳國成無hiah-nih8大母聲--ah。\n「Goa2 nah有做siann2？成--e5，li2 kam2 m7是講li2已經chhoe7 tioh8醫治少年犯e5根本方法--ah，koh暗靜放我入去觀護所，ka7安神藥a2 s"}
{"text": "ai2-thui3包，thang ho7 hit 3-e5少年--e5試看mai7？Tann li2 chit-ma2 long2 beh sia3-sin-li7--ah houhnn。」A星na2講na2 teh奸臣a2笑。\n「Mai3 koh講che--ah，A星，無論an2-choann2講，你long2無應該火燒chhu3燒過間，去害hiah-e5無辜e5百姓人。」\n「好--lah，Lan2 ka7話講破！」A星ka7手ng2 pih--leh，講「Li2 chit-e5 bau7贏無bau7輸e5 sut8-a2-kiann2，三十五年前，li2用卑鄙e5手段搶走goa2 e5麗珍，chit8-e5出國tng2--來，ti7研究院變cho3紅牌e5研究員，大sian koh kun2龍，開始看無麗珍ti7目底，choann5-a2 ka7 pang3-sak，麗珍自殺，一直到出山，你連來liam香to7無。」Chit-ma2換A星氣kah tiong3膽。\n「Li2真gau5，sim2-mih8 long2 beh ka-ti7 bauh8，li2想beh ka7所有e5研究成果long2 掛ti7 ka-ti7 e5名e7，為tioh8 mai3漏洩秘密，為tioh8 beh chit8-e5發表to7 thang 1-e5雷，天下響，li2利用goa2去ka7藥a2偷換包，thang秘密來進行人體實驗，想be7到houhnn，goa2 ti7 三十冬後，總算等tioh8 chit-e5替麗珍報仇e5機會。」A星講kah chia，soah有sio2-khoa2 iang5氣。\n「你...你to7是hit-e5 A星...」吳國成目chiu金金ka7相。\n「感謝li2 hou7 goa2 chit-e5機會，e7-tang3有機會來偷theh8 li2 sio"}
{"text": "ng7 kai2貴氣e5研究資料，tann li2 to7敢theh8 hiah-e5學生gin2-a2來做試驗--ah，ti7南投做khah大--tam7-poh8 e5試驗nah有算siann2--leh？」\n「Hngh，hiah-e5 m7-chiann5猴死gin2-a2，goa2 e5心肝a2 to7是去hou7 in chit款竹雞a2 phut--死e5，goa2 hou7 in修善e5藥a2，in koh ai3感謝--goa2 leh，ah na7死，he ma7是應該--e5，in 一百條臭賤命，ma7賠be7起goa2 e5心肝a2 kiann2。」吳國成講kah chia，見笑轉受氣，雙手tenn7拳頭母，氣kah咬牙切齒。\n「成--e5，chit-ma2 li2 be7假siau2--得ah，檢察官已經注意tioh8 chit 2-e5案件有交kann5--得，li2 chit-e5 ka7少年犯注毒e5少年隊隊長，準備去chiah8免錢飯--lah。」\n「A星，li2恨--我to7 chun2 soah，hiah-e5人kap lan2 long2無sio黏ti3-toa3，li2去thau7--in chhong3 siann2？」吳國成問--i。\n「Goa2 beh hou7 li2 e5實驗無法度koh-chai3 am-kham3，ma7永遠無法度成功，goa2 beh hou7 li2 ti7內籬a2內底懺悔、艱苦；」A星chhui3-noa7吞--落，koh繼續講--loeh，「na7 hiah-e5人，in是ka-ti7 chiah8罪死--e5，無人thai5--in，in無1-e5是無辜--e5。」A星na2講，na2 ui3 lak-te7-a2 gim7 1支射筒出--來，對手肚注--loeh。\n「A星，li2 teh ch"}
{"text": "hong3 siann2！」吳國成看tioh8 beh搶已經be7赴。\n「Goa2 chiah無ai3 kap li2 tau3陣去坐監--leh，goa2 e7好好a2反省ka-ti7 e5罪koa3，一直到我斷氣去到麗珍hia為止。」\n窗外突然間有幾a7 chiah警察車來到位，A星射筒phiann--leh，笑笑講：「成--e5，koh有1件代誌我iau2 be7 ka7你講，你來進前我已經hiam3警察--ah，行，lan2做夥chiunn7車。」\n吳國成目白舌吐，hou7 A星拖leh行tui3外口，2-e5人sui5 hou7警察押chiunn7車，sai2 tui3地檢署。\n尾手e5話\n集集、名間、埔里ai-khau3 e5聲，ti7 1個月後chiah toe3 hiah-e5人tai5入塗，he聲聲句句，有人因為白賊，有人因為自私，有人因為偷theh8，有人因為無iu2孝teh後悔，俗話teh講：「鼻孔ann3--落，無1-e5好人。」koh講：「良心--e5 iau2 be7出世。」好ka-chai3 lan2 e5良心tiann7-tiann7 teh tu3-ku，好ka-chai3 lan2無kinn3-na7「是m7是，罵ka-ti7」，無kui-kang teh田螺thiann3尾，siann2人e7堪得，到尾--a7世間百歲年老--e5 m7 to7無te3 thang chhoe7。\n(台文罔報第112期，2006年1月)"}
{"text": "1662年2月11早起 8 點，我 ti7 Zeelandia城外倒 than2-chhio3，kui-sian人浸 ti7 清紅 e5 血水內底，向望昲昲 e5 天，上尾1-pai2 喘氣。\n過去chit 9工，我 tak8 工 chhoe7 攔頭延緩離開 e5 時間，一直到今a2日天光，Koxinga(國姓爺）講 e5 對期到，就準 kui 暝無眠，心內koh-khah an2-choann2 艱苦，透早，ma7 是tioh8 chhoa7 最後 1 陣阿兵哥舉旗a2、pun5鼓吹，齊齊整整、英威驕 kiah 行ng3 pha碇 ti7 台江內海 e5 Erasmus，這ma7 是荷蘭 ti7 大員 e5 上尾一隻軍艦。\nHit 時陣離我頭 pai2 來到 chit-e5 島嶼，已經22冬--loh，欲hong5派來chit 位進前，我已經toe3東印度公司e5 軍隊，si3-koe3 kap人拚陣，立下be7少功勞，我一直long2會記得1640年e5 hit-chit8工，ti7 駛向大員e5 hit隻號做Zeeburch e5 船頂，Maire將軍大聲宣佈講：「遵奉國王陛下e5命令，交仗Pieter Boon做上尉，國王萬歲！」船頂 toann7 大銃 e5 聲、大家 e5 歡呼，ti7 海頂 tan5 m7 知外久才soah，hit 陣我 iau2 少年，想講人生無有 sim2-mih8比 che koh-khah 爽神 e5 代誌--ah，透底ka7 去到公司營位16 冬久e5 南方島嶼，看做是我 e5 軍人生涯內底，khang3 起 lih 另外1-e5 坎站 e5 好機會。\n另外1-e5坎站，he是合該然--e5 noh！雖罔軍事行動原底就有輸有贏，m7-koh 1643到1650 chit幾冬，公司已經掌握kui-e5島嶼e5西部大部份，ham7東部一部"}
{"text": "份，有幾a7場關鍵e5戰爭，就是我chhoa7兵thai5贏--e5，阮用三冬e5時間，就已經差不多欲ka7 kui-e5島long2行透--ah。\nHiah-e5野人無銃枝、大kong3，in 甚至koh-khah輸明帝國hiah-e5 sio2-khoa2舊相e5鐵甲部隊，大部份kan-tann靠大刀kap弓箭就數想beh 對敵，nah有可能做阮e5對頭？總--是，一場koh一場流血e5戰爭內底，soah有chit8-koa2場面，kap chit8-koa2人面，親像tioh8傷留--落-來兮khi5 kang7款，一直印 ti7 我e5心肝底，he內底koh-khah有1-e5人，choann-a2變做我chit世人透尾放be7落e5掛吊。\n＊ ＊ ＊ ＊\n我無法度ka7 hit雙黃gim7-gim7、光sih-sih e5目睭放hou7 be7記--得，ma7無法度放be7記得hiah-e5伊暴憑講出chhui3 e5 話，ti7 後--來算long2算be7離e5暗暝內底，hit雙目睭liah8我直直ge5，見pai2 long2 hou7我流凊汗，kui身軀tam5-lok-lok，kiong7-beh be7喘氣，見pai2 long2 ti7 眠床頂艱苦kun2-leng3，驚kah雄雄精神--起-來。\nHit工是1644年兮9月初6，大員長官 Caron命令我chhoa7 300 e5兵a2、60 e5 奴才kap另外1陣Siraya人組--起-來e5部隊，坐上6隻軍艦，直接上北，去phah雞籠、淡水kap Cabaran，了後koh phah-tat beh落南去 phah 統治17 e5村社 e5 柯大王（Quataongh）。\n阮起程hit工天氣真好，天色青leng3- leng3，位雞籠起山了後，sui5 thai5入去Cabaran，才幾工ni"}
{"text": "a7-tiann7，44 e5 村社就long2收做公司e5領土，10月初，部隊chhoa7 tng2來雞籠，phah去到淡水hit-tah，安營 ti7 村社內底，lim酒慶祝，因為chit-pai2 e5任務，實在是太順事，若hit時陣來看，就準是beh ka7 kui-e5島嶼long2佔，ma7是親像桌頂 ni 柑。\n10月初，軍隊行山路向南，一路經過竹塹，差不多long2無tu2-tioh8有人對敵，野人chit8-e7看tioh8火銃chiah-nih8厲害，long2走kah be7 顧得，in 獻上鹿皮kap五穀，表示beh順趁公司，我坐 ti7 兵營內底，手na2 so ka-pi色帶白色花點、上好e5鹿皮，心內想講柯大王kiam2-chhai2是人想--出-來-e5，伊 e5 王國 ma7 kan-tann 是風聲謗影nia7-tiann7。\n10月17欲暗仔，天邊浮1-ian5 怪奇紅hoann2 e5 色水，看e7出野人long2真掛懷，我透過通譯知iann2，beh變天--ah，18 hit工，風雨大kah兵a2 tak8人long2無精彩--去，生狂風ka7樹a2位樹根khiu2倒--起-來，原底khoann-khoann-a2流e5溪水，已經be7輸一條濁chhoe2- chhoe2 e5黃龍，阮tiau5 ti7安營e5地場，be7-tin2 be7-tang7，19 hit工，通譯soah偷走，阮kap在地人講be7通，只好臨時改換行軍e5 路線，沿海岸來行，khah免失路，chit-e5風颱，hou7阮失去船隻送--來e5補給，又koh tioh8潦過1條koh 1條chhoah流 e5 大溪，我 e5 心--裡chhi3-chhak8，開始感覺無siann2 tioh8。\n隔tng2工 ti7 中部，阮行來到崙 a2 地，無張持 koa"}
{"text": "n5-koan5 e5 草 a2 內底soah走出幾a7百 e5 野人，in long2無ka7 銃子khng3 ti7 目地，giah8刀、柴棍a2 kap長矛就衝向阮來，雖然阮chiann5緊就ka7 in phah倒tng2--去，m7-koh in chit-pai2 用暗步，phah死幾a7-e5兵a2，koh來，中tau3風雨chong2停，出大日虎，Bodor（水里社）e5人soah si3-koe3放火，beh ka7 阮妨礙，我氣chit8-e7下令放盡磅進攻，ka7厝long2 ka7燒了了，叫兵a2 ka7 thai5 kah臭腥荒，大火kap烏煙直直chheng3去到水色兮天--nih8，青色 e5 草埔頂koan5，有倒幾a7百 e5 野人黃phi-phi e5死體，一所在long2是烏紅e5血水。\n兵a2 ka7 Bodor e5 尪姨頭毛khiu2--leh，用銃koainn2 ka7 kong3，beh ai3 伊乖乖a2做頭前chhoa7 路，m7-koh伊kan-kan直直用破脆e5聲，講 hit 號阮聽無e5話，大聲hoah喊，幾a7工tak-khap8，hou7兵a2不止a2風火toh8，in hiann5 柴起火，ka7 尪姨雕龍蝦，想beh親像阮國處置oe3惡上帝e5人hit款，ka7 燒hou7死，火燒kah chiann5 me2，尪姨e5身軀 ti7 火--nih8因為艱苦kun2-chun7，火囷chheng3出青色e5煙，空氣內底鼻會tioh8頭毛kap人肉臭火ta e5味，我ka7鼻a2 om--leh，看向火囷，看tioh8 hit-e5尪姨，伊雖然hou7燒kah大空細裂，kui-e5面烏--e5、紅--e5 lam7做夥，m7-koh 1雙目睭soah大大蕊、peh金金，帶黃hoann2 e5色水，liah8我直"}
{"text": "直gin5，無 ti 無噹伊哀哀叫e5聲，soah變做明明明e5話句，我因為gong5-giah8，原底chhah-koh e5雙手choann-a2放倒--落-來，oh得相信，伊nah e7 用荷蘭話teh hoah：\n「外來 e5 敵人be7 ka7 阮永永制壓，lin2 e5 氣力 kap用強加hou7--阮-e5，尾手會hong5呸痰呸瀾、long2-chong2摒hinn3-sak！祖靈看見chit片le3-tau2 e5土地kap in e5 kiann2 孫仔，阮會永遠khia7 ti7 chia！」\n伊1-pai2 koh 1-pai2講chiah-e5話，lu2來lu2 se3聲，一直到伊hou7大火燒做一塊烏炭，ti7 黃ham2-ham2 e5火--nih8 at-khiau、kui身人坐倒--起-來。\n柯大王抵敵kah chiah厲害，hou7我真意外，我認為只有koh-khah硬，用khut8 頭步，in chit 陣野人才e7 知死，這也是為sim2-mih8 10月22阮phah入去Pasua(半線社）e5時，我e7 koh 1-pai2下令ka7 村社 long2 放火燒，soah無量講野人走去風頭peng5，位樹林a2放火，阮hou7火倒pha，iau2 be7赴ke想，四khou輪tng2暴其憑聽見幾a7百、幾a7千人teh喊hoah e5聲，響kah hou7人phah-chhin3，無外久，hou7烏煙chah8--leh e5天頂，千萬支箭親像落雨射倒--落-來。\n大火內底，兵a2拼死走向海墘，溜尾soann 起lih來打chat e5船頂，因為大部份e5裝備long2 phah-m7見，部隊姑不將tioh8先tng2去大員，ti7 船頂e5時，我實在m7知beh an2-choann2 ng3頂司解說我軍人生涯內底罕見e5大敗板，"}
{"text": "na7 Bodor hit雙黃hoann2 e5目睭，ma7 ui3 hit-e5時陣開始，定定ui3烏暗內底看倒--出-來，ka7我 gin5 無停，hou7我不時lun2-neh，雖然隔tng2年年初我koh chhoa7部隊phah贏柯大王，算是報niau鼠a2冤，m7-koh hit雙目睭kap hiah-e5讖語，已經變做我永遠e5凶夢。\n＊ ＊ ＊ ＊\n1661年，我已經調轉去Batavia有11冬--阿，tioh8半冬才e7-tang3轉來大員1-choa7，kap Nakao tau3-tin7 1 禮拜e5時間，就算真m7願，做1-e5軍人，除去怨嘆是koh thang an2-choann2。\n6月24，我chhim2頭聽tioh8人講 Maria號傳--過-來e5消息：「大員去hou7 Koxinga e5大軍包圍」，心內急kah beh死，我kin2-piang3-piang3請人送1張批hou7 Batavia總督Maetsuyker，講我願意加入打chat e5部隊，趕去大員，等a7等，船隊一直拖kah 7月初5才起行，我心內煩惱 Nakao e5安全，chiah8 be7落、睏be7去，kui-e5人消骨落肉。\nHit冬已經是熟識Nakao了後e5第16 冬--ah，iau2 e7記得hit 1冬，我chhoa7 200外e5兵a2，chham在地人組成e5部隊，奉命令去phah 1-pai2 koh 1-pai2反背e5 Cabaran，欲透底 ka7 in 降伏，順soa3 ma7去走chhoe7傳說內底e5 hit條黃金河Turoboan，阮chiann5 輕可就ka7 34 e5村社phah--落-來，m7-koh ti7 Sochel kap Katitapan soah戰kah真艱苦，有be7少兵a2 tioh8傷iah8-si7"}
{"text": "死--去。\n野人因為kap外人chih-chiap，ma7開始 theh8-tioh8 chit8-koa2銃枝，hou7阮無法度koh親像往過hiah-nih8簡單to7 hou7 in降服，等戰贏了後，我一點a2 to7 無躊躇，sui5下令ka7 chit 2-e5村社放火燒，ka7 chiah-e5 對敵e5人chong2 thai5，我手giah8軍刀四界na2巡，來到一間因為toh8火，已經半倒e5 khia7-ke-chhu3 頭前，soah看tioh8 1-e5 cha-bou2 gin2-a2 theh8 pu5-hia，ui3 1-e5 khih-kak e5水缸，直直iunn2水潑對大火，我一面因為伊無逃走感覺真意外，一面ma7對伊chit 款放外外e5態度真siunn7氣，無想就向前，刀giah8 koan5 beh ka7 phut--loh8-去。\n5冬以來，我自底m7-bat ka7 chiah-e5野人khng3 ti7目睭內，我一直ka7 in當做某1款親像人e5 cheng牲，對cheng牲nah有sim2-mih8道理thang好講，ma7無需要ka7 in疼惜，只有刀a2、棍a2 kap sut-a2才會hou7 in聽話。總--是 tng chit-e5 cha-bou2 gin2-a2 seh8過身看--我，我ui3伊平靜e5面，看tioh8 1雙大大蕊、清清清 e5目睭，he 白仁白白白，ka7深ka-pi色e5目睭仁包--leh，m7知為sim2-mih8我choann-a2神--去，我看見靈魂e5光 teh sih，去hou7 chhio7--tioh8 e5 hit 目chit8-nih久，我m7知為sim2-mih8，soah深深因為ka-ti7 e5 la-sam5 kap罪惡tioh8驚。\nCha-bou2 gin2"}
{"text": "-a2看了，koh tiam7-tiam7 seh8 hoan頭，繼續用hit-e5 se3-se3-e5-a2 e5 pu5-hia kap大火pinn-puih8，我hit-tang陣long2 be7記得ka7 lak ti7 塗kha e5軍刀khioh--起-來，kan-tann gong7-gong7 khia7 ti7 hia ka7看。\n講--起-來be7輸倒削，為tioh8 mai3 koh hong5派去thai5伊e5族人，我soah tioh8 kap伊長期分拆，1650年，我申請調去Batavia，m7-koh Nakao無允准kap我做夥去，我kui心ng3望chiah8老退伍e5 hit工，就e7-tang3 kap i 團圓，免koh分--開。\nTann chit-e5夢已經be7輸點蠟條chhai7 leh吹風，一路toe3 Caeuw 將軍率領e5 船隊趕向Formosa，心肝pih8-phok8跳，我煩惱Nakao，khah煩惱過大員kap Koxinga e5戰爭。\n靠著阮軍海岸大砲e5幫chan7，阮真無簡單 chiah chhoann3過Koxinga kui大陣e5戰船，入去到Zeelandia，我心內tioh8急，chit8-si3-koe3探聽Nakao e5消息，m7-koh除去確定Nakao無ti7城內liah8外，戰爭e5時陣ju5-chhang2-chhang2，siann2人ma7 m7知siann2人是死是活，下落choann2樣。\n幾個月後，Caeuw 將軍就因為lek-tann2，趁半暝chhoa7伊chhun--落-來e5軍艦lang3-kang2，Zeelandia hong5攻破是kin2-choah8慢e5代誌nia7-tiann7，城外hou7 Koxinga e5 部隊圍kah bat8-chiu"}
{"text": "h-chiuh，消息lu2來lu2少，我m7-na7 m7 知Nakao是m7 是iau2 ti7 chit-e5人世間，我甚至無法度確定家已是m7是koh看有明a2載e5日頭；Bodor e5尪姨hit雙黃hoann2-hoann2、金sih-sih e5目睭，ma7 ke koh-khah chiap8出現ti7我e5夢中，我心內pan7-phoe伊 e5讖語總有1工e7 chiann5。\n2月初1，長官 Coyet 正式向Koxinga投降，ti7 九個月內底，阮 ti7 海--nih8 kap山嶼long2戰輸--人，tann 無tai7-oa5 tioh8 ka7統治38冬e5台灣交hou7--人。\n過去chit 9工我用心計較想beh chhoe7 tioh8 Nakao，chit-ma2已經是投降了後e5第10 e5透早，我總算ai3面對Nakao無消無息e5事實，想tioh8 chit世人無法度koh kap伊見面，就chun2戰爭無hou7人phah--死，以後koh thang bong2度，ma7 感覺無意無思。\n我chhoa7荷蘭上尾陣e5部隊行城外 hit 條小路，直直向Erasmus去，準備上船，四khou圍有Koxinga e5兵a2 ka7阮監視，我心情沉重，親像心內有1粒 kui萬斤e5鐵錘，teh kah我be7 喘氣--得，na2行e5時，感覺路浮浮，行tioh8無siann2 teng7-tauh，四khou輪tng2 e5物件，我看無聽無，一直到淒慘e5哭聲chng3入去我e5耳khang，才雄雄清醒。\n注神chit8-e7看，原來是四五e5 Koxinga e5兵a2，giah8大刀giah8棍a2 teh ham2 2-e5 Silaya，hit-2-e5人倒ti7塗kha、頭破耳裂，有1-e5兵a2用強beh ka7其中1-e"}
{"text": "5 Silaya am7-kun2 e5黃金phoah8-lian7 chhoah--起-來。\nIn哭kah悽慘落魄，kui面ko7 kah long2血，就親像十外冬前，我ti7 Bodor、Pasua、Sochel kap Kakitapan聽tioh8 e5哭聲kang7款，無ke想我就大hoah8走--過，想beh ka7 hiah-e5粗殘e5兵a2 phah-cham7，iau2-be7到位，後頭khok就去hong5 bok--1-e7，kui-e5人khong7-kha-khiau3。\n10外e5兵a2圍oa2--來，銃koainn2、 棍a2 chong2來，我e5倒peng5目睭chi2 hong5 phah kah落--出-來，koh聽tioh8胸kham2內底2支pin2-a2骨斷--去e5聲，尾--a2 koh 去hou7 1支大刀破腹，我倒than2-chhio3，kan-tann感覺piann3--出-來e5血水燒燒，ko7 kah kui身軀tam5-tam5-tam5。\n我人神神，koh na2 chhan-chhiunn7 聽見Bodor e5尪姨莊嚴e5讖語。\n「外來e5敵人be7 ka7 阮永永制壓，lin2 e5氣力kap用強加hou7--阮-e5，尾手會hong5呸痰呸瀾、long2-chong2摒hinn3-sak！祖靈看見 chit 片 le3-tau2 e5土地 kap in e5 kiann2孫仔，阮會永遠khia7 ti7 chia！」\n雖罔正目ko7 tioh8 血看無 siann2 有，soah kan2-na2 有看tioh8 Nakao e5 面浮 ti7 昲昲e5天頂，向我文文 a2 笑，我ma7歡喜笑--出-來。\n「希望lin2興旺，mai3 koh chiann5 做過海e5獵人e5 chiah8-mih8"}
{"text": "，看見le3-tau2 e5土地kap kiann2 孫 a2 e5 祖靈--ah！求你赦免我chit-e5 u3-oe3 e5 靈魂。」我ka-ti7 ngau7-ngau7唸，期待讖語做chiann5 hit-chit8 工 khah 緊來，目睭tauh8-tauh8-a2 kheh--去。\n(台文罔報第115期，2006年4月)"}
{"text": "Tui3 1836年熱天e5風暴（做大風）e5 一日開始，1個漂流荒島（無人toa3 e5拋荒e5島嶼）最久、最孤單、boe7 bat受人e5救助e5人，竟然是1個婦人人。\n喬治Ge5-tek-hok船長e5船，tui3聖尼古拉島e5 一個人跡絕滅e5岸出帆。Ge5-tek-hok是hou7墨西哥政府倩，負責tui3這個荒島將所有e5住民（印地安人），攏載--去加州；旅客攏載了，所以就開船。\n總是ti7 hit中間，有1個少年e5印地安e5老母，發現伊e5細子無ti7伊e5身邊，（原來ti7 teh搬e5中間，因為真無閒teh緊搬，續boe7記得將囡仔搬入船，koh tau3搬e5人也無注意看有1個細子），就趕緊走去船長e5面前流目屎喉叫講，「我e5囡仔iau2留ti7島nih8！我的確著轉去chhoe7著伊！」講an2-ni就tui3船頂跳落海，ti7大海湧e5中間向岸nih8直直拼命泅去。\nIn聽候4點鐘久，因為海起大風湧，in boe7 thang冒險koh派人上陸去chhoe7伊。最後船長tui3企ti7身邊e5牧師講，「咱著放ku3-chai7伊去lah，若無，狂風大湧驚了會hou7咱e5船khap8著礁石」。牧師應講「Haih！實在無法度lah，姑不chiong著 an2-ni，koh幾日海koh平定e5時，咱才koh來這一擺ma7好。」\n無扑算，in teh講e5幾日，竟然拖到幾十年。因為Ge5-tek-hok e5船，ti7伊iau2 boe7 thang koh來這個島嶼e5以前就沉落海lah；所以一般e5人攏m7知這個島嶼--nih8 iau2有人teh toa3；這個印地安e5婦人人e5代誌就漸漸hou7人boe7記得。\n直到1850年，有1件新聞，傳到聖巴巴拉。就是1隊狩獵e5人，ti7 hou7人liah8做攏無人teh toa3 e5聖尼古拉島上"}
{"text": "，發現有奇怪e5印地安人。\n起初in也有回想到以前有1個印地安婦人人失落e5代誌，所以追chhoe7 e5人出發去hit e5島嶼；頭2擺in攏失敗。今in這擺koh試看mai7，1擺有1個歸身軀moa塘鵝、kap海鷗e5羽毛e5奇怪e5身形，忽然出現ti7 in e5面前；這就是hit e5 koh倒轉去孤島chhoe7子兒e5老母。伊起初也直直bih，直到伊確信in boe7害伊e5時才敢出面。\n歡喜e5目屎、充滿伊e5目珠，總是伊攏boe7曉講半句話；原來hit 18年久離開群眾，家己toa3 ti7孤島，攏無講話，續失落講話e5技能；伊是食野草e5草根，kap 1 寡細隻動物來度活e5。\nIn歡迎伊到聖巴巴拉去，眾人tu2親像teh歡迎1個來訪問e5皇后一樣；koh ka7伊號1個名，叫做Chhiu-na2馬利亞。後來hit件原始koh美麗e5海鳥毛做e5 moa衫，留起來，送到kau3王廳去展覽，thang做tui3這位奇女子偉大e5母愛e5紀念物。\n伊e5囡仔變怎樣？Kiam2-chhai2是當Chhiu-na2馬利亞tui3船頂跳落，泅倒轉去e5時，已經hou7野獸食--去lah。\nTui3這個故事hou7咱明白母愛e5偉大，向望ti7咱迎接母親節e5時，加添咱數念母愛e5情。\n(家庭e5朋友第51期，1962年5月)"}
{"text": "古早，有1個阿婆，伊e5丈夫早就過身，所以生活真困苦。伊有2個子，第2個，小弟甘願犧牲家己幫贊老母做工課，來維持生活，hou7阿兄thang專心讀冊。日子teh過真緊，阿兄經過幾若擺e5嚴格考試，就得著參加殿試e5資格（皇帝親自ka7伊考試）。阿婆得著這個消息，也歡喜也煩惱，因為tui3厝nih8去到北京考試，路途真遠，著經過2月日e5旅程，路中食kap toa3著用真濟錢。總是為著大子e5前途，將teh維持生活e5 一te3-a2田賣去hou7大子做旅費。大子果然經過考試了後就考著狀元（第1名）。宰相因為看伊e5學問優秀，就將伊e5查某子嫁hou7伊做某。 \n阿婆聽著這個消息了，真歡喜，歡喜到流目屎。伊就chhoa7第2子盤山過嶺過河，來到大子所toa3 e5狀元府beh chhoe7伊。總是衛兵m7肯hou7 in入去，因為看in是草地人。第2子就ka7應講，狀元是伊e5阿兄，伊kap伊e5老母beh來探親，衛兵半信半疑chhoa7 in入去，做狀元e5阿兄聽著老母kap小弟來chhoe7伊e5消息，就準備beh去迎接in。 這時伊e5婦人人tui3窗仔看，就用手ki2 in，ka7伊問「hit-e5老婆kiam2是你e5老母？」伊hou7伊問了，就tui3窗仔看1下，心內想講「狀元e5老母若是穿hiah-nih8 bai2，koh草地song5會hou7人恥笑。」就出去tui3衛兵大聲喝講「hit-e5乞食婆緊ka7趕出--去。」這個阿婆hou7伊趕出--去，就氣到破病。第2子beh請醫生來看老母總是無錢，就趕緊去拾柴來賣，beh用hiah-e5錢買藥仔。有1日落雨天，伊擔1擔柴tui3山頂落來，忽然tak 一下跋倒，伊ka7伊一下看，就是1塊金仔。伊真歡喜趕緊提轉去厝nih8，想講taN有錢thang買藥仔lah，總是伊心內想「這是別人ka-lauh8 e5，我若k"}
{"text": "a7伊theh8去就是偷提別人e5 物件，所以我著提來去囥ti7原位，若phah-m7見e5人來chhoe7 thang還伊。」伊就koh行倒轉，tiam3 hia聽候。忽然間後壁有人teh笑，伊著一驚越頭看，就是1個白嘴鬚e5老阿公企ti7 hia，笑笑tui3伊講「你是真乖e5囡仔，真iu2孝koh老實，這te3黃金送你，我koh送你1頂帽仔。你若ai3甚物，你ti3這頂帽仔，就會得著。」伊接著帽仔就跪ti7塗腳磕頭說謝，一下giah8頭起來，老阿公已經無看見lah。 \n伊轉去厝nih8，看見伊e5老母teh艱苦，想beh去請醫生才想著hit頂帽仔。伊就ti3 hit頂帽仔祈禱講「請hou7我e5老母e5病好。」伊e5老母e5病就liam5-piN好去。伊koh看見雨水tui3厝頂teh滴落來，就koh祈禱講，「請hou7我e5厝變做磚造烏瓦e5厝」。Hong7！一聲草厝就變做磚造e5厝lah。伊真歡喜摸hit頂帽仔。伊koh 戴hit頂帽仔祈禱，講「請hou7我1隻牛，kap 1付犁田e5器具，hou7阮家庭e5生活會安定，我也希望有1個好e5婦人人，thang煮飯洗衫，thang hou7老母歇睏m7免做工。」忽然kng-kng na2-na3，門外1隻牛，內面1付犁田e5器具，灶腳也有1個真好e5婦人人ti7 hia teh煮飯。伊就真扑拼做田，伊e5婦人人真有孝teh伺候伊e5老母，1家真快樂過日。 \n有1日，做狀元e5阿兄聽著這個消息，坐1頂轎來beh看hit頂帽仔。阿兄就問小弟講「聽講你有1頂奇怪e5帽仔，ai3甚物就有甚物，有影無？」小弟應講「有」，阿兄講「Hou7我看mai7！」小弟就去內面e5箱仔內提出--來。阿兄將帽仔ti3-teh講「若有影會，hou7我hit頂轎變做金e5」。Hiah-e5扛轎e5人煞扛攏無法。伊koh起歹e5念頭，想講「若hou"}
{"text": "7我e5老母kap小弟攏死，這頂帽仔就屬我e5」。忽然帽仔束an5，阿兄煞倒落塗腳喝講，「頭殼真疼，頭殼真疼」。帽仔liam5-piN煞變無去，阿兄煞死ti7 hia，hit頂轎koh變做kap以前siang5款。 \n小朋友，lin2 m7-thang親像這個阿兄，自私顧家己，koh起歹心beh ka7小弟搶物件。天頂e5上帝teh看咱e5所想所行，咱著做好囡仔，伊才歡喜咱。 \n(家庭e5朋友第55期，1962年9月)"}
{"text": "德國有1個真大e5 e5花園，花園e5內面栽真濟樹仔、花、kap草，koh有真濟古錐e5鳥仔ti7樹仔頂teh唱真好聽e5歌，hit所在e5細漢囡仔逐人攏真愛去hia thit-tho5，看金魚ti7水內泅來泅去真心適，飛鳥ti7樹頂唱歌chiuh8-chiuh8！真好聽。樹仔枝hou7風吹到搖來搖去，koh有紅--e5、青--e5、白--e5、黃--e5、粉紅仔色e5花草iap8-iap8是真sui2。\nHiah e5囡仔因為有hit個sui2 e5花園thang thit-tho5，逐人攏笑gi7-gi7真快樂過日。總是in攏m7 bat看著花園e5主人，kan-ta bat聽著這所在e5老阿伯仔teh講，花園是1個真大漢e5人e5。Hit e5大漢人真歹，有時會掠囡仔去摃hou7死，續tan3落溪仔hou7水流。20年前hit個歹e5大漢人就m7知走去to2位，攏無koh看著。Hiah e5囡仔聽了心內雖然真驚，總是因為m7-bat看著大漢人就真安心ti7花園內面thit-tho5，過真歡喜e5生活。\n有1日e5中晝時，hiah e5囡仔koh ti7花園內teh走sio掠走到真心適e5時，忽然地下振動，tui3花園e5門口有親像雷tan5 e5聲講，「Lin2 chiah e5死囡仔m7較緊出去，我beh ka7 lin2扑hou7死、tan3落溪底。」囡仔聽1下驚一tio5，一下越頭看mai7，逐人攏驚到phih-phih-chhoah，na2哮走倒去。\n這日以後大漢人就逐日toa3花園內teh顧，koh將花園e5門用真大塊e5石頭塞teh，所以hiah e5囡仔boe7 thang koh入去hit內面thit-tho5！\n總是這日了後，花園內e5樹仔葉攏落了了，魚池e5水也礁去，金魚死到無半尾，鳥仔也飛了了，逐色e5花也攏死死去，日光無koh照入，花園e5內面"}
{"text": "靜chauh-chauh、冷ki-ki。大漢人感覺真奇怪，就想真濟方法beh hou7花園koh sui2起來，總是攏無法度。\n隔幾若年花園攏無koh sui2，逐日攏hou7雪蓋leh。無論ti7鳥仔唱歌e5春天、花草大開e5熱天、果子大粒e5秋天攏是hou7雪蓋leh。「Ah！真sui2 e5花園啥事變做冷ki-ki e5所在。」這是大漢人逐日吐氣e5聲！\n有1年冬天已經過，春天來lah！逐所在攏開真sui2 e5花，總是大漢人e5花園也是hou7雪蓋teh，大漢人真傷心流目屎，忽然間聽見東爿有鳥仔teh唱歌e5聲。伊真歡喜，越頭1下看，雪攏溶去花也開到真sui2。伊真歡喜，一方面也感覺真奇怪！總是伊看見樹仔e5下面有一陣囡仔teh thit-tho5。因為大門歹去囡仔走入去thit-tho5。大漢人就無koh趕hiah e5囡仔出去，因為伊知影這幾年來花園是因為伊m7 hou7囡仔來thit-tho5，所以才變hiah bai2。\n所以伊就叫囡仔入去四界 thit-tho5；花園內e5魚池就koh有水、有泅來泅去e5金魚，雪也攏溶去。日光koh照入來，逐樣e5花攏koh開到真sui2真芳。鳥仔也飛來飛去，koh唱真好聽e5歌。花園koh sui2起來lah，hiah e5囡仔攏相招去thit-tho5，續kap大漢人做朋友！\n親愛e5小朋友，咱m7 thang kou-tak8，tioh8 kap lin2 e5同伴和好相kap thit-tho5，tioh8相疼，也真向望會曉招朋友來信耶穌，因為伊真疼細漢囡仔。\n(家庭e5 朋友第48期，1962年2月)"}
{"text": "雞仔子e5媽媽有1日hou7狐狸咬去，這9隻雞仔子一齊出發beh去救in e5媽媽。行到1欉樹腳，聽見啄木鳥ti7樹頂teh叫雞仔子，「雞仔子，lin2 beh去to2位？Lin2媽媽leh？」雞仔子講，「媽媽hou7狐狸掠去lah，阮beh來去救媽媽。」Hit隻啄木鳥講，「好，我也kap lin2來去救lin2媽媽，hit隻狐狸太可惡！」「好，真好，啄木鳥兄。」啄木鳥e5嘴親像箭，是1個真利e5武器。 \nIn ti7路中tu2著1隻毛蟹問in講，「雞仔子，雞仔子，lin2 beh去to2位？Na2無kap lin2媽媽做伙去？」雞仔子koh將beh救媽媽e5事ka7毛蟹講。毛蟹應講，「An2-ni，我也來幫chan7 lin2去救媽媽。」雞仔子tim3頭，毛蟹就kap in做伙去，行到樹腳，ti7路nih8 1支樹枝，險險keh8倒。 忽然樹枝問in:「雞仔子，雞仔子，lin2 beh去to2位？為甚mih8無kap lin2媽媽做伙去？」雞仔子koh將beh救媽媽e5事講hou7樹枝聽。樹枝講，「Hit隻狐狸太可惡，我也來幫贊你去救媽媽。」雞仔子看伊講，「你也boe7走，beh an2-choaN2 kap阮去救媽媽？」樹枝講，「啄木鳥na7肯幫贊我，將我咬去就會用tit。」雞仔子tim3頭，啄木鳥咬樹枝做伙去。 \n半路忽然吹1陣e5風，雞仔子、毛蟹、啄木鳥kap樹枝攏行boe7去。雞仔子講，「風伯仔，請你m7-thang發受氣、hou7阮行，因為阮媽媽hou7狐狸咬去，阮beh趕緊來去救媽媽！」風伯仔講，「原來是an2-ni ouh，可憐e5雞仔子，an2-ni我也來幫贊 lin2去救媽媽。」風伯仔轉方向將in吹到狐狸e5洞口，啄木鳥將洞門thong2一空，毛蟹kap風伯仔就入去，chhun雞仔子、啄木鳥kap樹枝攏ti7外面準備應戰，毛蟹趖入去水缸e5內面，風伯仔企"}
{"text": "ti7烘爐口。狐狸tu2將雞母he7落鼎，準備起火sah8熟thang食，伊伸手落去水缸iuN2水e5時，忽然hou7毛蟹咬1下，狐狸疼1下跳起來。狐狸koh 來烘爐口beh起火，hit時風伯仔發受氣、吹1陣風，將火灰eng tui3狐狸e5目珠落去。狐狸驚1下，chong5 tui3外口出去。Tu2到門口，hou7樹枝keh8 1下，就an2-ni倒落--去。Hit時啄木鳥kap雞仔子一齊走倚來thong2狐狸e5目珠，狐狸著大傷，就an2-ni走去，雞仔子有同心，koh靠大家e5幫chan7，分工合作，將媽媽救出來，chiah e5雞仔子ka7 chiah e5朋友seh多謝，na2唱歌就轉去。 \n小朋友，lin2 e5朋友若tu2著甚mih8困難，著相幫贊。1個人e5氣力真細，總是若幾若個合做伙就變成大氣力。 \n(家庭e5朋友第53期，1962年7月)"}
{"text": "「阿誠，你有看見無？Hia 1間厝e5外面，囥歸堆e5物件，有1個人扑拚teh洗窗仔。Hah！Hah！真好笑，我m7-bat看著這款e5人。」  「是an2-choaN2，是甚物代誌？是人死--去？抑是有人搬來？」阿誠問「我m7知，好，咱來去看mai7，來問看mai7。」這2個小朋友就趕緊走去看。In是差不多10歲e5囡仔，因為家庭困苦，所以身軀san2-san2。到位阿誠就問hit-e5人「阿伯ah，你ti7 chia teh做甚物？你beh搬來chia是無？你thai3會擦到hiah清氣，是beh做鬧熱是無？E昏kiam2有beh放炮？」\n擦窗仔e5盧先生ai3笑講「來！來！小朋友，講較慢leh，你問chiah濟e5問題，分開來問較好。是lah，我tu2-tu2搬來chia，明仔暗阮ti7 chia有beh唱歌，lin2 chiah攏chhoa7來！Lin2也thang chhoa7朋友來，也chhoa7 lin2爸爸媽媽來，我beh教lin2唱真好聽e5歌。」\n「你beh教阮唱甚物歌？是kok8-kok8雞、抑是牛跋落水，阮攏真愛唱這2條歌。」\n「M7是，我beh教lin2唱關係耶穌e5歌，真好聽，lin2的確真愛唱。」\n「好，阿伯ah，阮明仔暗才來，阮beh chhoa7真濟人來ouh！」\n阿誠無講白賊，隔日hit暗7點半果然chhoa7 20外個小朋友來，來參加盧先生e5聚會。其中有1個小朋友叫做阿求，是in e5囡仔黨e5總指揮，阿誠就chhoa7伊去坐上頭前。盧先生就pun詩歌集hou7 in，大家就唱到真心適。In m7-bat唱這款e5歌，總是唱kah真大聲，頭前有1台風琴，in攏m7認輸，唱比風琴較大聲，na2 teh比賽。盧先生就講耶穌e5代誌hou7 in聽，隔日阿誠koh chhoa7 in來，阿誠聽hiah-e5道理受真大e5感動。伊跪落祈禱，求"}
{"text": "耶穌赦免伊e5罪，伊企起來e5時，伊e5面有歡喜e5光，因為主耶穌已經tiam3 ti7伊e5心內。\nIn出去e5時阿求tui3阿誠「Hah！你真憨，你也beh kap人信耶穌，好，你信耶穌阮攏無愛kap你做朋友，你想看mai7，mai3信是較好。」阿誠信耶穌，伊e5心內有講boe7出e5平安kap歡喜。現在阿求in攏無beh kap伊thit-tho5，伊也無掠做要緊。後來，阿誠攏家己1個去盧先生hia研究聖經，盧先生逐日ka7伊鼓勵，叫伊著吞忍為著耶穌e5緣故，著過得勝e5生活。阿求特別真怨恨伊，每擺阿誠若kap伊講起耶穌e5代誌，伊攏用真粗俗e5話來罵伊。\n有1禮拜日早起，阿誠ti7主日學得著1本聖經，伊心內真歡喜，伊想真ai3趕緊提去ka7伊e5小朋友展，hou7 in欣羨thang te3伊來讀主日學。主日學1下煞，阿誠緊走轉去。\n「Lin2看我有1本聖經是盧先生送e5，我若逐日去，伊攏教我讀聖經，無偌久我就會曉讀hou7 lin2聽。」阿誠真歡喜tui3圍伊e5小朋友講。\n阿求講「Hou7我看」，就接聖經去；想be7到，阿求將聖經e5皮thiah破，後來koh將聖經全本thiah hou7伊破kou5-kou5。阿誠禁be7 tiau5煞大聲哮出來，na2 joe5伊e5目珠就去chhoe7盧先生。伊仆ti7盧先生e5腳頭u大哭，koh將hit-e5經過講hou7盧先生聽，「盧先生，這是我頭擺得著e5聖經，我只有1本，總是現在無去lah，hou7人li3破去lah！」「阿誠無要緊，我替你想辦法。」\n經過2月日後，有1暗，阿誠koh得著1本新約聖經，這擺伊就藏ti7衫e5內袋仔，伊beh提轉去寄伊e5老母囥。總是伊boe7記得盧先生e5窗仔擦到真清氣，阿求kap阿傑bih ti7窗仔口看到真清楚。阿誠beh轉去e5時，看外口四邊攏無人，就放心行，哪知後面阿求kap"}
{"text": "阿傑jip8倚來，喝講「阿誠，你hit本冊借看leh！」\n「甚物冊？」阿誠問。「盧先生tu2 chiah hou7你hit本，提來，我讀hou7你聽。」「M7，我m7 hou7你，以前hit本hou7你li3破，這本我絕對m7 hou7 lin2看。」阿誠e5話講iau2未煞，阿求就用拳頭母亂cheng，阿誠iau2 m7肯放hit本聖經。阿求較大漢koh有力，就扑阿誠，扑kah真傷重，koh將hit本聖經hiat ti7邊仔就溜走，講「好，ka7你教示leh，看你敢koh去信無！」\n隔日早起，阿誠醒起--來看見家己睏ti7 1頂白眠床，四圍也有真濟人倒ti7 hia teh睏。「小朋友，你有睏去無？Hou7人扑到hiah厲害，真可憐，......無要緊醫生會ka7你醫好，現在你e5媽媽ti7外口teh等你，」1位仁慈e5護士用1 領毯仔ka7伊kah。阿誠e5爸爸媽媽入來，坐ti7眠床邊，阿誠e5媽媽講「你看，可惡e5阿求，將我e5囡仔扑到chiah厲害，無要緊，阿誠咱beh叫警察ka7伊掠去關。」\n盧先生逐日來看阿誠，有1日伊帶1本聖經來，tui3阿誠講「Hit日，警察看見你倒ti7 1本聖經e5邊仔，這就是證明你為著上帝e5話受苦。」盧先生掀開聖經讀hou7伊聽「為著我，人才loe2罵lin2、窘逐lin2、毀謗lin2萬項e5歹，lin2就有福氣。」「盧先生，這是聖經e5話抑m7是？」「是，阿誠我已經用紅鉛筆將hit節e5聖經做記號」，經過4日，阿誠會起來坐lah，伊掀開聖經，koh看見另外1節就是盧先生ka7伊做記號e5，就是「對敵lin2 e5 著疼in，怨恨lin2 e5、著好款待in，loe2-me7 lin2 e5、著 ka7 in祝福，凌辱lin2 e5、著替in祈禱。」阿誠讀了就想講，媽媽若有影叫警察掠阿求去關，an2-ni就無疼對敵，伊koh讀幾若擺"}
{"text": "，就替阿求祈禱。\n阿誠e5傷jiah漸漸好起--來lah。伊e5爸爸就chhoa7伊轉去，hit暗阿求來伊e5厝ka7阿誠講，「阿誠，tui3我ka7你扑了後，我e5心真艱苦boe7食飯、boe7睏--tit，我真後悔我所做e5，阿誠請你赦免我？」阿誠看見m7-bat哭e5阿求teh流目屎。阿誠就掀開聖經讀hou7阿求聽「若是我ka7 lin2講，對敵lin2 e5、著疼in。」「阿求，這本聖經叫我疼你、為你祈禱。 本來，我是boe7會疼你，因為你ka7我li3破1本聖經，總是這本聖經叫我為耶穌e5緣故疼你，所以我歡喜赦免你。」阿求手指hit本聖經講「是，這本聖經e5話改變我e5心，阿誠你若beh去主日學，我才kap你來去，我也kap你來去信耶穌。」\n(家庭e5朋友第58期，1962年12月)"}
{"text": "阿誠、阿義、阿豪這3個少年囡仔向中興股份有限公司teh行。In每1個心內攏有抱1個希望，就是想講若考會tiau5，thang hou7人採用做公司e5職員m7真好。An2-ni in就會thang坐ti7真sui2 e5辦公室來辦公，聽算盤tit8-tiak tit8-tiak e5聲，in也會thang學習真濟項e5事。阿義講「阿誠，你講今仔日會考甚物？」阿誠講「Kiam2 m7是國文、算術、常識」，這3科是阿誠最得意e5 3科，伊家己想講若考這3科，伊一定會tiau5。阿義講「著，我也是an2-ni想，不過kiam2-chhai2 iau2會考算盤，」因為tui3算盤e5成績來看，伊是比這2個同學較好。 \nIn入公司e5大門行入經理室，經理看著 in入去，就笑笑講「Lin2是beh來考練習生houN3。」In一齊應答講「是」，經理就chi2壁角e5 3 teh桌仔，講，「lin2坐tiam3 hia，桌頂e5卡片先ka7我算1下，若算了才報我知hit-e5數目。」In攏tim3頭就坐ti7 hia算。總是in真著驚桌頂e5卡片非常濟，每桌至少有3萬張。阿誠心內teh想「算這有甚物路用？ 阮是來參加練習生e5考試e5，也m7是來做工，為甚物叫阮算這？」伊愈算心內愈繁雜。阿義也是an2-ni想「Aih！ 這個經理是m7是kap阮teh sng2笑？阮算chiah-e5卡片，有甚物路用，哪m7 ka7阮考？」只有阿豪感覺這是1個有意義e5事，伊算1百張就做記號囥做伙，1步1步勻勻仔做。 \n算tiap8-a2久，阿誠吞忍boe7 tiau5就去問經理講「經理先生，我已經算到1千張lah，你beh ka7阮考boe7？」經理搖頭講「Iau2早、iau2早，你koh去算。」伊giah8頭看時鐘，時間已經11點半lah。阿義雖然無講話，總是伊e5目珠常常teh看經理，意思na2親像t"}
{"text": "eh問講「好boe7？我thang結束boe7？」時間teh beh到12點lah，阿誠看時鐘，腹肚也感覺枵lah，總是經理iau2 boe7 ka7 in考試，in iau2 ti7 hia teh算。阿義也忍boe7 tiau5，伊想ai3去外口喘1下氣，m7-bat坐hiah久e5時間，1心也想講來拜託經理先ka7 in考，總是無勇氣，因為記得伊老父ka7伊講「你著好好去考，若考會入公司，你e5前途就會光明，」萬一若hou7經理受氣，考boe7入就淒慘。所以伊只有吞忍koh算，總是伊e5頭腦teh想別項無專心teh算，續boe7記得算到偌濟，伊koh再重算。 總是阿豪攏m7-bat giah8頭，只有ti7 hia認真teh算，「tang、tang、tang...」時鐘tan5 12點lah。阿誠心真著急，giong7 beh企起--來。阿義也是an2-ni，in 2人攏停止工作，只有阿豪iau2 teh算。阿誠kap阿義攏teh看經理，等看伊會講「Lin2 e7晡才來考」，總是經理aN3頭teh看新聞，無beh chhap in。In攏teh奇怪，只有ti7 hia teh等看，經理會開嘴boe7？1分鐘過去，2分鐘過去，10分鐘過去lah，經理iau2 teh看新聞。「經理！」 阿誠tong3 boe7 tiau5就大聲叫，「Ouh！」經理應了就giah8頭起來，阿誠問「已經12點lah，阮thang轉去食飯，e7晡才koh來？」經理應講「M7免、m7免，現在已經考了lah」，「阮攏iau2 boe7考lah？」「總是我已經攏ka7 lin2考lah，來，lin2來。」阿誠阿義就去，阿豪iau2 ti7 hia teh算。「阿豪！緊來！」阿誠叫，「等1下我這百張算1下」，阿豪應答就iau2 ti7 hia teh算，阿豪趕緊算了就行倚來。 \n經理就講「今，lin2"}
{"text": "今仔日已經考了lah，阮e5公司現在所欠用e5練習生也已經chhoe7 tioh8 lah。Lin2大約也會知。1個人無論做甚物代誌，攏是真重大e5責任，tui3這個責任著 ai3有吞忍e5心，koh tioh8會專心去做，才會成功。今仔日，3位來考試，我知影lin2 e5學業攏真好，總是我卻m7知lin2有這款e5精神抑無。現在試驗e5結果，只有王阿豪有達到這個標準，阮是需要這款e5人才。今阮e5公司決定beh聘伊來工作。」In 3個tui3公司出來，心情攏無siang5。特別是阿誠kap阿義心內真艱苦，阿誠講「Beh na7知影an2-ni，我一定會好好ti7 hia算。」阿義也講「是，我真後悔，我e5老父一定會me7我。」阿豪講「M7免後悔，也m7免艱苦心，經理teh講也真tioh8，咱著 ai3有吞忍e5心kap專心，才會成功。」阿誠、阿義聽了攏tim3頭。聖經講「Ti7至小可e5事盡忠e5，ti7大e5也盡忠，ti7至小可e5事不義e5，ti7大e5也不義！」（路加16：10） \n(家庭e5朋友第54期，1962年8月)"}
{"text": "嘉蓮將伊昨暝所看見e5事講hou7瑪莉聽。 \n嘉蓮雖然攏無氣力thang講，iau2-ku2 hou7瑪莉坐ti7伊e5身邊來beh教示伊。 \n「瑪莉，設使媽媽若無ti7-teh你m7免煩惱，媽媽ti7天nih8 e5所在teh看顧你，耶穌也beh照顧你，你攏m7免煩惱。Iau2-ku2你著m7-thang boe7記得主e5教示。無論ti7甚物時，若有tu2著艱苦著ai3祈禱，食飯e5時也m7-thang boe7記得感謝，若無感謝，m7-thang食，主無歡喜無感謝e5子兒。 \nKoh瑪莉你著m7-thang欺負艱苦人。乞食抑是老人著m7-thang扑伊，著可憐hit號e5艱苦人，也著幫贊in。主無歡喜咱欺負艱苦人。瑪莉，你知影無！你若守這兩項e5教示，你teh beh得著主e5憐憫，hou7咱母子thang koh ti7天相見。」 \n嘉蓮講chiah e5話e5時，伊e5氣力攏無去，iau2-ku2伊e5目珠beh看瑪莉有了解抑無。總是瑪莉聽了e5時，伊傷悲夠極，伊m7知著an2-choaN2來應伊e5老母。只有感覺伊e5媽媽著離開伊去。瑪莉知這個時出ti7無法度e5事，若無伊e5媽媽的確無講出這個事來hou7瑪莉e5心chiah-nih8艱苦。伊e5面e5明朗今攏變做悲哀、絕望，無依倚e5前途hou7伊單純e5心非常e5驚。所以瑪莉只有將伊e5身軀bih ti7老母e5胸前來啼哭。 \n「媽媽，你m7-thang去lah，瑪莉真驚lah！」 \n嘉蓮滿面流目屎，抱瑪莉e5頭殼倚ti7伊e5面。 \n「瑪莉，你an2-choaN2驚，你kiam2無信主耶穌！主kiam2 m7是beh kap你相kap ti7-teh，我這時beh替你祈禱，你恬恬m7-thang哮。」 \n瑪莉隨時恬恬，koh緊緊khoeh伊e5目珠，合倚伊e5雙手。Hit個誠心，實意e5態度hou7嘉蓮感"}
{"text": "覺真滿足。 \n「親愛e5主耶穌，你著照顧瑪莉無驚。求你hou7瑪莉會thang得著你e5保護，hou7瑪莉ti7艱苦e5時無離開你。阿們！」 \nHit時阿婆有提淡薄e5食物起來，也來ka7嘉蓮問安。 \n「嘉蓮你今早起有較快活抑無？」 \n「多謝，阿婆！我e5身體已經真軟弱，主的確是beh拯召我e5靈魂。」 \n「嘉蓮，你thai2會講hit款e5話，請你m7-thang失志，你e5病boe7致到死。」 \n嘉蓮，親像無聽見阿婆e5話。 \n「阿婆久久e5中間hou7你真多謝！得著你e5幫贊，我chiah會thang順序到這時，總是我攏boe7-thang報答你e5恩情。」 \n嘉蓮牽阿婆e5手，續哮。 \n「總是阿婆，我有一個最後e5拜託你m7知肯幫贊我抑無？」 \n阿婆牽伊e5裙來拭目屎，煞講： \n「請你講，我若做會到的確beh做。」「阿婆，無為著別項。」嘉蓮就看瑪莉，「你知瑪莉是一個無依倚e5孤兒，無人thang照顧伊，iau2-ku2真細漢。」嘉蓮e5目屎滴ti7眠床，「請你gau5照顧瑪莉，我有一個兄哥toa3 ti7北部一個庄社，伊是阮唯一e5親戚，若是萬一e5時，請你chiah chhoa7瑪莉去hit個所在來交hou7我e5阿兄。」嘉蓮將hit個詳細來指示阿婆。 \n「嘉蓮請你m7免煩惱，若是萬一我chiah照顧瑪莉請你安心。」 \n到ti7 hit一日e5 e7晡嘉蓮e5意識漸漸無去，頭殼e5熱那大，所以華先生娘kap牧師來e5時，嘉蓮攏m7知人。華先生娘有提一把菊花來插ti7嘉蓮e5頭殼頂。兩人有替嘉蓮祈禱，了後就chhoa7瑪莉toe3 in轉去。 \n「瑪莉，我chhoa7你來去阮厝，你e5媽媽身體無tu2好，所以m7-thang攪擾著伊，若較好e5時chiah koh chhoa7你轉來。」 \n華先生娘用好話講hou7瑪莉toe3伊轉去。瑪莉就歡喜kap伊去，攏無想著這"}
{"text": "個離別會成做今世母子永遠e5相離。 \nTi7半暝嘉蓮就離開這個世間，伊e5靈魂去ti7伊久久所仰望e5天堂。 \n瑪莉ti7 hit個各樣e5環境kap sui2 e5厝，豐富e5物質e5中間iau2-ku2無boe7記得伊e5老母。Hit一暝倒ti7 hit個sui2 e5眠床beh睏e5時，伊感覺真正傷心，m7敢開聲哮，只有流目屎。 \n華先生娘hit一暝攏無睏來迫切替嘉蓮祈禱，也有緊緊通知hou7牧師來替伊祈禱。總是到半暝e5時嘉蓮就ti7逐人e5祈禱中來離開世間。 \n華先生娘交代逐項事清楚，轉來到ti7瑪莉e5床邊e5時瑪莉iau2-ku2 teh睏。Hit個古錐e5面有帶憂傷，koh目屎滴tam5床，先生娘看了煞感覺著真傷心來流目屎，替瑪莉e5前途祈禱求主耶穌e5照顧。 \n先生娘有叫一個女婢來看瑪莉，就koh出去為著葬式e5事來無閒。 \n瑪莉醒起來e5時，伊隨時koh想著ti7伊身上不幸e5事，伊e5心真正無平安，所以直直向望ai3 beh轉去看伊e5老母。到hit e7晝先生娘也無轉來，koh所看e5事情親像真無穩當e5款式，所以瑪莉就因為傷悲煞哮講： \n「Beh chhoe7媽媽lah！Beh chhoe7媽媽lah！」女婢阿英看著瑪莉e5目屎不止傷心。Koh先生娘也無轉來，就姑不chiong chhoa7瑪莉轉去。 \n瑪莉一路真著急，所以到厝e5時伊就隨時走到樓頂beh看媽媽，總是瑪莉真著驚，因為伊e5老母已經無ti7 hit個所在，連老母所teh睏e5眠床kap內面e5物件toh續攏各樣。 \n瑪莉看著這個各樣koh冷靜e5房間續大聲啼哭。 \n「媽媽！媽媽！你ti7 to2位leh？」 \n瑪莉四界chong5，想看伊e5老母iau2-ku2有ti7 hit個所在抑無。Hit時有人走來樓頂。瑪莉看著阿婆穿烏色e5孝服，目珠紅紅。阿婆看著瑪莉暫時煞boe7講話，只有"}
{"text": "嘴唇teh chhoah。 \n「阿婆！我e5媽媽ti7 to2位你知無？」瑪莉緊緊問伊e5時，阿婆大聲哮，走倚來攬瑪莉ti7伊e5胸前。 \n「瑪莉！可憐e5瑪莉，你e5阿母已經去lah！」阿婆親像哮到boe7出氣，連講話也講boe7出。 \n「瑪…莉i，m-ma...l...i...，你e5媽媽死去lah！」 \n總是瑪莉親像m7知hit個意思，只有哮講： \n「阿婆，媽媽去to2位leh？我beh chhoe7媽媽lah！」 \n阿婆hit時就將一領烏色e5孝服hou7瑪莉穿，續緊緊chhoa7伊落樓梯去。 \n「瑪莉，我chhoa7你來去kap你e5媽媽相辭。」 \nIn走到禮拜堂e5時，禮拜已經煞，嘉蓮e5身屍tu2-tu2 beh chhia去火葬場。 \n華先生娘看著瑪莉就緊走來抱伊到ti7嘉蓮e5烏棺材前，指hit個有白白e5十字架罩teh e5棺材講： \n「瑪莉ka7你e5媽媽講再見。」瑪莉就thim3頭表示再見。Hit時華先生娘以及眾人看著瑪莉這個可愛e5款式，續可憐瑪莉e5慘境來流目屎。華先生娘抱瑪莉ti7棺材邊teh哮，了後細聲來teh祈禱。 \n棺材出發e5時眾人攏吟詩來送別伊。 \n阿婆就來接瑪莉去，續抱伊緊緊上鐘樓，tui3 hia瑪莉看到真遠。 \n「瑪莉你e5媽媽beh去lah，你緊緊看！」 \n阿婆抱瑪莉看hit台漸漸beh離遠去e5棺材e5時，瑪莉chiah親像明白逐項所tu2著e5事，就giah8伊e5手來iat8伊ti7地面上所有e5一切，就是伊e5老母。伊e5目屎墜落滿面，hou7阿婆也相kap哮。 \n這個事了後瑪莉就成做一個無倚靠e5孤兒。Hiah e5老母胸前內e5幸福攏成做過去，前途有淒慘冷淡teh等候伊。 \n無偌久瑪莉e5阿舅接著這個消息，就歡喜beh接納瑪莉去伊e5家庭，所以華先生娘，雖然真m7甘，koh有掛慮，iau2-ku2無法度就chhoa"}
{"text": "7瑪莉beh去chhoe7伊e5阿舅。 \n瑪莉e5阿舅是toa3 ti7一個鄉鎮，離開有兩日e5路站。In ti7 hit個地方不止有錢koh是有名聲e5人。可惜阿舅kap阿妗攏無子兒，所以生活不止空虛。華先生娘kap瑪莉到位e5時，in不止gong5-ngiah8，因為阿舅e5厝真大間koh sui2 e5 三層樓。有真sui2 e5花園kap埕，逐項攏真hou7瑪莉e5心驚惶。因為瑪莉m7-bat看著chiah-nih8 sui2 e5厝宅。 \n入厝e5時有一位不止好親近e5老婦人人來歡迎in入去。這位老婦人人是阿姑，久久toa3 ti7這個家庭teh幫贊阿舅kap阿妗，阿姑有chhoa7瑪莉kap華先生娘上樓頂，到三階e5這間房間，是beh hou7瑪莉toa3 e5。然後阿姑就chhoa7 in去二階，阿妗e5房間。 \n「這位是甚物人？」 \n華先生娘kap瑪莉入去e5時阿妗就問阿姑。 \n「伊親像病人一個不止瘦，伊e5肩頭giah8-giah8面貌親像真無爽快e5款式。」 \n「這位是華先生娘這個就是瑪莉，tu2-tu2 tui3南部來到位na7-tiaN7。」 \n阿姑就紹介in。 \n「好！這個就是無父無母e5瑪莉？是講恰尼e5小妹嘉蓮e5子著m3？」 \n阿妗珍妮e5語氣真無客氣。 \n「是lah！阮有接著瑪莉e5阿舅e5批，所以今仔日chhoa7瑪莉來。請以後gau5照顧伊。」華先生娘就an2-ni 講。總是珍妮阿妗親像無歡喜華先生娘講這種e5話，若是伊心內teh講： \n「你是甚物人！！瑪莉 kiam2 m7是一個孤兒mah？」Iau2-ku2伊只有講： \n「請你m7免煩惱，既然來阮chia，阮就會設法。安娜阿姑，你chhoa7 in去樓頂歇睏，恰尼若轉來，chiah hou7伊去kap這位先生娘以及瑪莉面會。」伊tui3阿姑吩咐an2-ni，就越頭入伊e5睏房。 \n華"}
{"text": "先生娘感覺真不安，iau2-ku2阿姑e5好招待hou7伊續boe7記得攏總e5掛慮。Koh華先生娘接著恰尼阿舅e5 時，伊就真放心。決意beh交代瑪莉hou7 in，因為恰尼阿舅是一個不止有疼心koh溫純e5款式，hou7伊不止安心。所以ti7隔日就beh離開瑪莉轉去。總是ti7 hit一暝華先生娘有流目屎來教示瑪莉以及替伊迫切祈禱。 \n「瑪莉！咱著會記得拉撒路阿伯e5故事，無論tu2著甚物艱苦著ai3會記得giah8目看天頂，ti7 hia有上帝e5寶座，也有千千萬萬e5天使beh接納咱e5祈禱。」 \n總是瑪莉目屎滿面，伊e5心有真大e5驚惶充滿，伊想到華先生娘beh離開伊，放伊一人ti7這個各樣e5環境e5內面，koh想著伊e5阿妗thang驚e5面容，心親像beh piak裂e5艱苦。 \n「瑪莉你著勇敢，你kiam2 m7知，主耶穌不時kap你ti7-teh，koh天頂e5眾天使以及你e5爸爸、媽媽攏kap你ti7-teh，teh看顧你！？」 \n「你an2-choaN2流目屎，你若an2-ni，我離開你kiam2有平安，ti7天e5爸爸、媽媽kiam2有歡喜著m3！」 \n「今你m7-thang哮，你若ai3 hou7主耶穌kap爸爸、媽媽歡喜你，著m7-thang哮，知影無？」 \n瑪莉就恬恬無哮，來tam3頭表示知影。 \n「你若是知影著hou7我看你歡歡喜喜e5面。」 \n瑪莉擋恬伊e5目屎，ti7極大憂傷掛慮e5中間來做「笑容」hou7華先生娘看。華先生娘看著瑪莉e5順服kap可憐消瘦e5面，想著伊不安e5前途家己boe7禁得續攬倚瑪莉來哮。 \n「瑪莉你著常常求主，m7免驚惶，主的確無放sak你。」華先生娘chhoa7瑪莉祈禱了，hou7瑪莉睏好e5 時，伊家己為著瑪莉來祈禱到真暗。Hit一早起e5早車伊就離開去。 \n瑪莉來倚ti7向街路e5窗仔邊，目屎流boe7盡"}
{"text": "。 \n「華先生娘！華先生娘！」只有嘴內細聲來叫伊e5名。Ti7伊細細e5心有充滿世間孤獨e5驚惶，以及絕望e5前途kap種種e5不安。 \n「瑪莉，你teh哮an2-choaN2？Chia就是你e5厝，你著m7-thang客氣。」「今咱來去，阿姑有真sui2 e5尪仔beh hou7你thit-tho5。」這個親切e5阿姑就來到瑪莉e5後面抱伊，koh拭伊e5目屎。Chhoa7伊去房間來安慰伊。 \n瑪莉e5阿舅，恰尼是40外歲人，身體不止肥胖，伊常常出外，無ti7-teh，致到珍妮阿妗常常因為伊無轉來來生出冤家。因為in 兩人所有e5財產攏是屬ti7珍妮阿妗e5所有，所以恰尼阿舅不止降服ti7珍妮。珍妮阿妗也常常出外，所以攏無ti7-teh，有時也有人客來chhoe7 in，iau2-ku2瑪莉攏是toa3 ti7第三階e5樓頂，差不多除食飯以外攏m7-bat 落來樓下。有時只有來到三階後面hit個涼台看hit個m7-bat看著e5 山景，sui2 e5樹木來家己憂傷na7-tiaN7。伊e5房間e5窗是向ti7大路，ti7 hia瑪莉有淡薄得著安慰，因為知hia有各種e5過路人、囡仔、賣物e5人、老人，以及種種e5車馬 ti7 hia teh過，成做一個不時變化e5活境。瑪莉倚ti7 hit個窗仔來一一觀察hia e5變化e5光景thang得著安慰。 \n有時阿舅也來問阿姑，\n「瑪莉有好勢抑無？」 \n阿姑就講「有lah！較慣勢lah，常常家己teh吟詩。」 \n阿舅koh講： \n「阿姑你著做瑪莉好e5阿母來照顧伊，因為珍妮e5身體無好勢，boe7-thang ka7伊照顧，所以你著替阮做這個份。」 \n若是有時有人客來e5時阿舅就chhoa7 in到三階去，續紹介安娜阿姑kap瑪莉hou7 in知，也hou7瑪莉kap大家同桌來食飯。若是珍妮阿妗就攏m7是an2-ni。伊攏m7-"}
{"text": "bat叫瑪莉e5名，m7-bat來chhoe7伊。所以阿妗e5態度kap面容hou7瑪莉那來那驚。 \n有一擺有珍妮阿妗e5親人來thit-tho5，珍妮就緊緊備辦筵席來beh款待in，就設筵ti7 三階e5涼台。大家teh食e5 時恰尼就看無瑪莉ti7 hia，就問阿姑，\n「瑪莉an2-choaN2無來食？」 \n阿姑就講，「瑪莉ti7房間，我來去chhoa7伊來。」總是珍妮就阻擋安娜講，\n「M7免！無父、無母e5囡仔m7免hou7伊來ti7這款e5所在！」伊就koh tui3人客講，「恰尼真有趣味ti7孤兒，去拾一個無父、無母e5孤兒來teh飼，真有趣味，若是我攏無hit個趣味，chia也m7是孤兒院，是一個相當e5家庭，伊攏無理解。」 \n恰尼聽著，伊e5心不止艱苦，iau2-ku2 m7敢講甚物。到ti7 hit這暝，beh睏e5時，恰尼chiah細聲來tui3珍妮講，「珍妮，瑪莉是我e5小妹e5子，伊無thang依倚，咱來ka7伊養飼kiam2 m7是應該e5事，你m7-thang看伊是一個孤兒，著ai3招呼伊，hou7伊會thang toa3咱chia，做咱e5子來培養伊。」恰尼講boe7煞e5時珍妮就隨時變面大聲講，「甚物！恰尼，你講甚物！？你beh叫我著掠伊做子著m3！？我是boe7-tang3 an2-ni，你lam7-sam2叫人入來我厝beh hou7我做子，你所做e5 kiam2 m7是攏beh hou7我氣死！我無欠用子lah！」 \n珍妮就大聲仆ti7床來哮，恰尼感覺攏無法度。 \n瑪莉起初攏是家己ti7房間食飯。總是無偌久，珍妮阿妗無歡喜人捧去hou7瑪莉食。 \n「叫伊落來食。」阿妗an2-ni講，所以瑪莉就落來ti7樓下e5食堂來kap大家相kap食。Hit一日瑪莉hou7阿姑chhoa7來ti7食堂beh坐位e5時伊就照常雙手合倚，目珠khoeh-k"}
{"text": "hoeh來祈禱，\n「感謝天頂e5上帝，你有照顧我平安，也有賞賜食物hou7我食，我beh感謝你，阿們！」"}
{"text": "M7 是 小 說 \n1\n有一個晚晡，微微 e5 東南風 tui3 海面吹--來，吹過欖仁樹 kap 椰樹 e5 葉縫，將玫瑰 e5 芳味送到牧師 e5 書齋來。而且遠遠海湧一下一下溢來沙灘，kap 扑著海邊大石 e5 聲，和風吹樹葉振動 e5 聲混同做伙，那準一個有照板拍 e5 交響樂合奏一樣。Hit 個涼快，kap 清芳實在hou7 人覺得真爽快。 \nHit 時 J.S.牧師面 tu2 向 ti7 寫字桌勤勤 teh 讀聖經靈修。忽然有腳步聲tui3 外面入--來。開聲問講「有人ti7-teh 抑無？」奇怪，是一個青分 m7-bat 聽見 e5 婦人人聲音。牧師娘就緊出去接--伊。果然是一個素不識面 e5 姊妹，看--來是一個約二十一、二歲e5 女性。牧師娘就問伊有甚物 貴事？伊講 ai3 拜候牧師，ai3 kap 牧師講話。 \n牧師娘就入去讀冊廳 ka7 牧師講。牧師用簡單 e5 祈禱來結束伊靈修 e5 時間就出來接 hit 個姊妹。 \n一下看這個姊妹 m7 是一個平常 e5 人。第一感，看伊 e5 穿插是真摩登流線形 e5 裝飾。第二，看伊 e5 面的確是一個老練世故，經過濟濟鹹酸苦chiaN2 e5 人。但是禮儀端莊，講話溫純，是親像基督徒 e5 款式，照看是一個不平凡 e5 女性。牧師 kap 牧師娘就抱好奇 e5 心直直 ka7 伊問。問了be7禁--得續生起真同情 e5 心，就 kap 伊相 kap 跪落祈禱，流目屎求天父替伊開路。今將 hit 個事實寫ti7 下面。 \n「你就是牧師，是無？」 \n「是。」 \n「Chia 就是咱 e5 拜堂，是無？」 \n「是。」 \n「Ah！牧師，我 chhoe7 幾若日才chhoe7著！」 \n「姊妹你 tui3 to2 位來？」 \n「我 tui3 台北來。」 \n「甚物 時來？」 \n「我來月外日lah 。」 \n「你來 chia 創"}
{"text": "甚物？」 \n恬恬頭殼 chhih-chhih，面顯出真見笑，真憂苦。詳細 ka7 伊看，伊 e5 目箍紅紅，常常用伊 e5 手巾仔 teh 拭目屎。真iap-i3 m7 敢 hou7 人看伊 e5 目屎。牧師一時煞想真歹勢緊 koh 換話來問伊。 \n「你家己來，抑是有甚物 人chhoa7 你來？」 \n「人 chhoa7 我來。」 \n「hit 個人是你 e5 甚物 人？」 \n「我無甚物bat--伊。」 \n「你無甚物 bat--伊，你thai2 beh kap 伊來？」 \n「姑不chiong著 kap 伊來。」 \n「今hit 個人ti7 to2 位？」 \n「轉去lah 。」 \n「今只有剩你一人ti7 chia 抑 m7 是？」 \n「是。」 \n「你ti7 chia iau2 有kap 甚物 人相bat？」 \n「無。」 \n「若an2-ni beh 怎樣，你現時 tiam3 ti7 to2位？」 \nHit 個姊妹攏無 giah8 頭禁 be7-tiau5家己直直chhngh-chhngh 哮。牧師、牧師娘心也替伊真同情。一面也覺得真奇怪，那裡有chiah 大人 e5 女性，隨便 toe3 無十分熟悉 e5 男性，hou7 人chhoa7 來hiat tiam3 這個離台灣遠遠 e5 島嶼。也 hit 個人an2-choaN2 會放心做伊去？Kiam2 是 hou7 人騙來賣？因為若是為著戀愛，私奔偷走又 m7 是an2-ni。若講騙來賣，ti7 這個日政時代（LcM），青天白日 e5 下面，be7 免得傷離奇。人身買賣是人道上不容允 e5 事，chiah 大人lah，an2-choaN2 chiah 隨便，hou7 人chhoa7 chiah 遠。也看伊 e5 穿插，長liau5 旗袍，懸屐仔鞋，面nih8 e5 花粉，提綢 e5 手巾，芳水 e5 味。這個姊妹現時 e5 處境穩當是"}
{"text": "ti7 一個不可思議，thang 奇怪 e5 環境中，也這個環境的確 m7 是伊所愛 e5 生活。 \n逐家恬恬 tiap8 仔久，姊妹直直哮。牧師臭心疑偷想講，m7，kiam2 會hou7 人chhoa7 來賣落花間。Tu2 an2-ni 想 e5 時，姊妹忽然停聲無哮，拭伊 e5 目屎，taN 頭 ka7 牧師講，「時間無早lah，我著緊倒去，聽候另日有機會我才 koh 來 chhoe7 lin2 坐。但是向望牧師，牧師娘lin2 常常替我祈禱。」牧師應伊講，「好。」 \n姊妹自 an2-ni 企起來kap 牧師、牧師娘相辭就出去。牧師娘 in 企 ti7 後面看伊 e5 背影，吐一下氣！「這個姊妹生做 chiah 誠mih8，chiah 伶俐 e5 人，到底是 hou7 人chhoa7 來 hiat ti7 甚物 所在？」 \n2\n隔幾仔日後，hit 個姊妹果然 koh 來。今仔日e5 穿插 chiam2 然較樸素，宛然人家 e5 女子。牧師，牧師娘自然照約束替伊迫切祈禱。但是心內不時感覺真奇怪，真 giau5 疑。前日看伊 e5 憂悶，真畏 e5 款式，煞無問伊 e5 名。這時牧師就問伊 e5 名。伊應講「父母 ka7 我號做秀麗，後來人ka7 我換做來春，現時人叫我Hanah（花）。」 \n牧師心內即時感覺，an2-ni 無錯。這個姊妹果真是一個 ti7 苦打中teh 滾liong3 向望脫出 e5 人。那裡有一個人換 hiah 濟遍名，一個人連家己 e5 名都保持未 tiau5。隨便 hou7 人換。叫伊所無 ai3 e5 名。Tui3 這3個名thang hou7 咱想伊e5 生活 e5 屈曲。 \n牧師就無細膩 ka7 伊講，「姊妹，你若真實 ai3 阮替你祈禱，來幫忙解決你 e5 代誌，你著老實講你e5 經過，hou7 阮 thang 替你對主求。」hit 時姊妹"}
{"text": "就無細膩來講伊 e5 經過，續深深拜託牧師，牧師娘替伊祈禱。下面就是伊家己講e5 來歷。 \n「我是桃園附近 e5 田莊人，阮兜拜偶像。當我3、4歲e5 時我e5 老父散hiong，我 e5 老母久久破病倒ti7 床nih8 。到我4歲年尾，老母就放阮幾若個姊妹仔，離開世間。老父為看顧我e5 老母，koh 過頭 e5 傷心，也beh 拖阮3、4個姊妹仔實在是無法tit 。為我 e5 老母 e5 醫藥kap 理喪，就深tam7 ka7 人借錢。債主一日來討到暗。我身下 e5 小弟仔 ti7 老母 e5 khah-chhng5 中，失照顧就失落去，我身頂有一個阿兄6歲，有一個阿姐8歲，8歲 e5 阿姐著io小弟，pu5 am2 糜仔，我4歲著掃塗腳。去後尾拾一屑仔 e5 草仔，抑是細細 e5 柴枝仔倒來 hiaN5。為著阮阿爸 hou7 人迫討債務，想無法度暗時常常流目屎，阮看阮阿爸 teh 哮，koh 想著阿母過身，小弟過身，koh chiah 散hiong，阮就攏哮。阮攏 khiN5 阿爸，攬阿爸 e5 腳，阿爸抱小弟，阮有時歸暝無睏。Ti7 阿母e5 神主仔 e5 面前，燈仔火 beh 無油，火beh hoa beh hoa，香也beh 過，chhun 一屑屑仔 e5 燈光，小可 e5 香煙，著ti7 神主 e5 面前。寒冷 e5 北風透過破箅仔壁吹入--來。外面矇矇 e5 雨仔 teh 潑 ti7 破窗仔外 e5 竹箅仔，實在一發加添阮 e5 悲慘。爸爸 ka7 我講『乖子秀麗ah。阿爸真散hiong，阿姐 ai3 io 小弟仔，pu5 am2 糜仔，你來分好額人，hou7 好額人做子好無？』我忽然意識是 beh 賣人做新婦仔，我直直 ka7 阿爸講，『M7 lah，m7 lah 』開聲直直哮。遠遠聽見庄尾狗 teh 吠 e5 聲，心真傷悲，拖我蓋 e5 破被仔藏 tia"}
{"text": "m3 被底哮，不覺 e5 中間煞睏去。夢見媽媽牽小弟仔倒--來，hiahN精神已經天光lah 。 \nHit 早起果然有一個阿婆仔 kap 阮阿姨來，講 beh chhoa7 我去台北thit-tho5 。我真歡喜 beh 續 chhoa7 弟弟去。阿爸講 m7-thang。阿爸目箍紅紅，我心真奇怪，kiam2 是 beh ka7 我賣 hou7 人做新婦仔。M7-ku2 阿姨也 beh 去就安心。囡仔人愛 thit-tho5，阿姨 ka7 我換 sui2 衫，阿婆 hiahN來講我真乖 beh hou7 我穿，講我是乖囡仔。我就 toe3 in 去。台北是我一生 m7-bat 到 e5 位。Ah！4歲年尾，hit 日是我一生 thang 咒詛 e5 日，抑是祝福 e5 日，到這時我 iau2 m7 知。 \n若講是 thang 祝福 e5 日，是真艱苦。因為 tui3 hit 日我離開故鄉，慈愛老父 e5 手，踏入悽慘新婦仔生活 e5 日。若 beh 講是悽慘e5 日，又 tui3 hit 日起我踏入基督教 e5 家庭。Tui3 hit 日起 toe3 養父、養母拜上帝。An2-ni 是真 thang 感謝，thang 講，hit 日是祝福 e5 日。Tui3 hit 日起「秀麗ah」就換做「來春a」e5 生活。因為我 e5 養父、養母 ka7 我換名做「來春。」講到 chia 姊妹忽然叫一聲「牧師」姊妹煞目屎 koh lian3出來。Ka7 牧師講「我這時 tiam3 ti7 醉仙樓。」自 an2-ni 手掩 ti7 面nih8 直直哮。 \n3 \nChe 就真正離奇lah，an2-choaN2 ti7 基督教家庭生長 e5 姊妹，這時會來tiam3 醉仙樓，tiam3 醉仙樓到底是 teh 做甚物？Hou7 人倩做煮食 mah？是做仙女 e5 生活teh mah？Ah！Ti"}
{"text": "7 人肉市場 e5 肉砧頂，kiam2 會 tit 逃閃萬刀碎割e5 悲慘mah？姊妹哮煞，牧師才問伊講，「你是an2-choaN2 tui3 基督徒e5 家庭來入 ti7 酒樓菜館e5 生活nih？」 \n「Ah！牧師，講來話頭長。我到十三四歲e5 時，才知我 e5 養父養母beh 將我配 hou7 伊 e5 後生做某，這層事是我一生最痛心 e5 事。因為 hit e5 青年自細 bat 染著腦膜炎，真危險 koh 好起來，身體無勇，be7 大漢腳手撥撥，目珠 thoah窗，嘴彎彎宛然魁星爺。企起來都無到我 e5 肩頭懸leh 。An2-choaN2 beh 叫我 kap 伊成婚。我心肝底 ka7 伊偷號名，ka7 伊叫『Put-kiat--e5，』這款無合意 e5 強制結婚實在真苦痛。這款 e5 苦杯實在真oh得忍。若是幸得我自細有去讀主日學，有主 e5 話深刻 ti7 心內做安慰，常常暗靜祈禱，求主替我開路。 \n悽慘 e5 時到lah！18歲年尾養母就出頭 beh 強制阮合房。我堅決拒絕。無扑算siang7 hit 年阮養父 e5 生理大失敗，對道理就冷心，罕得去禮拜。像時也續阻擋我，m7 hou7 我去禮拜，隔年養父就死去，tui3 an2-ni 家境就漸漸深tam7。我著ka7 人洗衫 giah8 針來維持一家。Tui3 hit 時受養母 e5 苦楚 m7 是用言語所會thang 形容。 \n自頭是我 e5 養父較有道理，養母較冷心，因為伊是世俗底，較 m7-bat 道理。伊講我既然 m7 聽伊e5 嘴，m7 嫁 in 後生，就叫我著接人客來趁垃圾e5 錢。我決斷 m7，為著an2-ni 常常 hou7 伊扑，扑到身軀節節烏，有時歸空流血。我每擺 tu2 著無理e5 窘迫e5 時，我就祈禱，求上帝救我。這時我22歲我死都 m7 做見笑違逆上帝e5 事。 \n到頂月日阮厝"}
{"text": "邊仔一個半面相識 e5 人kap 阮養母參詳，講我 ti7 厝nih8 m7 聽教示 beh chhoa7 我出外食頭路，我想講 an2-ni to 好。向望 thang 脫離養母迫陷落罪 e5 艱苦。我就求上帝chhoa7 路，就 toe3 hit 個人出--來。我m7-bat 出外，也m7-bat 讀冊 m7-bat 字，就 hou7 人直直 chhoa7 到下港。Tui3 hia 講是號做高雄，我也 m7 知。隔日叫我坐船，我想講 an2-choaN2 thai2 著坐船，伊講 beh chhoa7 我來澎湖較好趁食。我想講船單都扑好lah 就kap 伊來。我想講 hit 個人都離阮養母 hia 無遠，我卻 m7-bat 伊e5 名。總是定聽人叫伊 Ham3狗良--ah，做人ham3-ham3 真慷慨 e5 款。我就 toe3 伊坐船，上陸 hit 暝就去歇 ti7 這時我 toa3 e5 所在。隔天光早早伊 ka7 我講伊 beh 出去一下，就liam-piN beh 入--來。自an2-ni 一去無回頭。後來我才知慘lah，m7 是beh chhoa7 我來食頭路，是chhoa7 我來chia 賣落菜店，我 e5 身價受賣千五銀。隔日菜店頭家就迫我 ka7 人客陪酒。這款 e5 代誌我一生 m7-bat 。所以我 m7-na7 be7曉喝拳，我也 be7 曉 lim 酒。Beh 叫我伴人客隔暝，我寧可死。Ti7 hit 時每擺用祈禱來較嬴，為著 an2-ni 我常常 hou7 頭家娘扑。也bat hou7 人客 sai 嘴 phoe2，hou7 人客用酒潑。Ah！上帝ah！你 ti7 to2 位？我細漢去讀主日學所聽聖經中 e5 故事，救但以理出獅穴 e5 上帝ah，你 ti7 to2 位？救彼得，抑是保羅出監，抑是免 hou7 人擲死 e5 主耶穌ah，這時你"}
{"text": "iau2-ku2 活teh，會 tit thang 來救我脫出這個火坑抑 be7？ \n我有一暝通暝祈禱，隔早起就去跪頭家，求伊寬容我 m7 免做陪酒，接人客 e5 生活。伊講，伊才 beh 想看leh，1,500箍 e5 身價，叫我提來贖身。Ah！我苦ah！！我beh thai2 有錢leh？ \n4 \n聽到chia 牧師，牧師娘不知不覺也替伊真傷心。姊妹目屎nih-nih 流。牧師一時也是想無法度，就講「咱來祈禱，向望天父上帝替姊妹你開路。」講煞牧師、牧師娘就跪落。姊妹也跪落祈禱。祈禱煞姊妹就相辭倒去。 \n到拜三暝 e5 祈禱會，牧師就將這層事講 hou7 兄弟姊妹知，請逐家替伊祈禱。Koh 約一禮拜後 hit 個姊妹就 koh 來，嘴笑笑親像有甚物 好消息beh 來講 hou7 牧師聽e5 款。到位牧師娘就緊請伊來坐。Ai3 知上帝有替伊開甚物 好路。果然有影，上帝有替伊開一條路。總是ti7 chia 著經過一項真莊嚴 e5 試驗。這個試驗若通過才會 tit 脫出這個火坑，才會 tit tui3 魔鬼 e5 手得著榮光 e5 thau2放。到底這個事怎樣講ah？ \n姊妹用祈禱 teh 等，向望上帝替伊 chhoe7 一個 tu2 好 e5 人來 ka7 伊贖身。有一日有一個中年人，掛目鏡，人 san2-hiuN san2-hiuN，是斯文人，來醉仙樓食酒。無朋友，家己一人來，看是心內有甚物 憂悶 e5 款。頭家就叫姊妹去 ka7 伊陪酒。姊妹 e5 心真艱苦，真見笑。但是聖神開姊妹 e5 目珠 hou7 伊看出這個人客心內有隱囥leh e5 艱苦。Ti7 談論中就知這個人客 ti7 月外日前婦人人過身去。這時 iau2 未 koh 娶。婦人人死，有放一個查某子今年約14歲lah 。這個人客是誠實人，來菜館 m7-bat 嫖妓，只有 lim 酒解悶na7-tiaN7 。姊妹"}
{"text": "逐擺用好話安慰伊，後來就逐家講起家己 e5 身世處境。煞變做同病相憐 e5 精神 e5同伴。後來就知這個先生是39歲，海軍府造船廠，台灣人唯一 e5 木工組長。是 hou7 海軍真重用 e5 人。伊就約束 beh ka7 伊贖身。總是ti7 chia 有一個嚴肅 e5 條件逐家愛交換。1. 姊妹對先生要求著准伊自由去拜堂禮拜，因為伊是基督徒。2. 先生要求姊妹著保証伊是在室女，iau2 未 bat kap 人做伙。逐家攏應好。這位先生姓黃，就 chhoa7 姊妹去省立病院婦人科鑑驗。果真是一個齊全無缺角，iau2 是一個純潔 e5 處女。黃先生大歡喜，即時款500箍去 hou7 醉仙樓。Tui3 hit 日就無 koh 接客，就hou7 伊去灶腳鬥煮食。也約束 koh 一月日後，iau2 chhun e5 1000箍攏beh 交清楚。Hit 日姊妹就 thang 自由，m7-na7 自由續 beh 做先生娘。所以 hit日來，伊真歡喜來報牧師知這個消息。牧師、牧師娘 be7 禁 tit kap 伊鬥歡喜。續感謝上帝有替姊妹開路。 \nKoh 一月日後姊妹果然受贖成做自由，也續 kap 黃先生結婚。Hit日牧師、牧師娘去 ka7 in 做簡單 e5 禮拜，續 hou7 in 請，也請濟濟朋友，逐家ka7 in 大大恭喜。姊妹真 gau5 幫贊家庭，真伶俐，骨力，gau5 疼前人查某子，家庭真美滿。可惜be7 生，到今已經嫁黃先生16年lah，攏無生。前人查某子已經替伊匹配真好 e5 頭對。伊得著黃先生e5 同意有分3個子，大--e5 查甫--e5 今年16歲，teh 讀初級工業，第2 個女--e5，今年國民學校tu2 畢業，第3 個男--e5，今年tu2 4 歲，真趣味 chiah e5 攏是散 hiong 人，無父，抑是無母 e5 歹命子。姊妹 be7 輸 teh 開孤兒院。"}
{"text": "但是伊真歡喜，真甘願 io，攏飼牛奶，真 gau5 顧，逐個自細就 hou7 in 讀主日學。也逐個自細就 hou7 in 受洗禮。伊本人ti7 結婚 e5 隔轉年就受接納入聖會，伊 e5 丈夫也真受感激，受引 chhoa7 來信主。伊常常見証講上帝 e5 疼痛真偉大。伊 e5 拯救極奇妙。也致意人自細著讀主日學。伊家己講伊若 m7 是自細有去讀主日學，得著宗教教育 e5 培養，今仔日伊 m7-na7 已經墜落 ti7 罪惡中，而且伊 e5 生活穩當真腐敗，身體 m7 知beh 變怎樣？到今仔日伊 e5 丈夫 iau2 真勇，iau2 ti7 海軍造船廠 teh 做木工 e5 組頭。Ti7 舊年 J. S.牧師 kap 牧師娘才刁持 koh 去探--伊，ti7 hia hou7 in 請中晝頓。久久無相見，lang3 10 年koh 見面，看伊所分 e5 囡仔攏大漢lah，替伊真歡喜。也 ai3 笑伊 ai3 加勞--e5，koh 分一個細漢仔 teh aiN7 。伊講無要緊，lan2 著 ti7 主 e5 疼來疼細子，加救一條歹命 e5 靈魂。實在真感心。願上帝大大祝福這個家庭。（阿們）"}
{"text": "第四章 <BR>偷入禮拜堂，人看見 \nLek-si7-ka 倒來伊厝了後，心內想 hit 間禮拜堂 e5 所在，常常數念，想 beh koh 去看。聽候後禮拜日e5昏天 chhim2-chhim2 暗，Lek-si7-ka koh去；tiam3 禮拜堂外面偏僻e5所在，聽候 Tan3-li2 開門。Teh 點燈e5時，看警察無 ti7-teh，就偷入內面，猶原 bih ti7 門扇後，家己想講，「Tan3-li2 m7-ai3 我來，伊若知我tiam3 chia，就 beh 怎樣？」家己想不止好笑。 \nLek-si7-ka 逐禮拜日 e5昏 an2-ni 去禮拜堂；過幾禮拜就會認得甚物 人做牧師，生成 lo3-lo3，面青san2，頭殼 aN3-aN3 那親像 teh 想代誌 e5款式；常常 chhoa7 兩個查某子來這禮拜堂。Lek-si7-ka 目珠常常看這兩個查某囡仔，心內想in怎樣入這內面 teh坐。Hit個大漢 kap Lek-si7-ka平大，目珠 kap 頭毛烏；hit 個小妹頭毛白，面青。兩人衣裳攏是好，親像有人 teh 照顧e5款式。Lek-si7-ka 將這兩個囡仔比並家己穿破衫 m7-kaN2 近前，就心內吐氣。 \nLek-si7-ka 逐禮拜拜三常常到賣點心 e5 所在。Tan3-li2 驚 Lek-si7-ka 會問伊禮拜堂 e5 代誌；但是 Lek-si7-ka 是巧 e5 囡仔，攏無問--伊，tiN3 boe7記得。以後禮拜日點燈e5時，Tan3-li2 攏無驚 Lek-si7-ka 來這內面。Beh到熱天 e5 時，一禮拜過一禮拜，日漸漸長。Lek-si7-ka 若 beh 入去，常常驚人看見，是 m7-ai3 hou7 Tan3-li2 受氣。 \n到一禮拜牧師兩個查某子較早就來，ti7 gim5 墘 teh 行忽然看見一個查某囡仔穿破衫入去"}
{"text": "；in 就亦趕緊入，兩個相牽手 teh 看，心內 teh ngiauh8-ngiauh8-chhoah，面 liam5-piN 青，liam5-piN 紅。無看見顧禮拜堂 e5人，亦無看見 hit 個查某囡仔；獨獨看有人 e5 腳跡，才知這個穿破衫 bih ta2-loh8。這個少年--e5名叫Eng-li7，就 ka7 伊 e5 大姊講，「咱著叫林 Tan3-li2。」 \nLek-si7-ka 聽見就出來，面色親像迫切求講，「Lin2 m7-thang 叫人來趕--我；我是真艱苦 e5 人，攏無快活，這個所在是第一好。我幾若擺 tiam3 這所在看 lin2 兩位，kap hit 個 lo3-lo3 頭殼 aN3 落 e5 人，平平入，平平出；我想 lin2 的確是好人，m7-ai3 趕逐。你若叫顧禮拜堂 e5 人來，的確會趕逐我；連茶餅亦 m7 hou7 我食。」 \n這個大姊聽見 chiah e5 話就 ka7 Lek-si7-ka 講，「你這個--ah，阮實在m7-ai3 害--你；今我請問你，你到這地 bih ti7 門扇後，因為甚物 代誌？」 \nLek-si7-ka 就應講，「我愛 tit 聽 toaN5 琴，koh ai3 tit 明白祈禱 e5 代誌，牧師 e5 代誌，上帝是甚物 意思；che 攏總 boe7 曉得，獨獨會曉得這間大厝是富貴 e5 人 teh 往來，穿好 e5 衣服，親像 lin2 一般樣；可惜我 e5 衣服破爛，m7-kaN2 近前；我 ai3 入去一擺，看 chiah e5 代誌會得明白就好。」 \nEng-li7 聽chiah e5話就應伊講，「好；你thang入來，kap 阮大家相kap坐。」這個大姊聽伊小妹允 Lek-si7-ka 入來，用手 tui3 ka-chiah 後 tioh伊小妹 e5 衫，一面看 Lek-si7-ka e5"}
{"text": "頭到腳，心內 teh 想這個人怎樣thang 入--來，衣服破爛真是驚人，若 beh kap 咱坐，chiah e5 椅墊會 bak著 la5-sam5。 \nEng-li7 知大姊 e5 意思，面就變紅，目珠金金，將手內 e5 聖冊，掀開雅各 e5 批第二章，對大姊講，「這節冊幾若日前，咱老父有開拆講明 hou7 咱聽，」就讀，講，「若有人掛金手環，穿 sui2 衫入 lin2 e5 會堂，亦有散 hiong e5 人穿破衫平平入來；lin2 看見穿 sui2 衫 e5 人，ka7 伊講坐這個頂位；對散 hiong e5 人講，請企邊仔，抑是坐 chia 近我 e5 腳踏椅；kiam2 m7 是分別散 hiong 好額，心肝想無平正 mah？」讀了 Eng-li7 就講，「咱若無請這個人入來相 kap 坐，實實無趁榮顯 e5主耶穌基督 e5 道理，講 m7-thang 用外貌分別人。」 \n這個大姊聽 chiah e5 話就吐氣一聲，講，「雖然聖冊是明明講，但是這個代誌我 boe7 曉得扑算；著來問顧禮拜堂 e5 人。」 \nLek-si7-ka 聽 chiah e5 話就講，「M7-thang，m7-thang；你若 hou7 Tan3-li2 知，寧可 hou7 我來去，較好；以後我 m7-kaN2 koh 再來。祈禱，傳道 kap 上帝 chiah e5 代誌，我就 boe7 曉得，亦無要緊。」 \n這個大姊聽 Lek-si7-ka chiah e5 話，就轉笑面，細仔聲 ka7 Lek-si7-ka講，「你 m7-bat 上帝，若是阮著講 hou7 你知，是阮 e5 本份。阮 e5 老父是牧師，chit-tiap8 你 kap 阮入來見--伊，問看著怎樣。」 \nLek-si7-ka 講，「M7 知 Tan3-li2 會看見抑 boe7？」 \n這個大姊講，「內面有一間 e5"}
{"text": "房仔牧師以外，罕得有人到 hia；你若 kap 阮來去見伊，伊就會講這個代誌著怎樣；m7 知你會驚抑boe7，實實 m7-sai2 驚。」 \nLek-si7-ka 就講，「我無驚，」就歡喜 te3 in 入--去。行到 hit 間房仔 e5 門口，這個大姊用手扑門。Lek-si7-ka 看扑門，心肝脈鼓pit-phok8-chheng2，有驚 e5 款式。這個小妹就安慰伊講，「 你e5 心肝著平安，m7-sai2 驚，我 e5 老父 m7 是嚴嚴 e5 人；就聽見房仔內有人叫，「入--來。」 \n第五章<BR>好機會聽道理 \nLek-si7-ka kap 這兩個姊妹入房內，看見牧師 teh 坐烘火，手提一本詩；就合--起-來，目珠直直看 Lek-si7-ka。若是 Lek-si7-ka，雖然幾若擺看見牧師 e5 面，be7 bat tu2 著牧師用目珠直直相--伊，心內就驚。Tiap仔久牧師 e5 面變做可憐e5款式。Lek-si7-ka 就較好膽 teh 企。這兩個姊妹就近前，ka7 伊 e5 老父講 Lek-si7-ka e5 代誌。 \n牧師就講，「細子，你 thang 入--來。」Lek-si7-ka 就行到面前，雙手鞠躬，目珠直直看牧師e5面。牧師就問講，「細子，你 e5 名叫甚物？」應講，「叫做 Lek-si7-ka。」 \n牧師講，「你這個名真是奇怪，我 be7-bat 聽見。」 \nLek-si7-ka 應講，「因為在早我 e5 老母是搬戲e5人，有一齣頭伊妝做 Lek-si7-ka，所以將這個名來號。我細漢 e5 時亦 bat 去妝戲；現時較大漢，妝了 m7 好看，別日大漢若 sui2，就 beh koh 去，che 代誌 iau2-ku2著聽候久久。你是牧師 mah？」 \n牧師應講，「正是。」 \nLek-si7-ka koh 問，「牧師是甚物？」 \n牧師應講，"}
{"text": "「是奴僕 e5 人。」這兩個查某子 tiam3 ti7 身邊企 teh，聽這句話，不止奇怪。 \nLek-si7-ka 就 koh 問，講，「請你講明是甚物人e5奴僕。」 \n牧師用溫純 e5 款式講，「我是上帝 kap 人 e5 奴僕；Lek-si7-ka ah，我亦是你 e5 奴僕。」 \nLek-si7-ka 聽這幾句話，目珠就看房內所舖 e5 地氈，所排 e5 交椅，攏總是好e5物；koh 看這兩個查某囡仔所穿e5衣服，亦是真 sui2，看了就看家己 e5 衣服攏是破爛；心內想伊 beh thai3 講是我 e5 奴僕？就搖頭哈哈笑。 \n牧師聽 Lek-si7-ka teh 笑，心肝 koh 較替伊可憐。 \nLek-si7-ka 就 koh 問講，「上帝是是誰，你實在 bat 伊 mah？我e5 老母較好性地 e5 時，亦 bat 上帝 e5 名 ka7 我祝福；但是我 m7 知甚物 意思。」 \n牧師得 beh 應 e5 時房門開開，Tan3-li2 tui3 外面入--來；看見Lek-si7-ka ti7 牧師 e5 面前 teh 企，面就大失色，手倚門邊，大氣 teh 喘，親像 boe7 講話。Lek-si7-ka 看 Tan3-li2，心內就驚，目珠四界看，無所在thang 走、thang bih。牧師就對 Lek-si7-ka 講，「Ti7 台下有所在你thang 坐；著恬恬詳細聽，就會知上帝是是誰。」Chiah e5 話講了，牧師就吩咐 Tan3-li2，講，「你 chhoa7 這個囡仔去，hou7伊坐hit所在。」 \nTan3-li2 就 chhoa7 Lek-si7-ka 到台前，坐台下 e5 所在。Lek-si7-ka 大歡喜，目珠四界看，聽見彈琴 e5 聲音，koh 看見hit兩個查某囡仔坐 ti7伊 e5 椅邊，kap 伊相對面。 \n這個大姊驚 Lek"}
{"text": "-si7-ka toa3 ti7 堂內 m7-bat 禮數，到祈禱 e5 時，就用手舉落，意思是教 Lek-si7-ka 著跪；到吟詩 e5 時，就用手舉懸，意思就教 Lek-si7-ka著起--來。這個小妹常常 tui3 Lek-si7-ka e5 面前，有歡喜e5 面色，意思就是安慰 Lek-si7-ka；但是 Lek-si7-ka 真大歡喜，攏無驚，心內想 chiah e5 富貴 e5 人，親像在早細漢 e5 時，ti7 看戲 e5 所在差不多一般樣。 \nHit-tiap8 牧師起來講聖冊傳道理。Lek-si7-ka 果然恬贍詳細聽，若是心內 boe7 大明白；目珠 ai3 看牧師可憐 e5 面，耳空 ai3 聽牧師傳道e5 聲音。Tan3-li2 常常 tiam3 ti7 Lek-si7-ka e5 身邊巡來巡去，驚伊 m7-bat 堂內 e5 禮數；但是 Lek-si7-ka 這時攏無想到 Tan3-li2 e5 代誌，獨獨決意 ai3知上帝是是誰，牧師是怎樣。 \n第六章 <BR>頭一擺祈禱 \n禮拜煞，牧師 tu2-tu2 落 ti7 台下，hit 時 Tan3-li2 tit-beh chhoa7 Lek-si7-ka出去。牧師就牽 Lek-si7-ka e5 手猶原入 hit 個房仔內，這兩個查某囡仔 te3 ka-chiah 後亦入--來。牧師因為講聖冊，身軀 sian7，面青青，目珠放 khoeh，養精神，頭殼 aN3 落祈禱講，「主--ah，chiah e5 查某囡仔是你羊群 e5 中間 e5 羊仔子，著幫贊我來養飼chiah-e5。」 \n祈禱了，就 ka7 chiah e5查某囡仔講，「人 ai3 bat上帝 m7 是快 e5 代誌；若是有一項明明 thang 知，上帝就是做咱e5父，是我e5父；Lek-si7-ka--ah，伊亦是你 e5 父；這兩個"}
{"text": "查某子我真疼，盡力照顧；若是上帝疼你，比我疼我 e5 查某子，koh 較深。」講煞，大家歡喜，但是 Lek-si7-ka 想家己 e5 代誌就吐氣，用憂悶 e5 聲講，「我 e5 老父是怎樣，我攏m7知。」 \n牧師講，「上帝你 e5 父，你 e5 代誌，伊攏總知，因為上帝無 m7 ti7-teh，無 m7 知；咱 boe7 看見伊，伊會看見咱；咱若用話祈禱，有欠缺甚物 物，亦 thang 求，伊常常聽見。」 \nLek-si7-ka 就問講，「我衣裳破爛，別人真好看，m7 知我會平平去求 tit，抑 boe7？」 \n牧師就應講，「會；chit-tiap8 你若 ai3 甚物 物，就thang求。」 \nLek-si7-ka 聽chiah e5話，目珠四界看，心內 teh 想我看見上帝；就學牧師 e5 款式，用兩支手掩面，頭殼 aN3 落，就叫，「上帝--ah，我ai3明明知你，koh ai3 你替我還 Tan3-li2 hou7 我食茶餅 e5 錢。」 \n這兩個查某囡仔聽伊祈禱e5話，心內扑算大 m7 合宜；若是牧師聽見伊所求--e5，就大迫切流目屎，替伊講，「心所願。」 \n第七章 <BR>所問 e5 句刺 chhak8 心肝 \nTan3-li2 tiam3 ti7 房仔外teh 聽候，beh 用話責備 Lek-si7-ka；但是Lek-si7-ka 已經 tui3 邊頭 e5 門出去。今著聽候到拜三 e5 日期才會責備伊；心內想 beh hang2--伊，亦beh ka7 伊講以後 m7 koh 用餅 hou7 伊食；若 koh 看伊 ti7 禮拜堂，beh 叫警察掠--伊。 \n到拜三早起 Lek-si7-ka 猶原來 ti7 點心桌邊。Tan3-li2 hit 時無閒；伊就行入 ti7 竹籠 teh 坐聽候。Tiap 仔久食點心 e5 人散了，Lek-si7-ka 就問講，"}
{"text": "「上帝有替我還你 hou7 我食茶餅 e5 錢抑無？」 \nTan3-li2 就講，「你講甚物物？上帝還我 mah！無。」 \nLek-si7-ka就 koh 講，「我扑算上帝的確會替我還；今你 m7-sai2 驚，我有迫切求濟濟擺；牧師亦有對我講上帝會聽我所求。」 \nTan3-li2 聽 chiah e5 話就變面目珠金金看 Lek-si7-ka，就問講，「Lek--ah，你有對牧師講我有 teh 賣點心 e5 代誌，抑無？」 \nLek-si7-ka 就笑，應講，「我攏總無講起，若是 tui3 禮拜 e5昏到今濟濟擺有講 hou7上帝聽；koh 兩、三日伊的確會替我還。」 \nTan3-li2 聽 chiah e5 話，面就歡喜，對 Lek-si7-ka 講，「你是聰明伶俐e5 查某囡仔，今我 beh 交代你一句話；你以後 m7-thang ka7 別人講我teh 賣點心 e5 代誌。我本然 teh 顧禮拜堂；這個禮拜堂攏是富貴 e5人，逐月有錢倩--我；設使 in 若知我 teh 賣點心，就會看輕我，辭--我，m7 hou7 我顧禮拜堂。」 \nLek-si7-ka 聽 chiah e5 話，就問講，「你既然顧禮拜堂，逐月有錢 thang 領，怎樣 beh 來賣點心。」 \nTan3-li2 聽伊所問 e5 話，手就搖袋仔內 e5 錢 hou7 Lek-si7-ka 看，就講，「我逐日 thang 趁濟濟錢，到年尾 chhun-tit 濟濟。」 \nLek-si7-ka 就應講，「你 ai3 hiah 濟錢因為啥事？是 beh hou7 上帝，抑無？」 \nTan3-li2 無話 thang 應，心肝就刺 chhak8，心內想我所 chhun e5 錢攏總無開用。我看別人若有錢就起大厝，買好 ke-si；我獨獨一間厝仔，亦無好 e5 ke-si，只有一塊桌櫃，一本數簿 teh 記 h"}
{"text": "it 個利息 e5 數；koh 有一個袋仔 toe2 金 na7-tiaN7；平素 m7-bat 用錢 hou7 人，不過用食 chhun e5 茶餅 hou7 Lek-si7-ka 食，伊對上帝求替伊還--我。Hit 時 Tan3-li2良心家己責備，無話 thang應，假意 kham3 嗽一聲，心內躊躇，手就chhng 袋仔內，提出一個大錢，hou7 Lek-si7-ka。 \nLek-si7-ka 就講，「An2-ni boe7 做tit；我無求上帝教你提錢 hou7 我，常常對上帝求替我還。」 \nTan3-li2 用吞吐 e5 聲講，「上帝的確會還--我，就是 kap 我算數 e5 日期 beh 到lah。」Lek-si7-ka 聽這句話，就問講，「上帝有算數 e5 日期抑無？我細漢 teh 妝戲e5時，真愛算數 e5 日期到。」 \nTan3-li2 就講，「M7 是這號 e5 日期，是審判好歹人 e5 日期；濟濟人 m7 愛得到。」Lek-si7-ka 就講，「若是你愛得到，是 m7 是？」Tan3-li2 就講，「做你食；」心內想實實無歡喜這個日期到。 \nLek-si7-ka 食了，beh 倒去 e5 時，將 hit 個錢還--伊。Tan3-li2 的確 m7 收。Lek-si7-ka就講，「你果然 m7 肯收，明仔日我將這個錢提來ka7 你買點心，親像別人，thang mah？以後你 e5 代誌我的確無對別人講；做你放心。」講了 Lek-si7-ka 就將這個錢包 ti7 衫內，就歡喜倒去。"}
{"text": "出名e5 聖詩e5 故事 \n羊九十九，這首聖詩( 第117首 ) e5 話，是一個蘇格蘭e5小姐，Miss Elizabeth. C. Clephane寫--e5。是根據路加第15章，第3節到第7節，來寫--e5。 \n1874，Moody 先生kap Sankey先生，tui3美國去英國佈道e5 時，in 坐火車，ti7 一個火車站，tu2 beh開車e5 時，有接著in e5 郵件。 \nTi7 火車內，Moody 致意讀家內寄來e5 批，Sankey ti7 報紙e5一角有看著羊九十九這首詩。Sankey讀了就ka7 Moody講，這首 詩是咱所teh希望--e5，牧者e5 詩。Hit時Moody因為讀濟濟批，續無注意Sankey，也這個事就an2-ni過去。 \nKoh無幾日，Moody講道e5題目是「好e5 牧者。」 \n較常，Moody講道了後，Sankey就揀較近倚ti7 題目e5 聖詩，也jih8 琴來吟。 \nMoody講道，「好e5 牧者」了，Sankey 想m7 知beh 吟to2一首詩。忽然有聲講，「吟hit首詩。」Sankey講，「M7-ku2 我無hit e5 調。」Hit e5 聲 koh講，「吟hit首詩。」\nSankey坐落去，伊e5 指頭仔khap8著風琴子e5 時，調就一音一音接續出來，就是咱現今所teh 吟第117首，tu2-tu2 hit e5調。 \nMoody tui3 講台落--來，pheng7 ti7 風琴，目屎ti7 目珠，問講，「你tui3 ta2 落得著這個調？」這首詩成做真出名e5 詩。這首詩e5 話，充滿著主e5 疼心，哀傷，慈悲，也hit e5 調，表現著溫柔，親切，有感動偌nih濟人。 \n( Ti7 咱e5 聖詩，Sankey所做曲--e5，這首第117首，以外iau2有第163首，第168首，第223首 )。 \n(台灣教"}
{"text": "伊醒e5時已經是烏暗、恬靜e5半暝。瑪莉因為腹肚枵就艱苦，到無法度thang睏。瑪莉giah8目看窗外e5天，有滿滿e5星辰ti7 hia。窗仔有一塊紙hou7風吹teh振動，hit張紙煞恍惚是瑪莉ti7細漢，kap老母teh禮拜e5拜堂e5鐘一樣teh tan5，koh瑪莉看見鐘聲那tan5那活潑，忽然天頂e5星辰攏變做天使，出現ti7空中飛來飛去，親像真無閒e5款。 \n無偌久，瑪莉有看見hit個乞食e5阿婆ti7伊e5面前講： \n「瑪莉起來！你腹肚真枵houN7？你看主耶穌有ka7你備辦一個筵席ti7 hia teh等候你，咱緊緊來去。」 \n瑪莉就緊緊起來，kap阿婆相chhoa7直直行到hit個天使e5所在。天使攏排列，吟詩歡喜來迎接in兩人。瑪莉看見hit個乞食是伊e5老母嘉蓮，koh看見伊所穿e5衫是真sui2，親像女王teh穿e5衫。 \n瑪莉坐桌e5時，有看見hit個筵桌有thang3到真懸e5所在到無看見，也有天使同桌。瑪莉kap老母是這個筵席e5主賓。瑪莉看hit個桌頂攏充滿著王beh食貴氣e5食物。 \n瑪莉就祈禱beh 來享受hiah e5物，伊目珠khoeh倚e5時有真大e5光kap真大，天使e5歡喜、o-lo2 e5聲，搖動天頂。 \n祈禱了瑪莉就照所排e5物件，天使將真好食、真奇妙e5物件輪流捧到瑪莉e5面前。瑪莉teh食e5時攏有大o-lo2 e5聲音。 \n瑪莉食到真飽，伊e5枵餓攏無去。 \n伊醒e5時感覺hiah e5天使e5聲iau2-ku2有聽見e5款。 \nHit個乞食e5阿婆kap老母攏無看見。 \n天已經光lah！Hit早起阿姑也攏無提物來hou7瑪莉食，總是瑪莉卻攏無感覺有枵，親像hou7天使請了真夠額。 \n瑪莉e5心只有teh想hit個可憐e5阿婆，m7知tui3 ta2落去，m7知有枵死抑無？ \n瑪莉kap狗仔有捷捷來到後面門，beh看"}
{"text": "hit個阿婆有來抑無，看無e5時，瑪莉感覺真傷悲。 \n瑪莉也感覺伊e5身軀真無氣力，瘦到一重皮piN一支骨；頭毛是sam3-sam3，真垃圾，有蟲teh做巢；面hou7蚊蟲咬到真歹看。Hit個早日ti7老母懷內古錐可愛e5瑪莉已經完全變換去，伊e5樣相變做一個歹看e5乞食囡仔。 \n瑪莉koh轉來ti7伊 e5草堆頂，來倒ti7 hit頂面睏。伊e5衰弱已經到極lah！ \n無偌久伊醒e5時，hou7伊真大著驚！Hit個thang驚e5阿妗，手giah8一支枴仔，企ti7伊e5面前。 \n阿妗e5面非常e5歹koh惡。伊恬恬企ti7瑪莉e5面前，目珠真大蕊來gin5伊。Hit個款式真雄惡，致到瑪莉e5身軀攏淒冷起來。 \n「乞食囡仔，你該死lah！」 \n阿妗an2-ni講就用所giah8 e5枴來扑瑪莉e5身軀，這個是瑪莉一生e5中間所tu2著唯一e5枴仔e5滋味。 \n瑪莉m7-bat感覺著這個世界親像今仔日chiah-nih8 thang驚。瑪莉m7知著an2-choaN2，只有ti7嘴內求叫主kap媽媽e5名na7-tiaN7。阿妗連續扑三、四下就大聲趕瑪莉著出去。瑪莉聽著阿妗講，「出去！」感覺著得救一樣，緊緊來走出去。瑪莉盡伊e5氣力，批命抱hit隻狗仔來走，親像驚了伊e5阿妗會koh追來扑伊。 \n瑪莉走到後面門beh出去外口e5時，ti7 hia有一個大koh深e5溝，著ai3過hit個橋，iau2-ku2瑪莉過頭著驚e5緣故，煞phin5落ti7 hit個大溝底落去。 \n「Ah！」 \n瑪莉哀一聲，伊e5身軀就沈落ti7水內。 \n這個可憐受苦e5瑪莉e5細細e5活命親像攏無向望thang koh活ti7這個世間。 \n到ti7 hit日e5 e7晡3、4點，ti7離開無偌遠e5公園e5樹腳，有真濟囡仔圍lui5 teh看一個細細漢e5乞食囝仔抱一隻細細e5乞食狗仔倒ti7樹頭"}
{"text": "teh睏。In e5身軀攏tam5-tam5。 \n「可憐枵餓e5乞食囡仔！」有人憐憫伊，hiat錢ti7伊e5身邊，總是瑪莉攏m7知hit個是甚物意思。 \n「這個乞食囡仔teh破病e5款！」 \n有人an2-ni講，\n「伊e5頭殼真燒，有熱e5款！」koh有人an2-ni講。 \n「扑算這個乞食囡仔會死！」 \n也有人流目屎。 \nIau2-ku2瑪莉ti7夢中看見滿天e5天使，提迦拿e5樹椏來做一個真sui2 e5王座，也將迦拿葉做一個冕旒來ka7伊戴ti7頭殼頂；大家攏teh吟詩，也有看見老母ti7 hiah e5天使e5中間，非常歡喜來teh chim瑪莉e5面。 \n瑪莉醒e5時已經烏暗暝到lah！瑪莉看無一切e5天使kap老母，koh想著伊e5淒慘e5現實e5時，煞流目屎來叫伊e5老母。伊e5聲真無力，koh真驚阿妗會聽著，所以真小心。 \n伊感覺身體真衰弱，無氣力thang振動。總是公園內漸漸無人，伊e5心也漸漸驚惶不安。 \n總是忽然想著hit個阿婆e5時伊就得著氣力。 \n「阿婆今暝kiam2-chhai2會來chhoe7我！」 \n瑪莉想著an2-ni就beh緊緊起來轉去到hit個草厝。卻一心真驚阿妗，總是因為阿婆e5緣故就好膽beh koh轉去。 \n瑪莉攏無力thang行，感覺烏暗gong5-ngiah8。總是疼阿婆e5心激勵伊一步一步奮鬥來行。 \nTi7路中伊有tu2著幾若人。Hia e5人看著瑪莉攏越頭來講； \n「可憐乞食囡仔，打算無父無母e5孤兒！」 \n也有人講，「Ti7這個所在kiam2有人tu2著an2-ni！？」 \n「Kiam2攏無親人thang照顧--伊？」 \n「Hiah-nih8垃圾koh bai2，無人beh ai3伊！」 \n「可憐。拉撒路e5子！」 \n瑪莉e5身體已經無法度thang行，iau2-ku2半行半爬來到hit個後面門。伊小心來爬過hit個早"}
{"text": "起所thut8腳e5橋。已經真暗，攏無星ti7天nih8，koh hit個beh入去e5後面埕是真暗散thang驚。 \n瑪莉只有ai3 beh見阿婆e5面伊就攏無驚甚物，伊攏無嫌一切e5勞苦，伊只有心內祈禱嘴內叫媽媽、媽媽e5名來直直進前。狗仔ti7半路就無抱伊hou7伊家己行，因為瑪莉攏無力，hit隻可憐e5狗仔也是親像beh死去一樣e5軟弱來toe3 ti7瑪莉e5後面。 \n瑪莉到伊所toa3 e5草寮仔e5時，hit個寮仔門已經鎖起來，hou7伊無法度thang koh入去。 \n總是瑪莉只有ai3 beh接納阿婆ti7 hit個內面，伊就一心ai3 beh入去，是向望看阿婆有ti7 hit內面抑無！ \n瑪莉就想著ti7寮仔e5後面有一個破空thang nng3--入去，伊就緊緊來tui3 hit個la5-sam5、矮khoeh e5所在爬入去。伊e5面kap身軀攏有蜘蛛絲滿滿。 \n瑪莉就叫「阿婆！」「阿婆！」總是內面猶原是真冷靜koh烏暗、孤單。阿婆e5影攏無看見，瑪莉感覺真絕望傷心。 \n伊行到ti7伊所睏e5草堆e5時，伊e5心忽然親像見著一個親人一樣，非常e5歡喜；其實hit個草堆是瑪莉會thang得著安慰kap向望e5唯一e5所在，hit個雖然是一個無價值，垃圾e5草堆，iau2-ku2 tui3 ti7孤單受苦e5瑪莉是何等e5寶貝koh有價值e5所在。 \n這個是thang3到hit個美妙e5天界，是無人會知e5所在。 \nOh！Hit個草堆頂對 ti7現在，孤獨可憐e5瑪莉是何等e5親密！何等e5需要！ \n所以瑪莉將hit個衰弱e5身軀來hiat ti7 hit個草堆頂，伊攏無想甚物，只有親像見著親人一樣來淒慘哮。 \n無偌久伊就m7知人去。瑪莉ti7眠夢中有看見hit個可憐e5阿婆來企ti7瑪莉e5身邊。伊講，\n「瑪莉我來lah！我beh kap你睏ti7這個"}
{"text": "稻草，你今安心，你m7免koh孤獨lah！」 \n阿婆就倒ti7瑪莉e5身邊，koh用手來摸瑪莉e5頭殼。 \n「可憐e5囡仔！你e5受苦無久lah！」 \n瑪莉真歡喜，伊只有來khoeh倚ti7阿婆e5胸前。伊只有感覺著安穩kap快樂；伊tui3阿婆微笑一下就koh睏。這個安穩是早前ti7老母e5懷內一樣e5安穩，瑪莉想講 tu2-tu2是hit時e5繼續。 \n總是無久，瑪莉就koh夢見阿婆緊緊來teh叫醒伊起來。 \n「瑪莉！瑪莉！醒起來！我e5時間到lah，我今beh來去lah！」 \n瑪莉真著驚！ \n「阿婆你beh轉去to2位？」 \n「瑪莉你kiam2無聽見，外面hit個聲音？」 \n瑪莉就注神來beh聽看甚物，果然瑪莉有聽著真sui2、真好聽e5音樂漸漸明起來。其中有笛仔、有giang仔、有吹、有鼓，真濟種sui2 e5聲音tui3遠遠e5所在直直近倚來。 \n「瑪莉，hit個聲音就是天使e5樂隊，我著緊緊去迎接in。阿婆講an2-ni就緊緊beh出去，總是瑪莉tui3阿婆e5腳khiN5-tiau5-tiau5 m7-ai3阿婆離開伊去。 \n「阿婆！你m7-thang去lah！」瑪莉e5心真傷悲就哀求阿婆。 \nHit個天使e5樂隊，有漸漸近倚來，hit個聲音那美妙。其中也有吟詩e5聲，有一大群穿白衫e5天使tui3街路hit爿漸漸顯明出來。 \n天使tui3阿舅e5大樓e5門口過，seh8來到ti7瑪莉所toa3 hit個草寮仔e5頂面e5半空中。Hit個情形真正sui2，koh ti7天使e5中間有一台真sui2 e5金車，tu2-tu2是王宮女王teh坐一樣e5。 \nHiah e5天使停ti7 hia，也歡喜大聲來奏樂、吟詩。 \n阿婆看著天使到位就真歡喜beh走到天使hia去。「瑪莉我beh去lah！」 \n阿婆就走去，那走那得著氣力，koh那變換伊e5形狀。 \n阿婆走上空中"}
{"text": "e5時已經是變做一個真sui2 e5天使出來。伊就上到hit個真sui2 e5車頂，ti7 hia連連teh叫瑪莉。 \n「瑪莉！瑪莉！緊來，天使beh來迎接你lah！」 \n瑪莉實在真gong5-ngiah8，m7知影一切e5事。Koh siang7時teh睏e5狗仔也tio5起來，tui3瑪莉nau2一、兩聲就走離瑪莉toe3阿婆e5路走去。瑪莉看見狗仔那走那有氣力koh那走那變換伊e5形狀。狗仔走上空中e5時就變做一隻極sui2、全白色e5白馬出來，hit個款式是屬ti7天馬e5樣，天馬就到ti7 hit個sui2 e5天車，來beh拖伊。 \n阿婆koh繼續來叫瑪莉，\n「瑪莉，你緊緊走來！」 \n瑪莉真gong5-ngiah8來看na7-tiaN7，m7知伊著an2-choaN2。 \n忽然瑪莉有聽著hit個thang驚e5阿妗e5聲，瑪莉越頭看，伊e5阿妗giah8一支枴，真雄惡e5形容走倚beh來扑瑪莉。 \n「乞食囡仔你該死lah！」阿妗大聲罵，hit時天君攏大著驚來緊緊beh離開hit個所在，親像m7敢看著hit種e5雄惡。 \n瑪莉看著天使離開，馬車攏走入天頂e5時，伊就緊緊叫阿婆，就beh走去chhoe7阿婆。 \nKoh真驚阿妗e5款式，因為hit個款式的確是ti7天頂所無e5，koh是所驚e5，tui3後面阿妗直直罵koh漸漸追倚來。 \nHit時阿婆天使有將伊e5衫仔裾thau2開，放落來hou7瑪莉。 \n瑪莉beh走感覺著無力，總是伊一步一步來走，果然伊感覺伊也會走入hit個空中。伊真正驚阿妗就phoe命來走，總是真無力，佳哉阿婆e5衫仔裾hou7伊khiN5-tiau5，伊就得著天使e5幫贊來漸漸上到hit個天君e5車頂去。天君接著瑪莉就大歡喜，大聲o-lo2，吟詩直直來走上天頂。阿妗e5聲kap影攏離開遠遠無看見lah。 \n瑪莉ti7草頂看見hit個乞食阿婆已"}
{"text": "經變換做伊e5老母嘉蓮e5形狀出來，老母大歡喜大快樂來攬倚瑪莉ti7懷內。 \n「瑪莉！瑪莉！」瑪莉e5歡喜攏boe7-thang形容tit，伊只有叫「媽媽！」一聲，就抱倚媽媽ti7伊e5全身軀。 \n天使真歡喜大聲吟詩。瑪莉就koh睏去。 \n「瑪莉，你著安心睏，今無koh有人thang hou7你驚惶，你e5受苦攏了lah，咱beh入hit個光明e5國，是耶穌做王e5所在，ti7 hia無孤單、無悲慘、無流目屎，是thang永遠享受平安、快樂e5所在。 \n老母嘉蓮an2-ni講來愛撫平安teh睏e5瑪莉。 \n瑪莉就kap天君漸漸tui3天頂上去。 \n隔早起有好心e5阿姑，捧食物beh來hou7瑪莉食。伊因為無閒koh身體無好勢，煞兩三日無提半項來hou7瑪莉，所以感覺真掛慮。 \n伊到草寮e5時，hit個草寮e5門有tui3外面鎖起來，是tui3阿妗趕出瑪莉e5時鎖--e5，阿姑驚一下，\n「甚物人鎖這個門？瑪莉是去to2位？」 \n伊e5心內真著急，就緊緊tui3窗仔beh來看瑪莉有ti7內面抑無，阿姑一下看，內面有真各樣e5安靜，koh ti7 hit個稻草頂有看著瑪莉恬恬倒ti7 hia，伊e5面向ti7天，真平安e5款式。 \n總是阿姑看了有真著驚，瑪莉是m7是teh睏！ \n「瑪莉！」阿姑緊緊出聲來叫瑪莉。總是攏無反應。阿姑緊緊扑開hit個鎖，來開門入去，伊e5手e5食物攏hiat-kak8 lah。阿姑緊緊倚來瑪莉e5身邊，伊伸手beh抱瑪莉，伸到一半煞m7敢摸著瑪莉，因為已經明白瑪莉是死去lah！ \n阿姑緊緊倒退來大傷心、流目屎。 \n「可憐，無人看顧e5瑪莉！可憐e5瑪莉！瑪莉！」 \n阿姑實在為著瑪莉大傷心，緊緊跪落來祈禱。 \n可憐細細e5瑪莉已經ti7孤單、驚惶、枵餓、悲慘e5中間來死去。 \n總是無人知影瑪莉ti7這個悲慘受苦e5草堆頂所看見一切e5眠夢。若有人知影，人"}
{"text": "協力奉獻 \n施金泉先生青青狂狂tui3 外面入--來，將外衫 kap 帽仔就褪起來吊 tiam3 應接室入門 e5 壁 khit8 仔，坐 tiam3 膨椅頂喘一下大氣，然後笑笑對太太講，「我今仔日thiam2 死lah！但是運氣卻 be7 bai2 。」 \n「趁著錢lah 著m7？」原來施先生是 teh 做股票 e5 生理，tu2 tui3 in 公司倒--來，hit 時太太 an2-ni 問--伊。 \n「Hiouh，趁be7少--ou！足足500箍。」施先生真得意，大聲應。 \n「你 an2-choaN2 會 tit hiah 好運。」太太真歡喜好奇e5 問--伊。 \n「Che 那有為難，昨e7晡偶遇然有一個朋友 ka7 我講某一間煤油公司koh 發現著新油礦，我聽著這個消息，趕緊比人緊一步就 ka7 伊買一大批 e5 股券。果然不出我e5 所逆料，到早起油公司 e5 股券果然大起價。An2-ni 差一暝昏 na7-tiaN7 我就趁500箍lah 。」先生足歡喜teh 講。 \n「若 koh 親像an2-ni m7 免驚be7 發財lah。」太太那想那講。 \n「He 是無問題。」施先生笑出聲 an2-ni 應太太。兩翁某講「一日500，十日5 千，100 日5 萬，an2-ni 一年後，我算看leh，一年是三五一十五，六五三十…」兩個青狂 teh 算hit 個發財 e5 前途，大富 e5 速度。 \n「Aih！我想著」先生娘忽然an2-ni 講，「你想咱這個頭水e5 果子著來an2-choaN2 開這500箍？」 「我想上好著利用這個春假來去旅行一下」先生an2-ni 提議。 \n「Kai3好，自生翠花了後攏 m7-bat 出外行行leh 。」先生娘即時贊成。 \n「M7-ku2 咱 e5 衫仔褲 kap 皮鞋攏be7見得眾lah 。我想咱順一下續，續來做好無？」先生娘贊成出外"}
{"text": "，續an2-ni 提議。 \n「所疼--e5，好，kin-tu2 500 箍若開了馬上都會koh 趁。總是m7-ku2 …」講到chia 先生忽然頓tiN一下。M7-ku2 咱是 m7-thang hou7 咱 e5 牧師知oh！「若hou7 鼻知影咱有趁著錢，即時都會來te5錢，甚物 百週年教會倍加運動loh，拜堂 ai3 修理loh，百百項，專專伊 e5 頭路。」 \n「有影，m7 是啥貨！咱已經獻無數lah，iau2 是定定beh 來 te5。逐個若親像咱 chiah 慷慨，到今拜堂才修理好。倍加運動一口1000 箍做10 年交，到今才te5 有lah 。An2-choaN2 定beh 來chhoe7 咱。大概牧師讀神學院e5 時，有讀一科『 Te5 錢學，』若 m7 是 an2-ni an2-choaN2 會 hiah mi5-noa7，若 hou7 伊拖著就死m7 放。」先生娘無歡喜 e5 面an2-ni 講。 \n「穩當是，這課若無及格大概是 be7 得卒業，也 be7 得做牧師。若是咱 e5 牧師特別mi5-chiN，這擺咱趁著錢著 m7-thang hou7 伊鼻著。咱家己也m7-thang 著急講拜堂beh 修理，抑是甚物 百週年倍加運動，ka7 伊 teN3 hou7 be7記得。」先生an2-ni 安慰太太。 \nTu2 hit 時toa3 ti7 拜堂邊e5 白小姐 tui3 in 門口過，m7 緊也 m7 慢去遇著蔡小姐。2 個是好朋友。白小姐招蔡小姐入去茶店，逐家ti7 hia 食一下點心。當 teh 用咖啡 kap 雞卵糕 e5 時，白小姐用無歡喜 e5 面，kap 聲音投蔡小姐講，「你ka7 我想看mai7 leh？」 \n蔡小姐驚一下「是甚物代誌leh？」「你聽看咱教會 e5 佈道隊長林長老 hiah 無理氣leh 。」白小姐真 m7 甘願teh 講"}
{"text": "。 \n「林長老 an2-choaN2著m7？」蔡小姐年紀較少，真著驚緊問。 \n「Kiam2 有人 an2-ni，你知我 ti7 教會已經做主日學教員，也做吟詩班，也做青年團契 e5 奉事組委員lah 。An2-ni 一個人是beh 兼幾款leh 。甚物 講歸主運動佈道隊來，甚物 beh 配合百週年倍加運動 e5 佈道，也 beh 叫我坐車出去鬥吟詩。我 e5 嚨喉to m7 是鐵扑--e5 。我 m7 lah，煞無別人 thang 叫。」 \n「An2-ni oh8 。無理氣 to 著。甚物 時來叫你。」蔡小姐真同意teh 問。 \n「Tha-tu2 仔才叫電話 hou7 我。」 \n「你 ka7 伊應an2-choaN2？」 \n「我ka7 伊講 be7-tang3，失禮，請伊叫別人。」我若逐項允，be7 輸 hou7 人看憨，逐項 beh tu-tu 對我 chia 來。那講白小姐面仔漚漚。 \n「An2-ni 有影，那有人hiah 粗俗，kian3 kah kian3 than3--人。隨人有隨人 e5 都合。」 \n蔡小姐真贊成白小姐 ka7 林長老拒絕。 \n像 hit 拜6 e7晡高先生去chhoe7 葉先生。高先生是佈道隊 e5 連絡員。葉先生是老會友是銀行 e5 經理。高先生去拜訪--伊。 \n入門看葉先生下班倒來ti7 客廳teh 看新聞。逐家坐落請安後，高先生就開嘴講，「今仔日想 beh 來koh 麻煩你。」 \n「豈敢，也 thang an2-ni 講」葉先生外面真客氣，實在心內無甚物 稱意。「我若會曉做 e5 事，不管甚物，只管老兄哥吩咐我的確遵趁來行。」 \n「竟然是an2-ni無比 che 較好lah！實在是對你真不住，不過有一點仔代誌愛你鬥幫忙。」 \n「當然效命。」葉先生真慷慨答應。 \n「若是 an2-ni 真感謝主，無別項就是咱每拜6 有 ti7 本市內分角頭逐"}
{"text": "戶分真理單，請人來去禮拜，來策應 P. K. U. e5 運動。Tu2 好 lin2 這角頭 e5 陳先生破病 be7 得出--來，e7晡你來替伊分好無？」 \n「真失禮，若是別項我攏歡喜這項我 m7 慣勢，若 hou7 阮 e5 銀行 e5 人看著be7免得真見笑，我 e5 地位叫我做那準提郵便--e5 逐戶去 ka7 人叫門 tam3 頭我 be7 行tit 。」面變色來應。 \n「葉先生，che 是為主來做工，是真貴氣 e5 工作你知mah？Tui3 咱 e5 所做已經有三口灶來求道lah ne7 。」高先生真致意說明。葉先生teN3無聽見直直請高先生食茶。Ka7 伊講，「茶冷去lah，thai2著講到hiah 拚勢leh，lim leh 才 koh 講lah 。」 \n高先生看無采工就企起來 kap 伊相辭。Beh 出去最後 koh ka7 伊試看有一屑仔 e5 向望抑無？ \n「葉先生你果真 be7-tit 幫贊阮做這個工haN3？」 \n「對不起，對不起，心想 ai3，但是無夠額力量 thang 幫贊，請你多多原諒。」葉先生斷然拒絕鬥做主 e5 工。 \n隔明仔日是禮拜日，會友有 e5 坐人力車來禮拜，葉經理 kap 施先生 in 夫婦攏坐小包車來。白小姐 ti7 禮拜堂邊，伊用行路來禮拜。牧師今仔日為著P. K. U . e5 運動鼓吹，伊 e5 演題是「協力奉獻。」風琴彈得特別響亮。施先生 in 夫婦是按算拜一才beh 出發去旅行。白小姐坐 ti7 吟詩班 e5 位，葉先生坐 ti7 倒手爿e5 頭前條 e5 邊仔位。 \n牧師唱聖詩209 首 \n大家吟： \n「我 e5 手愛你命令，為著我主做差用；我腳也愛為你獻，常常替你行無 sian7 。我 e5 聲音hou7 你用，歡喜 o-lo2 主無停，我獻嘴唇來振動；報傳福音來救人。我 e5 錢銀獻hou7 你，用出攏趁你旨意"}
{"text": "；我 e5 才情你賞賜，甘願還你做器具。」 \n逐家吟得真出神，真好聽，特別白小姐 e5 聲加真懸。施先生也真拚勢，腳輕輕那和板tiau7來唱。葉經理慣勢吟下調，因為伊e5 聲音真旺。大家嘴真 gau5 吟。 （完）"}
{"text": "「疼你嬴過通世間」 \n（青雲青年時代家己e5 回憶談） \n1 \n有一 e7晡我出去阮厝後 e5 堤防散步。我 e5 厝是 ti7 一位肅靜 e5 田庄，四邊有濟濟田園，koh 有一條大溪流 tui3 阮庄邊過。雨期有氾濫 e5 危險，所以有造一條堤防，造起真大 koh 堅固。四邊真好景緻，是一位真好遊賞 e5 所在。 \n微微 e5 涼風 tui3 南爿吹--來，我企 ti7 堤防 e5 頂面，看對西爿去。Tui3 hia koh 里外路，是一望無際 e5 茫茫大海。日 tu2 beh 落，夕陽 e5 紅霞反照 ti7 水，天相接天涯 e5 hit 爿邊。同時幾隻歸航 e5 漁船，掛起晚風 e5 白帆 ti7 水面 teh 走。也一陣 e5 海雁照次序排陣飛 ti7 空中。不覺讚歎宇宙 e5 神祕，hit 個雄大 e5 景象宛如一幅 e5 大美術畫展開 ti7 我 e5 目前。 \nTu2 陶醉 ti7 這個大自然美景 e5 時，忽然 tui3 遠遠有一陣真清脆女高音 e5 歌聲傳--來，真正是清亮、柔軟、悅耳可愛e5 歌聲。我不覺受伊 e5 迷力所giu2，就靜步 liam 腳向唱歌 e5 方向進前。聽見唱講，「我 e5 性命獻hou7 你……到一…世…我 e5 疼……疼你嬴過通世間」可惜歌聲e5 中間 lang3 站 lang3 站，有站聽未明。Kiam2-chhai2 是為著 hou7 風吹動所致也有。上大 e5 原因是 ti7 歌聲中宛如有參chhap憂悶，慘慼，刻喉 e5 雜音，致到聽 be7 十分明。 \n起頭我是 ka7 伊掠做是一個女性為著數念伊 e5 戀人，心悶 teh 唱歌。為著青年e5 好奇心我就liam 腳 ai3 ka7 伊看這個女性到底是生做甚物 款。大概是 hou7 我 chhi-chhi chhiat8-chhiat8 e5 腳步聲扑驚著。伊 ka"}
{"text": "N2 是感覺後面有人 teh 來，聲忽然轉細，也接續吟。 \n「我立志獻家己，永永專專歸 hou7 你」阿們。Hit 時伊是坐 ti7 堤防頂一叢大榕樹腳 e5 石頭頂。吟了就合冊。像時續越過--來，看見我企 ti7 伊 e5 後面，對我輕輕 tim3 頭恬恬就 koh 越過原向 hit 爿，靜靜坐，面看對海nih 去。 \n我這時家己感覺10分 e5 歹勢。心肝鼓噗噗 chheng2，面就發hong7，大概 kaN2 有紅紅。但是伊顛倒是真大方 hai7-chai7 。我一時雖然是真歹勢，m7-ku2 一見對這個女性那準 ti7 甚物 所在bat 看伊 e5 面，而且是真熟，宛如早bat 相 bat e5 款式。但是這時較想都想不出伊 e5 名。 \n停一會仔伊 koh 掀伊 e5 冊接續恬恬 teh 看。我也掠定我 e5 心，靜靜注神看伊 e5 背影。才知伊是一個20 歲左右 e5 小姐。越過--來 e5 時看著伊e5 面鼻懸懸，目珠大大蕊重sun5，長長 chat8-chat8 e5 目睫毛。可愛烏桃形 e5 嘴，雙爿e5 嘴phoe2 紅紅，無抹粉，無點胭脂真樸素。總是 tui3 滿滿充滿活命力柔軟幼細滑 tiah8 e5 皮膚，有發出一款 be7 thang 形容tit 自然美e5 光輝。M7-ku2 koh 一面 ti7 伊美麗 e5 面上那準有 bat 流過目屎 e5 痕跡。那準表現 ti7 伊e5 心房中有講 be7 出 e5 悲哀。不覺 hou7 我 e5 心續生出一款愛慕同情 e5 心。後面梳兩條頭鬃尾仔，縛烏布條仔 ti7 尾溜，tin3 ti7 雙爿 e5 肩頭頂。一見是一個淑德可愛 e5 女性。 \n我這時想 beh 自an2-ni 恬恬越走，又想未免 tit siuN 無意思。M7-ku2 一時也想不出甚物 話 thang kap 伊講就好膽假熟悉，先開"}
{"text": "嘴對伊講：「今仔日真好天houN3」 \n伊輕輕細聲應講「是，真正是真難得 e5 好天。」Hit 個聲音 e5 清脆，態度 e5 溫柔 hou7 我真感覺。 \n我接續 koh 問伊講：「Kan-ta 你一人ti7 chia thit-tho5 抑m7 是？」 \nHit 時伊越過來看我 e5 面，也輕輕tim3 頭講「是，」就 koh 越過去。接續恬恬看伊 e5 冊。我一時真失望。我是向望伊 beh kap 我講話，無扑算續 koh 越過去。我就tiap8 仔久恬恬企 ti7 伊 e5 後面接續看伊 e5 後姿。兩條頭鬃尾仔 tin ti7 伊 e5 肩頭頂。 \n不覺我對伊講，「再會。」伊也企起--來用微笑好意 e5 面向我，應講「再會。」伊 koh 坐落去，我就an2-ni 越轉身向厝nih 倒去。總是心內感覺有一個 boe7 曉講 e5 情感，kap 一生 boe7 be7 記得 e5 印象。 \n2 \n當beh 倒去 e5 路中，我沿路行沿路想。我到底 ti7 甚物 所在，那準bat 看見這個小姐？也伊所唱 e5 歌到底是甚物 意思？也 teh 吟 e5 時啥事宛如有含囥無限 e5 悲哀ti7 伊心內，常常刻喉，而且ti7 伊美麗 e5 面容，也那準有目屎 e5 痕跡。到底ti7…？ \n想了頭一項，伊所唱 e5 歌大概m7 是流行歌；因為吟了尾句記得有唱：「阿們。」照所會記得除基督教 e5 詩歌以外，無。也koh 看伊 e5 態度 kap 手nih8 所提hit 本賦譜 e5 歌冊，ka7 伊親想--起-來，那準是落教 e5 款式。M7-ku2 sooh ka7 伊想倒轉，阮庄nih 在來都 m7 bat 聽見講有人去落基督教。An2-ni 這個小姐到底是甚物 人？也聽 hit 個歌詞，無疑是 tui3 伊 e5 對象，表現十二萬分 e5 疼情。到底伊心內所思慕 e5 意中"}
{"text": "人果然是siang2？ \n原來當我13 歲e5 時我 bat toe3 阮家父，家母去大陸華北，父母 ti7 hia 做生理，我 ti7 hia 讀冊。然後為著都合上in 先倒--來。我 iau2 留 ti7 hia 讀冊。到大陸淪陷 ti7 共產e5 手，hit 時我才經過千辛萬苦，萬般 e5 驚險才逃出鐵幕。真正是九死一生 e5 危險來 koh 投入自由 e5 懷抱故鄉e5 台灣。當 ti7 大陸e5 時我 ti7 國立 e5 大學讀冊，iau2 chhun一年就會畢業。倒--來有接續編入台灣大學，但是為著有荒課一年，所以著加讀一年，幸得我 e5 成積 iau2-boe7-bai2。也這擺是暑假倒來歇熱。 \n行到厝，就將 chiah e5 事講 hou7 阮媽媽聽。阮媽媽 ka7 我說明。我才知是阮厝邊離無外遠陳叔叔 e5 大千金美妙小姐。也知陳叔叔後來有去 kap人落教聽道理。可惜ti7 無偌久前有過身去，放幾若個細子。美妙小姐 ti7 舊年畢業台南長榮女子高中。然後受檢定合格，這時 ti7 本鄉e5 國民學校執教鞭。 \n我聽了就明白一切。才記得細漢我12 歲 e5 時，美妙是8 歲。因為厝邊離無遠，beh 去讀公學校 e5 時（國民學校，當時叫做公學校）常常相招。Ti7 學校做伙 thit-tho5，bat 一擺伊 hou7 較大漢 e5 查甫囡仔欺負，我替伊出頭為伊。有時 hou7 別個查某囡仔kang7，我就為伊 kap 人相扑來顯明我 e5 義俠心。當時雖然是細漢 iau2-ku2 真相好。常常 chhoa7 出 chhoa7 入。無扑算目一nih 已經過去10 連年lah 。但是妙活潑，天真爛漫 e5 性質，hit 對目珠，kap 愛驕 e5 嘴，笑 e5 時雙爿e5 酒窟仔，可愛 e5 姿態，仍然照舊ti7-teh 。真正是 hou7 人一見難忘。一時心猿"}
{"text": "意馬瞬間 kah 回憶到囡仔時代 e5 事，明明那準 ti7 目前。美妙倒去也將 hit e7晡 e5 事講 hou7 in 媽媽聽。In 老母也 ka7 伊說明ka7 伊講大概是 lin2 爸爸 e5 好朋友林伯伯 e5 後生青雲兄。美妙 tui3 an2-ni 也想著囡仔時代 e5 事，不覺心中也生起一款難得 thang 形容 e5 心情。 \n有一個禮拜日 e5 透早，我想 ai3 去街nih 買淡薄物。出庄口 e5 時遠遠看著有一個小姐真大方，手nih 提一包親像冊面向街nih teh 行。本底我想beh ka7 伊 teN3 做無看見，m7-ku2 tui3 背影詳細 ka7 伊看，就知的確是前日 ti7 堤防所 tu2 著 e5 美妙小姐。所以我就鼓勵家己 e5 心，奮發速步 ka7 伊jiok。無偌久就 jiok 到伊 e5 後面。Hit 時我 e5 心臟 koh 一擺噗噗 chheng2，也驚，也歡喜，也自覺歹勢，m7-ku2 禁未 tiau5 就開聲，輕輕 tui3 後面 ka7 伊叫。 「妙早安」伊忽然聽後面有人用親切 e5 聲音teh 叫--伊，gong5-ngiah8 就越過--來。一下看著是我，顯明歡喜 e5 面應我，「早安」笑笑無 koh 講甚物 。當4 蕊目珠 e5 視線相接 e5 時 hit 個疼情宛如早時做囡仔時代 e5 親密。逐家就恬恬相 kap 并肩做伙行。Hit 時我家己感覺那準真無自然，大概我 e5 面poh-kaN2有紅紅，因為我家己感覺面真燒烘。但是妙顛倒真大方自在。也那準有甚物 真要緊，真無閑 e5 事 ai3 趕緊去街仔 e5 款。 \n我 e5 心真禁未 tiau5，chhoe7 機會真 ai3 koh kap 伊講話，所以我就koh 開嘴問伊：「你 beh 去 to2 位？」「我 beh 去街nih 。」「Beh 去創甚物？"}
{"text": "」「Beh 去拜堂禮拜。」 \n聽伊 e5 聲音輕快柔軟，款式笑容溫純，顯明好意，無拒絕我 e5 問。所以我 e5 心就較安定，好膽 koh ka7 伊問。「Thai3著hiah-nih 早去ah？」「我 ai3 鬥教主日學，負擔幼稚科，所以 ai3 量早到禮拜堂。」講了伊那準禮數上也續反問我。「青雲兄你 beh 去 to2 位？」「我也 beh 去街nih 。」 \n我心內暗暗歡喜講，an2-ni 妙 iau2 會記得--我。Tui3 an2-ni 2人就靜靜接續并肩做伙行。 \n3 \nTi7 hit 個做伙行 e5 時我e5 心中不覺意識那準自我做人頭擺感覺心內有無限e5 爽快。那準人生無聊空虛憂悶 e5 心房，有得著甚物 豐富燒 lo7 e5 疼情來 thun7密 e5 款式。我向望這條通到街仔5、6 台里短短e5 路，會延長到無限 e5 遠。無扑算早起 an2-choaN2 感覺會行著加真緊。會記得一會仔 na7-tiaN7，真扑損這條甜蜜 e5 路竟然行beh 透lah。Tu2 teh 想 m7 甘beh 分開 e5 時，當 beh 踏入市街 e5 幾步前，妙忽然顯出12分親切 e5 面對我招呼講： \n「青雲兄你早起 m7 知有時間抑無？若無特別 e5 阻擋，請你 kap 我做陣來去禮拜堂聽道理好無？」 \n一時我 e5 心續彷彿茫亂。因為親像受 m7 甘beh 分開 e5 暗雲密罩e5 心房，忽然看著霹靂 e5 閃光。即時無意識 tui3 嘴應伊「好。」 \n因為喜出望外 e5 受招呼，接續 thang 行。其實做伙行都也 m7-kaN2 講話，攏是恬恬 teh 行。M7-ku2 hit 個快樂 be7 曉講；beh 分開又覺得真 m7 甘。其實拜堂到底是生做圓抑扁。我是不管。橫直三七二十一，若會得 koh 接續同行就好。若 hou7 我家己行我穩當be7 行對拜堂去。"}
{"text": "Tui3 an2-ni koh 靜靜行免偌久就到拜堂 e5 大門。這間拜堂起了無錯。真堂皇壯觀，前面有3層樓 e5 鐘塔。拜堂廳禮拜 ti7 樓頂，下面做主日學 e5 禮堂，kap 教室。學生200外個。後面 koh 起一 choa7 教室相連10外間。尚且是無夠用。利用拜堂 kou-lai7 ti7-chia，ti7 hia e5 大樹腳 e5 蔭影。10個，8個 e5 學生做一伙，做一個小組，認真 teh 教習。除師範科，聖經科，青年科，成人科，幼稚科用歸教室統制的 e5 教授法以外，其餘 e5 攏是自由式 e5 個人教授 e5 款式。聽講近來 e5 課本教材有換。也主日學 e5 宗教教育中心有對教B.CH.CHH.am-ap iam-iap e5 字母，進到引 chhoa7 人 bat 耶穌較要緊。 \n後來聽牧師teh 說教，講人 e5 入信受洗禮是13歲起到14歲上濟。因為hit 個時心單純。到17、8歲起有摻插男女求愛 e5 心情，若會得緊 hou7 伊先bat 耶穌 an2-ni 是真好。若 ti7 結婚前 be7 得hou7 伊入信領洗禮。到結婚後踏入社會，受俗事纏拌 e5 時，特別到陷入 ti7 名、利、罪惡 e5 漩渦、濁流 e5 時才beh 來 ka7 伊 giu2 倒起--來實在真難。所以主日學 e5 宗教教育，若 kan-ta tiam3 hia b、ch、chh，走 be7 離實在真可惜。字母讀破幾若本，讀3年半 tui3 尾仔koaN7 起來看。Iau2-boe7 thang 讀過聖經，實在是真該死。每禮拜都是 teh liu7 hiah e5 故事。講講笑笑leh 過去。到13，4歲lah一本字母 iau2 是teh am-ap，iam-iap，iap 過來，iap 過去，續餒志 m7 koh 來。真可憐先生又講伊字母 iau2 呼 be7"}
{"text": "來，都入初中lah iau2 是 teh hou7 伊讀字母，抑是 si-chou2，ah！可憐。主日學 m7 是an2-ni，主日學 m7 是白話字學校，主日學是 beh chhoa7 囡仔，大人信耶穌。咱所教 e5 學生，be7 得親像腓力 teh 指導干大基 e5 太監。到尾太監對腓力講「我 ai3 領洗禮信耶穌。」咱若 be7 得做到 hia 實在真了然。現在台灣教會，做父兄 e5 人真大錯。常常驚子兒 be7 得升學，迫 in 透早、透暗讀世間冊。禮拜日也續去跟老師讀冊。Kan-ta 製造大頭病 e5 後代。Be7記得子兒也有靈魂，一日，一禮拜都 m7-bat 一擺領導伊 e5 子讀聖經，抑是做伙家庭禮拜。所以當讀國民學校4、5年 e5 時，iau2 有罔去主日學。到5、6 年 e5 時就離開主日學。An2-ni 父兄是無要緊後代 e5 序細接續信仰 e5 款。若有世間 e5 財利、名聲、地位，細子將來無信仰無要緊 e5 款。 \n會友應該著再檢討。Beh hou7 一個青少年tui3 13 歲--17、8 歲 e5 中間會緊來領洗禮入信，著3 方面緊密 e5 合作才會。1. 主日學e5 宗教教育。2. 家庭 e5 敬虔，父母 e5 跟心。3.青年團契e5 培養，3 方面著緊密連繫協作。設教百週年教會倍加運動，嚷到大細聲，真好。但是大向望 m7-thang 放 hiat-kak8 leng5 牛頭去 giu2 牛尾 e5 工作。咱試想看現時5 歲幼稚科 e5 囡仔koh 10 年後 in 是15 歲e5 少年，現時10 歲 e5 囡仔koh 10年後in 是20歲 e5 青年。Chiah e5 囡仔現時ti7 咱 e5 教會kiam2 m7 是鎮 beh 一半，chiah e5 若10年後攏無 hou7 伊流走去，che 10年後 kiam2 無倍加。Chiah e"}
{"text": "5 放hou7 伊走去，也才來去臭路糊糜底拖，扭向望得著倍加 e5 人入來。To2 一爿較快？ah！放快--e5 去求oh--e5，實在工加幾若倍，成積 koh be7 得真好。M7 是講 tui3 外 giu2 人來倍加，一人招一人是 m7 好。真好。著拚力做。總是 m7-thang be7 記得主日學 e5 工。Che 正正是教會倍加運動 e5 大工作。 \nChiah e5 是牧師 hit 早起 e5 說教題目「兒童宗教教育 e5 新時代。」我聽了受真大 e5 感銘。我雖罔頭擺聽說教無10分 bat 牧師 e5 所講，但是對事業上教會 e5 興隆上 e5 原理ka7 伊想起--來是真有理氣 e5 事。 \n事 koh 講倒轉--來。Tu2 到禮拜堂 e5 時，妙就 ka7 我介紹 kap 牧師相 bat。Tu2 好牧師也姓林，逐家認本家。牧師真親切，介紹我參觀主日學。雖然天氣真熱，但是學生坐坐 ti7 樹腳，忽然那準是 teh 參觀夏令 e5 林間學校一樣。特別幼稚科約40左右 e5 學生。牧師 e5 令愛淑惠小姐 teh 彈琴。妙企ti7 中央，其餘 e5 囡仔，其實攏是約5 歲 e5 小弟弟，小妹妹，逐家扑圓環來圍老師。逐家唱歌和琴 e5 韻律。學中央 e5 老師 e5 行動來跳舞。那跳那唱那seh8 圓環。有時扑手，有時插腰，較停腳跳，較停手舞。音樂歌聲和諧跳舞輕快齊 chaN2 那準一群e5 小天使 ti7 林間跳舞散花 e5 款式，真正感激。 \n忽然聽著閉課 e5 鐘聲 tan5，一隊一隊 chhoa7 入禮堂赴閉課式。照我 hit 日對主日學 e5 觀感，若論教學一切 e5 設備，kap 規矩 e5 整齊實在有輸普通 e5 學校。若論師生間 e5 疼情和氣藹藹，實在有贏不管 to2 位 e5 學校。若論人格 e5 培育實在 m7 是平常 e5 學堂所會 tha"}
{"text": "ng 看著 e5 。Tui3 聖經科起，到成人科，hit 個讀經學習 e5 虔誠，實在真 thang 感佩。 \n參觀後我 kap 林牧師 chhoa7 入客廳坐。Koh 一下仔就大禮拜，今仔日是我一生頭擺入拜堂 e5 日。Tu2 是8月1號，是一個真好 e5 經驗 kap 紀念。 \nTui3 hit 日了後阮2人就加真親密熟悉。有機會我也常常去chhoe7 陳老太太坐。也 bat 常常 hou7 in 留 ti7 hia 參加暗時 e5 家庭禮拜。對陳叔叔過身了後，in 感覺較無 lam7 e5 款式。所以 in 真歡迎我去 in 兜。In 也真 mi5-noa7 講道理 hou7 我聽。不知不覺我也生出慕道 e5 心。 \n有一個拜六 e7晡。妙tui3 外面入--來，身軀 hou7 雨沃到真 tam5，我 tu2-tu2 ti7 in hia，我就問伊是為甚物 因端？去 to2 位？Hou7 伊沃到 hiah-tam5。伊應我講是去送葬。講 in 幼稚科有一個學生王先生 e5 令愛叫做慧貞。今年tu2 6歲，過身去。今仔日出葬。塚地 ti7 山頂，beh 倒--來遇著西北雨。林牧師以下送葬e5 人都攏 hou7 雨沃到逐個那落湯雞一樣。妙無 khoa3 褪伊 e5 tam5衫連聲直直 o-lo2 慧貞小妹妹e5 信仰。 \n講6 歲子beh 食藥，注射 e5 代先，攏會曉祈禱。到伊beh 死 e5 誠點鐘前，叫in 媽媽提吊 ti7 伊睏房壁nih 耶穌 e5 像 hou7 伊。提過手向耶穌金金看，看了ka7 伊chim，chim 了koh 看。親像 an2-ni 連連幾若擺。後來將像囥 ti7 心肝頭hia。雙手合掌恭敬唱：「耶穌疼我，我知明」也叫伊 e5 媽媽kap 伊相 kap 唱。In 媽媽流目屎嚨喉管 tiN7 唱 be7 出聲。慧貞 ka7 媽媽講：「媽媽 m7"}
{"text": "-thang 煩惱，耶穌疼我相同行，ti7 我身邊免驚惶。我若疼伊到路尾，伊會 chhoa7 我見天父。」講煞 e5 時目珠放 kheh-kheh 手仍然合掌親像teh 祈禱e5 款式，媽媽也替伊祈禱。 \n王太太祈禱煞目珠擘開，ka7 伊看。太太開聲叫慧貞我子，慧貞我子。但是子 e5 面斯文笑笑，無應聲，太太才知子永遠 kap 伊離別，先倒去天父兜lah！講到 chia 妙目珠含目屎顯明真 m7 甘 e5 款式。一面也那準 teh 誇耀伊 e5 學生，有好 e5 信仰。我聽了心底也暗暗讚歎宗教教育效力 e5 偉大。 \n4 \n時日真快過，目一 nih 歇熱已經 beh 過lah，只有chhun 幾日仔na7-tiaN7。Ti7 歇熱中 tui3 an2-ni 起我大概逐禮拜都攏有去禮拜。得著林牧師 e5 指導，kap 送濟濟冊，也感謝上帝 e5 神引 chhoa7，我 e5 信仰大大進步。我 e5 父母也無阻擋，in 也是有理解信仰自由 e5 人。 \n有一日忽然接著朋友 tui3 省都 kong3 電來，講 ai3 我提早先到學校。致到真倉皇，緊去 kap 陳老太太相辭。總是 be7 得見妙 e5 面，因為伊去學校上班，iau2 未下班。心感覺親像不足一項甚物 要緊 e5 事 iau2 未做。戀戀不捨，m7 甘離開陳叔叔 e5 厝。老太太那準 liam-piN 猜出我 e5 心情 e5 款式，先開嘴對我講，「妙若倒--來，我才替你 ka7 伊講你有來相辭。今已經出發去省都lah。」一時我 e5 心真歡喜，應伊講「拜託，拜託，請你 chiah 替我 ka7 伊相辭。」心感覺幾分較輕鬆，就倒--來緊出發。 \n隔無偌久歇寒 e5 期 beh 到lah。當祝聖誕 e5 時，教會有 beh ka7 一班 e5 青年行洗禮。中間阮大學熟悉 e5 朋友也有幾若個。莊牧師也真鼓舞我領洗禮入教"}
{"text": "會。我一心真愛，總是一心 iau2 有掛慮。因為父母雖然無大阻擋，總是正經 beh 領洗禮入教，老人到底到時 m7 知怎樣？因為阮庄nih 除去陳叔叔 in 一家以外 thang 講無人拜上帝。所以我就好膽寫批來徵求妙 e5 意見，\n批e5 內容大概是寫 an2-ni ： \n「妙小姐，你頭擺接著我 e5 批穩當會著驚。本我 m7-kaN2 隨便寫批 hou7 你。因為我平時真欽仰你 e5 端莊淑德，kap 你 e5 純潔、深信。總是我心內有一項躊躇不決 e5 事，真 ai3 請教你。請你歡喜回批指示我。無受氣，無嫌費氣 ka7 我講。我真歡喜照你 e5 指示來進行。 \n就是ti7 這個祝聖誕，我去禮拜 e5 教會有 beh 對一班 e5 青年行洗禮。我e5 同窗也有幾若個 beh 受洗禮。莊牧師真 teh 鼓舞我也受洗。我真躊躇，因為厝nih 攏無人信主。較大膽我真思慕你，妙妹妹你歡喜做我信仰 e5 幫贊。贊我相 kap 行這條路好無？我就覺得較好膽。若無，我驚了ti7 家庭中孤單，ti7 將來 oh 得透尾。Ti7 這個進退 e5 思慮中你會 tit 贊我 e5 力量抑be7？請你指示。 \n致意用 an2-ni 拜求你 e5 貴意，續請安令堂平安。祝你 e5 康樂。再會你 e5 好朋友雲寄。」 \n隔幾若日攏無接著回批，心真著急，時時等候。忽然 ti7 一個晚晡放課後有郵差提一張批來。看 hit 個批囊就知是一個女性寄 e5 批。我直覺是妙寄--e5。接--來就走去一位肅靜e5 所在來開。果然是，真歡喜 ka7 伊讀。內容寫an2-ni： \n「青雲兄……論你決心 beh 入聖會 e5 事，我真 ka7 你恭喜，自然真贊成。總是m7-thang 潦草，m7-thang 為著一時e5 感情。M7-thang 看同伴 beh 入，你也入。也 m7 免觀前顧後來掛慮，只有著注神看耶"}
{"text": "穌。伊是咱信e5 源頭kap 成尾。直直走進前，看 thang 得著基督，親像伊得著你 an2-ni，主kap 你ti7-teh 。伊 tiam3 ti7 你，你 tiam3 ti7 伊。只著信 m7 免驚，m7 免看人，免看環境 kap 外面，只著信，望耶穌，一路 toe3 主到祖家。 \n我koh 較向望你，m7-thang 為著…做對象來進教。論你對我 e5 好意，疼我，我真 ka7 你感謝。總是我 ai3 你先疼上帝。先疼主耶穌。扑算你 iau2 記得 ti7 堤防頂，你頭擺聽我吟詩 e5 話，『疼你嬴過通世間』hit 首詩。Che 是我 e5 家父當伊 beh 臨終別世 e5 以前叫阮姊妹仔 kap 小弟ti7 伊e5 眠床前做伙吟 e5 詩。伊也吟，吟到伊無聲，當 ti7 吟詩中伊氣斷離開世間。當伊未死 e5 以前請牧師來，逐家 ti7 hia 守主最後 e5 晚餐。Ti7 牧師 e5 立會下，將伊 e5 私財產揀上好 e5 一份田獻 hou7 上帝beh 做教會 e5 路用。也獻地 kap 厝 ai3 做拜堂。伊遺言叫我著接續伊 e5 遺志，著將本身獻hou7 主，將來 ti7 本鄉來建設教會。Ti7 這個沿海烏暗 e5 地界來興起主 e5 福音。我既然 tui3 家父受這個遺言，我決心的確 beh 貫徹這個遺志。來安慰家父 ti7 天nih8 e5 明宮 。 \n青雲兄你若會 tit kap 我相 kap 負起這個重責，我自然…總是這層事著照順序經過序大人kap 牧師 e5 贊成才thang 進行。我卻有將你 e5 批讀 hou7 阮媽媽聽。伊也贊成歡喜你領洗禮。然後e5 事今後寬辦。望你保重玉體學業成功，然後才……求天父賜福保護你……所尊敬e5 青雲兄再會。妹妙謹寫。12月10日。」 \n我讀了真感激，我才瞭解前妙 ti7 堤防所吟 e5 詩。「我e5 性命獻h"}
{"text": "ou7 你……疼你贏過通世間……永永專專歸hou7 你。」這3句，的確 m7 是親像一般男女所想 e5 俗念。實在是人類最崇高，對神、對救主所應該獻上 e5 心情。也是純潔 e5 女徒對一切 e5 男性所要求。願逐家同心疼主，疼上帝為第一個呼 a7 聲。先獻性命 hou7 主。疼主嬴過通世間。神第一，將家己永永專專歸 ti7 伊。An2-ni 才著。 \n人類最高愛 e5 對象是神，永遠 e5 救主。也人對人是著 ti7 同信仰，同向望，同趣味，會tit 同步調 e5 下面來結成 e5 疼才會美滿，才有永遠。到這時我才曉悟。Tui3 an2-ni 我續一發愛慕妙 e5 淑德。起頭是 tui3 肉體 e5 感情 e5 求愛出發。今到這時我已經知應該著ti7 信、向望、疼 e5 同步調 e5 中間，才會thang 建立美滿 e5 家庭。美滿e5 家庭m7 是建設 ti7 物質、肉慾 e5 頂面。是建設 ti7 信仰 kap 純潔 e5 疼 e5 頂面。 \n批讀了不覺續跪落，求神赦免我 e5 俗念，求主重頭生我，hou7 我會好膽受洗禮進教，認主 e5 名無驚見笑。也求神若合伊 e5 聖旨意就允准我kap ……會得 thang 同工，負起建設主 e5 燈塔 ti7 故鄉來光照烏暗e5 沿海地帶。有份 ti7 這個救人 e5 事業。Koh 較會tit 同心奉獻 ti7 主日學兒童宗教教育e5 工。我深信這個是每個純潔深信e5 基督女徒對全省，全國 e5 青年所要求，逐家應該牽手相kap 來盡e5 義務。（完。）"}
{"text": "「Ka7 我出去」 \n1 \n有一 e7晡 L祕書去巡視拘留監房 e5 時，真奇怪 ti7 南監房第1號室發見著一個各樣e 犯人。拘留監房有6 間，2 間女--e，4 間男--e，監房3 面是磚壁，1 面是大枝鐵枝。Hit 個形狀親像狗櫥。塗腳是koat 紅毛塗，利便 thang 洗，若 chhu 枋真 gau5 生木蝨。若 beh 入去拘留監房，著經過一個細細 e5 鐵門，ti7 內面有2 個當值e5 警官不時輪流暝日無 lang3，帶武器 ti7 hia teh 看守。Beh 入去會面犯人 e5 人著先 tui3 外面司法科室去領牌仔。著過 chhiau 身軀，到位扑門報名，當值警察才來開鐵門，門不時用大鐵鎖鎖--teh。入去著登記你 e5 名，問理由，ai3 chhoe7 甚物 人？後來才tui3 鐵籠內放hit 個犯人出--來 ti7 警官e5 當值室，警官 e5 立會下講話。若重要犯，就 m7 准會面。一切m7 准批信抑是食物 e5 私 khia 授、受。攏著經過檢查。（若是監獄另外有會面室。也定幾分鐘 e5 面會。拘留監房無會面室。）因為驚了人將甚物 物，抑是批信 hou7 犯人，抑是隨便通外面 e5 消息hou7--伊，抑是教伊變口供。所以事事真嚴謹。若平常 e5 提衫褲來，無須要入去。去司法科室結牌仔，tu 對一個空入去就好。 \n犯人 beh sak 入去籠仔內著過嚴密個身體檢查，因為驚了ti7 hia 自殺，抑是生出意外 e5 擾亂。著褪鞋，赤腳入去。著 thau2 褲帶，m7 准有褲帶、鞋帶，抑是刀仔、藥仔，抑是一切 e5 甚物 物。只有空手入去。一間大約有4 領榻榻米 e5 大。有時清清關3、4 個。若濟 e5 時關一二十個。逐家無位thang 倒，攏坐 tiam3 塗腳。若熱天逐家真熱。角仔有一空，逐家 tiam3 hia 大小便，放了 hit 空用蓋"}
{"text": "kham3-leh。Hit 空透對大 hak8 去。自然是細細空人 nng3 未落去。 \n三頓若到，大家分一 kheh 仔飯。Hit 個kheh仔是用柴做--e5，kheh 仔比 ti7 火車內 e5 便當 kheh 仔較隘，差不多長，較深淡薄。你聽講飯，有時是烏蕃薯簽摻真濟 e5 飯，常常m7 是飯，是蕃薯箍，抑是蕃薯條仔，配菜脯抑是XXXX。上好有時會下淡薄魚脯 ti7 hit 底。Che 是真希罕 e5 大chhiN-chhau。就是3 條蕃薯條仔，配2 塊菜脯較常。到時頓逐家手伸長長tui3 鐵枝仔縫出--來。目珠金蕊蕊 teh 相hit 個狗槽仔直直討，真正是監囚餓鬼。Kiam2-chhai2 你想是真歹食。總是ti7 hit 底 e5 人是真好食。有時會下鹹梅仔，抑是壺底菜頭 ti7 hit 底，in 會真歡喜，食得津津有味。蕃薯食了手 to koh 舐舐leh 。 \n總是有 e5 m7 食，幾若頓都 m7 食，有 e5 直直哭，有 e5 搥胸暗暗流目屎。有 e5 sian7-sian7 恬恬坐。也 bat tu2 著痟查某囡仔犯罪，m7 穿衫褲，褪光光，tiam3 hit 底亂嚷，大聲哭，總是猶原會曉畏恥，看著人去巡e5 時，趕緊面仆tiam3 壁nih hit 爿，m7 敢見人e5 面。有 e5 仆tiam3 鐵枝縫直直叫「大人ah！冤枉oh。」一禮拜大概去巡2 擺。是去斟酌 hit 內面 e5 衛生，驚了會發生破病，抑是其他甚物不測 e5 事。 \n今 ti7 hit 間第一號房 e5 角仔，有一個青年人看是有受教育，是相當 e5 家庭e5 人。上奇怪--e5 就是捧伊 e5 kheh仔 beh 食飯 e5 時（蕃薯箍），koh 代先跪落目屎 nih-nih 流，目珠 kheh-kheh teh 祈禱。真奇怪到底這個青年是甚物 等號人。An2-choaN2"}
{"text": "食飯會曉祈禱，會祈禱諒必是基督徒。照想 kaN2 m7 是似有似無 e5 基督徒。若是半信兄入來到 chia 扑算無祈禱。實在真奇怪。 \n總是無論甚物 人都不便 kap 犯人講話。所以L祕書恬恬ka7 伊看，巡視了就出去。將這個事囥ti7 心nih 。到底……？ \n2 \n隔日去司法室斟酌伊 e5 調書才知，實在真可憐，hit 個犯罪e5 事實是an2-ni 。 \n有一日食暗飽lah，都beh 無看人面e5 時，文哲才手提扑棒球e5 槌仔，kap 皮手囊（承球用 e5）tui3 外面入--來。入門伊e5 老母真受氣。（伊e5 老父已經過身lah）。這個是續尾仔子，平時較受 seng7 。老父死了後，伊根本是 m7 聽老母 e5 話。事事真橫霸，雖然有阿兄真殷勤苦勸流目屎勉勵，但是自細已經積成 e5 心性實在真難改。人講疼是親像水、花木、果子若無水 e5 灌沃是 be7 大叢，未茂盛。人若無用疼來 ka7 伊培養，伊是未成人。總是花木 m7-thang 定浸 tiam3 水底，浸過頭會爛根，會黃酸，會死去。親像 an2-ni 囡仔 m7-thang 過頭e5溺愛。將囡仔 ka7 伊浸 tiam3 疼 e5 水底。浸到我子，我命，芋葉捧真珠，疼 tiuh-tiuh，寶 ni-ni 。抱去頭殼頂放屎。該死，到尾你 beh 食著 hit 個果子，俗語講seng7 豬 gia5 灶，seng7 子不孝。這句話無錯。特別內面若有第3 者，譬論阿媽愛干涉新婦 e5 教子。我金孫，m7 免你賤婢（新婦）ka7 我教。我惜leh。來阿媽 chia，m7 免驚，阿媽為 tiau5-tiau5，箠仔搶起--來，續罵新婦。咱來去買餅，mai3 hou7 阿女仔（新婦e5 名）食。歹母扑我乖孫，咱後擺著 m7-thang。著較乖leh，咱後擺才 be7 hou7 人扑 。Gam7 面houN7，後擺"}
{"text": "阿媽若死你著知慘，你會hou7 人怨--死。特別 hit 個囡仔 e5 老母若是繼母就 koh 較慘。這款阿媽 e5 教育實在 m7-na77 夠火，真正是 tui3 choe7 kau3 ti7 choe7 e5 教育。 \n文哲ah 平生受著這款溺愛 e5 教育，目珠真金。中學畢業後，無想beh 創甚物，ho7-lo2 ho7-so7，老母流目屎 e5 祈禱，阿兄受氣 e5 激勵，馬耳東風，ka7 伊聽做狗放屁。老母忍得無好可忍。看伊入門怒髮衝天，giah8 一枝藤條 khan-thian-bun5 ka7 伊 siau7 幾若下。這個不肖子當勇 e5 青年，其實 hou7 in 老母老lah but8 hit 幾下是無疼。M7-ku2 hiah 驕傲 e5 青年那裡會忍得老母 e5 管教，就顛倒搶in 老母 e5 藤條按算 beh but8 in 老母。Tu2 遇 in 阿兄 ti7 身邊，tui3 藤條 ka7 伊搶起--來，續 ka7 伊 sai 幾若下嘴 phoe2 。罵伊不孝極，阿母年老lah，教--你，愛你好你好大膽。老母氣到哭。那哭那 ka7 伊chhia，續講「Ka7 我出去，」「看 beh to2 位去死，m7-thang tiam3 厝nih 氣死我，m7 免 tiam3 chia teh poe3-ou3父母 e5 名。」ka7 伊chhia出去，門續 ka7 伊關去，「親像你這號不孝子 m7 免轉--來好。Kin-tu2 我也無欠用你。」 \n「出去，ka7 我出去。」門就閂去。暗lah，e7昏無食，腹肚真枵，扑球倒--來一身軀汗，今 beh 對 to2 位去？好！查甫子大丈夫你看我 hiah 無，我 kiam2 真正著行無路，會 hou7 伊餓--死。出去著出去是驚啥貨？ \nIn 阿兄企 tiam3 窗仔門腳 tui3 內面看出去，看小弟 tui3"}
{"text": "大門出去越 tui3 倒爿行2、3步就企 ti7 椰樹腳，頭殼 phe-phe，一手提運動帽仔，一手抓頭殼，企 ti7 椰樹腳好久頭殼 phe-phe 親像 teh 深想甚物。後來親像有所感cham3 一下腳，用伊 e5 帽仔扑iau2 hit 爿手，開聲講，「好，」自an2-ni 行對倒爿e5 街路去，小弟 e5 背影漸漸摻入 ti7 人群e5 中間，ti7 不覺 e5 中間續無看見。阿兄一時心酸續流目屎。Ah！小弟，你 e5 前途到底…？越過來看阿母 be7 顧得 e5 款，趕緊叫婦人人幫贊將阿母 ka7 伊 chhah 去眠床 hou7 伊安靜，ka7 伊 u3 水，將淡薄葡萄酒 hou7 伊 lim。新婦真有孝，ti7 身邊殷勤服侍安慰。大子也是真有孝。心內數念小弟，m7 甘伊出去，一面自責過去be7 曉幫贊老母鬥領導，一面 m7 甘老母年老lah，阿爸過身了才來 tu2 著這個小弟 e5 忤逆。Kap 婦人人不覺續跪落 ti7 眠床前替小弟 ka7 阿母叫 m7 敢，那流目屎那祈禱，替小弟祈禱向望伊會反悔，向望伊出--去會成功。到底小弟你 beh tui3 to2 位去？ \n3 \n老母較快活，受氣較過 e5 時就思念伊 e5 子，叫 in 阿兄去 chhoe7 。Khah chhoe7 都chhoe7 無。有人教子是憑一時 e5 感情，an2-ni 有時常常 e5 錯手抑是會誤事，有 e5 時講扑消 lin2 父一腹氣，教子 m7 是 beh 警戒 hou7 伊知錯反悔，是 beh 扑消你一腹氣，an2-ni 扑子掠 kap 食消氣散像款，實在真可惜。 \n你想一個青年會 tui3 to2 位去？比 teh 看火較明。自然無好路thang 去。 \n「志氣」。人立志講beh 做甚物，講明仔日beh 做甚物，甚物，che 真好。總是著代先知今仔日伊 bat 做過甚物。"}
{"text": "今仔日都無做出甚物 好 e5 事，明仔日那裡 liam-piN 著會做有甚物 好 thang 出--來。Koh 大志氣e5 至好朋友就是大謙卑。Hit 個青年出去無謙卑 cham3 腳，頭殼 phe-phe 講，「好，」hit 句是抱起真 m7 願，受氣、怨恨，「Lin2 父才做 hou7 你看，出去就出去，驚死人啥？」 \n這款 e5 立志無采工。立志是痛感前非，立志是過去有基礎，今 beh koh 奮鬥 koh 進步，立志是 ai3 謙卑，存空虛心來求上進。立志著扑鐵趁熱，即時動手，奮發去做。若遷延囥teh 會冷去。「志氣」氣會消去，續變無去。人 kah 不爭氣就是那準汽水無氣。也 be7 chhih8，也 be7 chhuh8 。Hit 個人無采工。 \nHit 個青年出去身軀 tng7 一文，也無衫 thang 換。Beh 去 chhoe7 父母，兄哥所 bat e5 人是歹勢。Beh 講 hou7 人趕出--來，講 be7 出嘴。手無半項工藝，beh 做乞食又驚見笑，真自然就對暗路去。去 kap 伊 e5 青年朋友冤來、冤去。起頭真親熱，in e5 朋友也為著伊真忿慨。替伊不平。騙痟--e5 。看咱青年 siuN 無。無要緊做 hou7 伊看。世俗朋友就請伊食薰，來去lim一杯，解心悶leh，做人青春有幾時。這時 m7 食、m7 開，青春不再來。文哲心已經 hou7 魔鬼佔領，m7 知 in 厝老母、兄哥為著伊teh哮，teh 流目屎替伊祈禱。但是伊 ti7 外面家己覺得真自由，真心適。20 外年久ti7 基督教 e5 家庭生活，真受束縛。甚物 m7-thang 食薰loh8，m7-thang lim 酒loh8，m7-thang 撞球loh8，m7-thang 跳舞loh8。攏是 m7-thang，m7-thang，m7-thang。Be7 輸 hou7 大索縛ti"}
{"text": "au5 leh。到chia 逐項都 thang。看合目、食合嘴，食了目珠 koh 會金，大大比上帝 e5 子類較聰明。不論甚物 奸巧，鬼怪，偽善，假好攏會曉做。比早日拜上帝 e5 時，加真 gau5。一時文哲 e5 心大開。其實是 lian3 落臭路糊糜底，腳企無地。伊掠做是 teh 吸清新 e5 空氣。伊掠準魚跳出溪岸，走來礁礁 e5 牛車路頂是入自由 e5 新世界。伊掠準風吹斷索無人 giu2，無受牽制，thang 飛上無限 e5 空中。伊掠準火車脫軌，離火車路 e5 束縛會走較緊。伊掠準離開自細所遵守 e5 道理，kap 父母 e5 教示，這擺有大自由，會大成功lah 。真正是大錯誤。「敬畏耶和華是智識 e5 根本」「我 e5 子，著聽你 e5 老父 e5 教督。m7-thang 棄 sak 你 e5 老母 e5 教示。因為 che beh 做你頭殼頂 e5 sui2 帽。你 e5 頷頸 e5 金鍊」（箴言 1：7-9）。\nChe 是上帝e5 話。上帝 e5 教示，父母 e5 教示親像車路，人脫軌會好haN3？該死。朋友 hou7 伊食了痛，起頭大家真親密，定 beh 食--人，到尾大家看輕，朋友e5 父母也m7 接納。Soh8-ko5，soh8-ko5四界罔 soh8，歹人自然也有歹人thang 交。那來那歹。就去交陪友--e3。友--e3 講伊真ham-ban7，m7-bat 鬥想啥好空--e5 thang 賺。逐擺若出去伊無膽攏是做看風（企tiam3 遠遠觀看有人來抑無？）。若有分也是分少少。好，這擺伊 beh 做主角來展伊 e5 身手 e5 威風。就揀一個月暗暝。月反烏，反烏就招伊 e5 幫手出去，去到 ti7 較市邊較肅靜，較無人通行 e5 所在。扑鳥帽仔就戴 hou7 伊kham3落--來，烏巾就 tui3 袋仔 jim5 起來縛 tiam3 面nih，t"}
{"text": "ui3 目珠下以下人無攏會認得。帽仔蓋到目眉。就叫幫手 tiam3 牆仔外看風，伊本身利用早 ti7 中學機器體操所學 e5 方法，手 jih8 tiam3 牆頂就跳過牆。無扑算內面 e5 狼犬開聲直吠。 \n4 \nTu2 好 hit 暝這間厝 e5 頭家 kap 頭家娘攏 chhoa7 出去探朋友，赴宴會攏無ti7-teh。內面只有chhun一個煮食--e5 teh 顧厝。冬天時 teh tim7 補，寒寒--人，煮食--e5 m7-kaN2睏，但是無 lam7 無 lam7，就去 the ti7 炕床仔，giu2一個被角來掩 ti7 腹肚。聽見狗青狂吠是緊爬起--來。看見一個人牽狗開大門出去。本想 beh ka7 伊喝賊，an2-choaN2 狗會認得伊，諒必 m7 是賊，就無喝。真奇怪，狗出去煞無入--來。大門自 an2-ni 開開無關。Hit 個人斡倒入來面掩布手 giah8 六轉仔槍，hit 個煮食--e5 才喝賊。m7 知喝賊較緊抑是 hou7 人ian2 倒較緊。煮食--e5 hou7 hit 個青年 ian2 倒，嘴用破布 ka7 伊 chiN tiau5-leh。手ka7 伊轉 iap 後，身軀用索仔 ka7 伊縛leh。一仙圓加 lauh8-ko7 ka7 伊縛 tiam3 柱仔。狗聽內面 pin3-piang3叫，想 beh 走入去，又 hou7 hit 個人代先 ka7 伊牽出來縛 tiam3 外面 e5 樹仔頭，眼精手快趕緊去房間將衫櫥上好 e5 衫褲，金器就提，tui3 牆仔內接對外面過去。主人tu2 倒--來聽內面有奇異，狗縛ti7 外面大門開開，電火暗暗，koh 鼻見臭火薰味。心 giau5 疑，第5感知是著賊偷。趕緊走去對面叫電話 hou7 上近 e5 派出所。Gam7 賊想講 beh 提著加提 koa3，手 giah8 手電內面直 peng"}
{"text": "2。無扑算四邊警察已經包圍到，走 be7 離。Tha-tu2 仔haN2 煮食--e5 e5 短槍是假e3，柴--e5。假童 tu2 著真童攏退神。真正 e5 短槍 e5 面前頭殼 chhih-chhih，乖乖伸手受縛。扑算 tim7 一隻雞湯臭火礁了了，鍋仔爆爆破。外面看風 hit 個，聽風走到 7 里pin 掠無著。物攏 hiat ti7 牆仔外。Chhoe7 無煮食--e5，後來才知hou7 人縛 iap 後，嘴 chiN 破布，身軀用索仔綑綑leh ka7 伊縛 ti7 便所邊 e5 柱仔。電火轉 hou7 著牽來客廳，手用手銬扣leh，刑事，警察，hit 間厝 e5 主人，主婦攏 ka7 伊圍圍leh。帽仔ka7 liu3起--來，面 e5 烏布 ka7 伊thau2起--來。才知死 a7 死 tang 時仔都是家己e5 孫仔。是親阿兄 e5 子。阿兄過身無偌久，伊本身 iau2 是新娘。In 兄未死 e5 進前 ka7 伊完婚，這個著賊偷 e5 人就是文哲 e5 屘姑，賊仔就是文哲。In 阿姑才加伊無幾歲。 \n阿姑 kap 姑丈看一下戇戇，無話 thang 講。後來阿姑金金看文哲。叫一聲「文哲」自an2-ni in 阿姑目屎 hou3 m7 開，想講這個孫 thai2 續變 an2-ni 。就向警察哀求 thau2放。刑事，警察自然 m7 准，che 是一個真惡質 e5 強盜。自an2-ni 透暝 ka7 伊送去總局。 \n調查了才知，這個奇怪 e5 犯人 to7 是an2-ni oh8。隔日問伊鬥腳手 e5 賊伴甚物 人？M7 講。好，m7 講著食刑。刑事就 chhoa7 伊去一間刑務室，請伊小可食水，手 ka7 伊縛 iap 後，跪leh，嘴 ka7 伊 chiN 破布，頭殼 tiau hou7 khian3 天，水用茶 kou2 te2-leh，灌水 m7"}
{"text": "是 tui3 嘴灌，是 tui3 鼻空灌。M7 免灌一會仔，哭父兼哭母，甚物 都認出--來。其實人無外濟 thang 刑。食 ma7 無一碗水，hit 個艱苦就當be7 起。認了寫伊 e5 口供就 ka7 伊放起--來。Hit 個幫犯隔日就掠著。 \n隔日in 老母，in 阿姑，in 阿兄攏 chhoa7 來警察局求情。逐家目屎 nih-nih 流。認 in be7 曉教示 e5 錯誤。局長帶念著 in e5 門風，就真英斷，命令慢 chiah 送去法院。看文哲用拘留果然會反悔抑 be7？阿姑，姑丈攏來陳情，向望寬大處理。 \n法 e5 精神 m7 是活罩，羅網，m7 是講 beh hou7 人死。是 beh hou7 人活，beh hou7 人反悔。警察是 beh 保護好人，除滅歹人。關監是一款 e5 懲戒，教乖，向望歹人會知罪、反悔、自新。所以局長就特別批示 ka7 伊試拘留 40 工ai3 看伊 e5 行動。 \n這 40 工對文哲真好，聖經中患難，受試e5 素攏是 an2-ni。命令 m7 准文哲 in 厝送好食物來，只有准伊提衫褲來 hou7 伊換。提聖經來 hou7 伊讀。離開老母 e5 懷抱，上帝 e5 教示，去放蕩 2 月外日久，liam-piN 也會食薰，也會 lim 酒，也會做賊。Ah！學歹 3日，真正有影。人 beh 成聖是真難，beh 墜落是真快。今 40日tiam3 鐵籠仔內來清算罪e5 工錢試一個鐵籠仔 e5 滋味leh。文哲到這時才知苦，佳哉知 thang 反悔。過去 hou7 魔鬼用 phe3 罩 ti7 伊e5 心，到這時感謝主有除去伊 e5 phe3。逐日ti7 鐵籠仔內祈禱讀聖經。無偌久就做模範守規律 e5 犯人。關10 日後就 ka7 伊放出--來，警察用索仔 ka7 伊牽去街路掃街路，清臭溝仔。伊真見笑驚 hou7 人認著。叫 in 厝提"}
{"text": "破 koe笠仔，破衫來 hou7 伊穿。逐日出去殷勤做工。狗槽仔 e5 蕃薯，菜脯覺得真好食，真正大大改過知伊 e5 錯誤，日日求主赦免。上帝hou7 人be7 侮慢tit，人種甚物 的確會收甚物。人hiat-kak8 上帝，背逆父母，自古及今是未曾有有好尾--e5。到 chia 文哲大大知伊所行--e5 是死無，無路。佳哉伊早回頭，老母替伊祈禱，兄哥，阿姑大家替伊祈禱。自細有讀主日學，iau2 有主 e5 話 ti7 心內，快 koh 醒。Thang-tit L祕書也是熱心 e5 基督徒。只有替伊對局長懇切陳情。 \n局長看伊 e5 悔過，in 阿姑，姑丈m7-na7 m7 提出告訴，koh 歡喜 ka7 伊保結。物也無失落。Koh 是初犯。局長生出憐憫 e5 心，到 40 日就真正批准歡喜 ka7 伊 thau2放。設使若無送去法院公判就做前科犯，一生是何等 e5 臭名。 \n感謝主 e5 恩典。總是 tui3 這個，hou7 咱 koh 一擺想著以弗所 6 章 e5 教示。「做子兒e5，lin2 tiam3 ti7 主著順趁 lin2 e5 父母，因為 che 是應該e5 。著尊敬你 e5 父母（che 是頭一條有kaN5 應允e5 戒），beh hou7 你興通，長歲壽ti7 世間。 \n做老父e5，lin2 m7-thang 激子兒 e5 受氣，獨獨著用主 e5 警戒 kap 教訓來培養in 。」 \n文哲來局長室。看阿母 ti7 hia，緊跪 ti7 阿母 e5 面前，頭殼 chhih-chhih 流目屎。Ka7 阿母講，「阿母我有得罪你，kap 得罪上帝，求阿母赦免，我後擺m7 敢lah 。」老母目屎四 lam5 垂 ka7 伊牽起--來。阿兄阿姑 L祕書攏toe3 伊流目屎。局長用威嚴 e5 聲音ka7 文哲講：「文哲，此去著自新，著有孝老母，著聽阿兄 e5 領導，"}
{"text": "thang 做有為 e5 青年來利益 ti7 社會，盡忠 ti7 國家。M7-thang koh 犯罪，若第二擺再犯就無赦免。」 \n文哲 tam3 頭，流目屎感謝局長 e5 仁慈，kap 政府 e5 寬大。向局長行鞠恭禮，就 kap 老母、阿兄、阿姑 chhoa7 倒去。L祕書用無限 e5 心情送 in 到總局 e5 大門口，用目珠送 in e5 背影到沒入 ti7 人群 e5 中間，到無看見才斡入去警察局內暗暗為這個青年祈禱，願主引 chhoa7 伊 e5 將來，阿們。 \n（完）"}
{"text": "兒童宗教故事 \n作者e5話 \n這個故事是根據馬太25：40，ai3 beh教示細子m7-thang看輕卑微e5人，著有疼心來疼hiah e5軟弱無依倚e5人。 \n向望聖經科、聖詩科e5學生以及各位教員攏會thang得著一本，家庭e5父母也thang讀，煞來教示in e5細子。 \n所有e5圖畫是拜託一位姊妹來畫--e5大大說謝伊。 \n這個是極微細e5冊，iau2-ku2向望有份ti7主e5國e5工來hou7濟濟細子得著幫贊。 \n請參考以下e5聖經。 \n馬太5：7，22：37，I.約翰3：10，14，4：7，I.提摩太1：5，約翰13：34-35，15：12，羅馬13：8，路加6：36，雅各2：13。 \n黃懷恩。1955.9.22。 \n瑪莉是一個真可愛e5查某囡仔。伊出世無偌久伊e5老父就離開世間。所以瑪莉只有一個老母thang倚靠na7-tiaN7。 \n因為伊e5老父老母是出外人，離開故鄉遠遠來到南部e5一個都市teh趁食。伊e5老父是一個不止大間koh出名e5工廠e5工員。瑪莉e5老父死e5時瑪莉iau2-ku2是一個滿2歲e5細漢嬰仔na7-tiaN7。所以瑪莉攏m7-bat伊e5老父是生做甚物款。只有tui3寫真kap tui3瑪莉e5老母所講e5話來知伊e5老父na7-tiaN7。 \n瑪莉e5老母逐暝昏抱瑪莉ti7伊e5胸前來講起伊e5老父e5事hou7伊聽。有時講到老母家己流目屎。瑪莉e5老母tui3伊所倚靠e5丈夫死了後就家己拖磨，有時ka7人洗衫，有時ti7厝內做衫種種e5勞苦來teh生活，幫贊瑪莉。老母m7甘hou7瑪莉tu2著枵餓抑是無夠額衫thang穿。所以這個可憐e5寡婦無論風颱抑是落雨，無論寒熱攏著抱瑪莉逐四界去ka7人洗衫。有時真無氣力親像beh倒落去，有時想到前途e5遠就真絕望，iau2-ku2若想著幼幼e5瑪莉，koh想著伊e5丈夫臨終beh死e"}
{"text": "5時所講e5話，「嘉蓮，你若有疼我，你著m7-thang放sak瑪莉，你著勇敢來保護瑪莉，hou7伊m7免tu2著無父e5淒慘。」Hit個時這個可憐e5寡婦著盡伊e5氣力來拖磨做工，hou7瑪莉會thang親像別個囡仔一樣有明朗e5面，有sui2 e5衫thang穿，無tu2著甚物艱苦。 \n所以瑪莉ti7這個gau5疼伊，gau5照顧伊e5老母e5胸前內感覺非常幸福，伊攏無有甚物欠缺，因為伊e5老母gau5供給伊。伊e5面滿滿是歡喜，伊e5目珠親像青綠色e5湖水，真sui2。伊e5嘴真古錐，常常teh吟詩，雖然是無父子，iau2-ku2人人攏真疼伊。 \n瑪莉ti7這款e5環境漸漸大漢。伊e5老母若看著伊e5子chiah-nih8古錐、可愛e5時伊攏boe7記得伊e5艱苦kap慘境。伊e5心內有向望kap歡喜，只有伊若想著死去e5丈夫e5時就想講設使丈夫若無死，就伊是一個世間最幸福e5人，老父看著子chiah-nih8 sui2 m7知beh偌歡喜？ \n「瑪莉，你e5阿爸ti7 to2位？」ti7暝時嘉蓮若抱倚胸前來問e5時瑪莉就舉天講： \n「Ti7耶穌hia！」 \n「你有愛去耶穌hia chhoe7你e5阿爸抑無？」老母若koh問，就講：「愛」 \n「你e5阿爸真疼你，伊ti7天堂e5所在teh聽候瑪莉，hia攏無艱苦無死失。耶穌做王ti7 hia。」 \n嘉蓮講到這個所在就流目屎滿面。伊想著伊所疼e5丈夫放軟弱e5母子ti7這個出外e5所在，koh想著伊e5勞苦e5時boe7免得有目屎。 \nIau2-ku2 ti7丈夫葬式e5時教會e5兄弟姊妹所吟e5詩，\n「攏無koh相離，攏無koh相離，攏無koh相離，ti7 hia攏無相離，」常常ti7伊e5心內teh吟，hou7伊做真大e5安慰。伊相信有一日會thang kap所疼e5丈夫相見，耶穌也beh拭去伊e5目屎。 \n瑪莉4歲"}
{"text": "e5時嘉蓮就chhoa7到一間禮拜堂去入主日學。伊真向望瑪莉會thang得著主耶穌e5祝福，會thang行ti7信仰e5路。所以瑪莉會曉得e5時就將耶穌kap天堂e5事講hou7伊聽。逐暝若瑪莉睏了e5時就跪ti7伊e5眠床前來為著瑪莉e5事祈禱主。嘉蓮也教瑪莉祈禱，所以瑪莉逐三頓e5食飯攏有感謝祈禱。嘉蓮也教示瑪莉會曉吟詩。瑪莉不但肉體得著老母e5培養，連伊e5靈性也得著伊e5老母e5培養。 \n有一日瑪莉kap伊e5老母去洗衫了beh轉來e5時ti7路--nih8看著一tin7囡仔teh拾磚仔khian3一個可憐、青瞑e5老阿伯，嘉蓮緊緊走去阻擋hiah e5囡仔，將hit位老阿伯chhoa7到安全e5所在，也將瑪莉手--nih8所提e5餅hou7伊。 \n「瑪莉，咱m7-thang欺負可憐e5人，著ai3幫贊hit款乞食人，若無主耶穌無歡喜。」轉來厝e5時嘉蓮就將這個事來教示瑪莉。 \n有一日瑪莉看見一隻狗仔子ti7厝邊teh哮，就抱hit隻狗仔子來hou7嘉蓮，\n「媽媽，這隻狗仔子teh哮阿母、阿母lah！」 \n「可憐無阿母e5狗仔子！瑪莉，你去提飯來hou7伊食，扑算真枵。」 \n嘉蓮看瑪莉走去，心內家己真歡喜koh感謝上帝hou7瑪莉有這種e5同情kap疼心。 \n嘉蓮特別注意禮拜日thang chhoa7瑪莉去到主日學。所以若拜六到，嘉蓮就ka7瑪莉洗身軀，koh備辦beh穿e5衫好勢，hou7瑪莉也thang歡喜來等候。 \n「瑪莉，明仔日是禮拜日，所以你著較早去睏，thang穿sui2衫去禮拜。你有歡喜無？」 \n「媽媽，我真歡喜，阮老師beh講故事hou7阮聽。」瑪莉e5聲特別響亮。隔日嘉蓮就準備一切好勢，chhoa7伊到ti7禮拜堂。瑪莉 ti7路中有聽見拜堂e5鐘teh tan5，hou7伊e5心加添歡喜，也有tu2著真濟e5細漢朋友hou7 in e5阿兄chh"}
{"text": "oa7來到拜堂。大家攏真快樂。禮拜堂懸懸e5鐘樓tui3真遠就有看見，hit個頂懸有十字架，拜堂e5大門，sui2 e5花園，青翠e5樹木，清氣e5沙li7路，嚴肅e5 禮拜堂是hou7瑪莉e5心真歡喜，有大e5印象。 \n「瑪莉，你也無ka7老師講平安！」嘉蓮入去e5時，華太太就到伊e5面前來請安。 \n「瑪莉平安！你真gau5早，老師今仔日beh講真好聽e5故事hou7 lin2聽，你會記得無？」 \n華太太e5聲真正sui2 koh親切。伊是華醫生e5婦人人，不止gau5幫贊人koh有疼心。伊e5面時時真歡喜、光明。有主e5氣力kap疼痛滿出ti7伊e5面容。 \n「華太太，常常麻煩你！」嘉蓮講：\n「M7-thang an2-ni講，咱攏ti7主e5內面無客氣。」 \n華太太講 an2-ni就chhoa7瑪莉到幼稚科e5教室。已經有10外個兒童聚集ti7 hia，華太太hou7 in安靜，就教in吟詩。 \n嘉蓮ti7教室e5後面teh坐，斟酌來teh看瑪莉有teh聽、teh吟抑無。有時瑪莉若無注意，伊就去瑪莉e5身邊： \n「瑪莉著ai3聽老師teh講m7-thang看別位！」 \n華太太就用拉撒路e5 故事講hou7 in聽： \n「可憐e5乞食拉撒路，伊逐日攏是giah8頭teh向天，雖然伊是一個艱苦e5人，iau2-ku2伊無giau5疑失志，所以死e5時耶穌就差天使來迎接伊去到ti7天堂，ti7 hia攏無艱苦，無枵餓，無流目屎，永遠倚ti7亞伯拉罕e5胸前。 \n所以咱信耶穌較贏這個世間e5困苦，咱也beh到ti7 hit個福氣e5天堂。」 \n瑪莉聽了e5時iau2-ku2恍忽，親像ti7 hit個天使所包圍e5天堂一樣伊e5心內充滿著白衫天使e5影像。這個故事hou7瑪莉真大e5印象，致到瑪莉攏無boe7記得。瑪莉最愛聽e5就是天使e5事。伊知拉撒路an2-choaN2 t"}
{"text": "i7 hit個天使所toa3 e5天堂得著歡喜幸福。 \n「嘉蓮你e5艱苦我攏知，總是世間e5艱苦是無偌久，咱ti7天堂e5福氣較要緊，你m7-thang失志，常常祈禱來贏一切e5艱苦，主耶穌的確beh數念你e5艱苦。」 \n禮拜煞嘉蓮kap瑪莉beh轉去e5時華太太緊緊tui3後面來，安慰嘉蓮e5心。 \n「華太太真多謝你，常常得著你e5好安慰kap濟濟物件hou7我真不忍心。」嘉蓮e5目屎滴tam5瑪莉e5手。 \n「你m7免掛慮chiah-e5，攏是主e5疼na7-tiaN7，你著ai3為著瑪莉來企在，你若過頭失志傷心，若無thang幫贊瑪莉e5時，瑪莉e5前途就koh較淒慘。」 \n華太太用伊e5手hoaN7 ti7瑪莉e5頭殼來講hou7嘉蓮聽。 \n嘉蓮chhoa7瑪莉轉來到 ti7伊所稅e5厝e5時，就將所聽見e5故事koh說明hou7瑪莉聽。 \n「你e5阿爸也是ti7 hit個所在teh等候咱。Ti7 hia e5人攏是tui3苦難中出來e5，攏是ti7 世間德性患難e5人。Ti7 hia無有流目屎吐氣，有千千萬萬e5天使穿白衫teh吟詩o-lo2主耶穌。」 \n嘉蓮抱瑪莉ti7伊e5胸前an2-ni講：「媽媽，ti7-hia耶穌kiam2 beh聽我吟e5詩？」瑪莉tui3老母e5胸前起來an2-ni問。 \n「Beh！瑪莉，耶穌的確beh講瑪莉e5聲音真正sui2。」 \n嘉蓮koh一擺抱倚瑪莉。 \n嘉蓮e5手因為過頭e5勞動真正粗，也有真濟針傷。伊日時攏是出外去洗衫，暝時是做衫。 \n瑪莉日時ti7老母e5身邊看老母洗衫，暝時嘉蓮ti7瑪莉teh睏e5床邊看瑪莉teh睏來做衫。 \n有時嘉蓮ti7半暝感覺著真無伴，孤獨無依倚，總是攏ti7祈禱中來得著主e5安慰。 \n「主若kap我ti7-teh啥人beh對敵我？」嘉蓮常常想著牧師所講e5話來壯膽。 \n嘉蓮直直做工，致到伊身體"}
{"text": "煞真軟弱，親像teh beh倒落去，總是伊iau2-ku2想著伊e5責任e5大，就是著ai3培養瑪莉，著ai3因為瑪莉來企在，也祈禱主e5幫贊來得著氣力。所以雖然真軟弱iau2-ku2照常拖磨。 \n總是燒熱e5夏天漸漸過去，秋天來，樹葉攏hou7北風扑落，天地礁燥，無生氣e5時嘉蓮煞倒床boe7 peh起來。Ti7這四五年所積來e5勞苦親像盡pong7無法度thang koh繼續。 \n嘉蓮雖是倒床，iau2-ku2想著伊所著ai3做e5工作hiah濟就倒 boe7-tiau5，beh koh起來做工，總是感覺有真大e5熱，實在真困難thang起來。伊感覺心頭真各樣，親像火teh燒，然後無偌久伊就吐烏紅e5 血出來。嘉蓮就m7知人去，無偌久伊醒e5時就看著ti7伊e5身邊teh哮可憐e5瑪莉kap樓腳teh toa3 e5老阿婆。 \n「嘉蓮，你醒lah houN3？你攏做siuN過頭chiah會an2-ni，我kiam2 m7是常常叫你著ai3注意身體。今你an2-ni，無去叫醫生來kiam2會使tit？」 \n阿婆看著嘉蓮目珠開e5時就用細聲ti7伊e5頭殼頂an2-ni講，續拭伊e5目屎。 \n瑪莉看著老母醒e5時就緊緊恬恬，因為m7敢吵伊e5老母。 \n「阿婆，m7免去叫醫生，che無甚物要緊，我明仔再著會thang起來，去洗衫lah。」 \n嘉蓮講an2-ni，總是伊e5心內teh祈禱講： \n「主ah！拯救我e5靈魂。主ah！照顧我e5細子瑪莉。」忽然目屎親像大水流落。 \n「可憐e5子，瑪莉！」嘉蓮將伊e5雙手攬倚瑪莉ti7伊e5胸前，開聲哮出來。 \n「媽媽！」瑪莉看著伊e5老母衰弱e5款式續boe7禁tit也大聲哮出來。 \n「嘉蓮，你m7免掛慮洗衫e5事，你著ai3專心來休養，若是我明仔再chiah去替你洗衫，所以你m7免掛慮，你著照顧你e5身體，你有無想瑪莉iau2-ku"}
{"text": "2細漢，萬一若有甚物代誌，你beh放瑪莉an2-choaN2！！Kiam2 m7是真可憐！」 \n阿婆也續開聲相kap哮。總是嘉蓮e5心內不時teh祈禱： \n「主ah！求你拯救我e5靈魂。我是一個重罪e5人，求你無放sak我。」 \n「主ah！求你照顧我e5子瑪莉，求你hou7伊有氣力thang擔當一切e5艱苦，求你m7-thang放sak伊。」 \n嘉蓮祈禱了就睏去。阿婆緊緊落樓腳去beh chhoe7藥來hou7嘉蓮食。 \n總是瑪莉ti7老母e5頭殼頂感覺真傷心，強強beh哮出來。總是只有用伊細細e5手來摸伊e5老母e5頭毛na7-tiaN7。 \n瑪莉知影伊e5老母真正軟弱，伊e5面真歹看，伊e5目珠塌塌，瑪莉看到所疼、所倚靠e5老母這款e5淒慘，就心憂傷到親像beh piak裂，總是iau2 m7敢哮，來攪擾著老母。瑪莉忽然想著主耶穌，伊就緊緊目珠khoeh-khoeh雙手合倚來祈禱： \n「主耶穌！主耶穌救我e5媽媽，我e5媽媽teh艱苦！」伊開目珠e5時有看著媽媽已經醒，伊e5面teh笑。 \n「瑪莉你teh祈禱著m3！主耶穌的確無放sak咱，的確beh拯救咱。」 \n嘉蓮攬倚瑪莉，煞chim伊e5 手。「媽媽！媽媽！」瑪莉忽然boe7禁tit伊e5傷心，煞哮出來。 \n「瑪莉，m7-thang哮，耶穌beh救咱，m7免煩惱，咱若khiN5-tiau5 ti7主，攏無thang驚惶。」 \nHit時阿婆chhoa7一個醫生入來，koh有厝邊e5阿姆toe3入來。 \n醫生來到嘉蓮e5床前，\n「太太，你m7免掛慮，著放心hou7我看，m7免煩惱藥錢e5事。」 \n嘉蓮e5嘴beh講話煞感覺真無氣力。阿婆kap阿姆攏來ti7伊e5身邊講安慰e5話hou7伊聽。 \n醫生詳細來看伊e5病，嘉蓮e5目珠漸漸khoeh去，伊e5心內感覺著已經無有向望，若想著瑪莉e5時親像有滿身e5氣力e5款。"}
{"text": "「太太請你m7免掛慮，無要緊，若無koh出來就會漸漸好，所以著m7-thang起來，ai3安靜。」醫生beh轉去e5時，阿婆有toe3伊到樓腳，總是醫生講嘉蓮e5破病親像無向望e5款。阿婆緊緊上樓頂報這個事hou7阿姆知。 \n兩人只有抱瑪莉來流目屎na7-tiaN7。 \nHit一暝嘉蓮攏無食無醒。伊醒起來e5時已經是烏暗e5半暝，房間只有瑪莉kap伊na7-tiaN7，若是瑪莉已經teh睏，伊e5面帶憂愁、傷悲，kap以前e5瑪莉攏無相像，伊e5目珠iau2有目屎。 \n嘉蓮想著瑪莉e5將來，心就烏暗。總是只有迫切倚靠主耶穌來保護伊。嘉蓮giah8目看窗仔外e5天，ti7 hia有真濟星。伊忽然想著華太太e5話，\n「M7-thang失志，著ti7苦難中giah8你e5目珠看天。」 \nKoh想著講：「主beh紀念你e5艱苦，你著吞忍、等候。」Hit個話hou7嘉蓮e5心非常e5歡喜，hit個恬靜，天頂e5星煞變做親像白衫e5天使，滿天遊行，也親像有真sui2 e5音樂tui3 hit個天頂teh吟落來e5款式。嘉蓮e5心所有一切憂悶，掛慮攏變做快樂、光明。\n「Hit所在有真實e5幸福teh等候，咱，只有hit所在有安樂，世間是空空，無有向望。Ah！我ai3緊緊來去hit個所在。」 \n「瑪莉，阿母若離開你，你會煩惱抑boe7？」 \n隔日醒e5時嘉蓮就問瑪莉。 \n「媽媽！你beh去to2位？你攏m7-thang離開我，我m7-ai3離開阿母。」 \n瑪莉e5聲音親像beh哮出來。 \n「可憐e5瑪莉，iau2-ku2媽媽著ai3離開你去，你著ai3乖，有一日咱thang koh相見。」 \n嘉蓮續擋boe7-tiau5家己哮出來。 \n「媽媽你beh去to2位？你kiam2 m7-chhoa7我去？」 \n「瑪莉，我beh去chhoe7耶穌，beh去chhoe7你e5阿爸。Hit所在有千千"}
{"text": "恰尼kap珍妮、阿姑攏用奇怪e5面，來看瑪莉teh祈禱。若是珍妮看著伊e5祈禱，伊就真無歡喜，面phong3頭結，無食就cham3腳離開桌去伊家己e5房間。 \n恰尼就趕緊jiok8到伊e5房間去，\n「你知瑪莉是甚物款e5人抑m7知？」 \n珍妮看著恰尼jiok8來就對面來問伊，受氣e5火ti7伊e5目珠內teh著，伊e5面真歹看。 \n「你是講瑪莉是一個基督徒著m3？！」恰尼就無看伊坐ti7椅nih8 an2-ni講： \n「是lah！你kiam2 m7知我e5厝代代是反基督教e5家庭，你chiah將這個重擔來hou7我擔，今你著ai3扑算chiah好！我絕對無容允基督徒ti7我e5厝內！Hit款忘恩背義e5人無容允ti7我e5厝內！你著ai3設法！」珍妮親像吼獅來大聲嚷。 \n「珍妮你m7-thang講這款話，瑪莉是我e5孫仔，m7是kap咱完全無關係e5人，幫贊伊是咱e5義務。所以雖然伊是基督徒咱boe7-thang講甚物。」恰尼掠珍妮e5手來beh阻止伊e5興奮。 \n「阮e5家庭無有hit款人，你著ai3設法！Hou7阮m7免tu2著見笑。」 \n恰尼攏無法度，只有koh上樓去探瑪莉。 \n「瑪莉你食有飽抑無？」 \n恰尼看見瑪莉家己一個不止無伴，koh失志、憂傷e5面ti7窗仔teh看路上e5人e5時伊就問伊。 \n「有lah阿舅！」 \n「瑪莉，你真乖，你有去主日學讀冊抑無？」恰尼坐ti7伊e5眠床問伊。 \n「有lah！」瑪莉e5面變成歡喜，目珠也金起來。 \n「我e5媽媽逐禮拜攏有chhoa7我去，華先生娘是我e5先生，伊攏講天頂e5故事hou7我聽。」 \n「好！你是主日學學生！你e5媽媽教你祈禱著m3？！」 \n「是lah！媽媽講食飯著ai3祈禱、感謝，若無上帝無歡喜。」 \n恰尼雖然有心beh叫伊m7免祈禱，若是看著瑪莉e5熱切kap伊e5信心煞hou7伊放棄這個忠告。 \n隔日瑪莉"}
{"text": "落去食堂beh食飯e5時，伊就照常beh祈禱。總是忽然阿妗真大聲講： \n「瑪莉，你boe7使ti7我e5厝內祈禱！你知甚物人teh hou7你食，hou7你toa3，你teh感謝甚物人？你boe7使得祈禱！」 \n瑪莉真大驚致到身軀phi7-phi7 chhoah，差不多beh哮出來，伊就m7敢祈禱，也m7敢捧碗起來食！ \n「瑪莉，你捧起來食！緊捧起來食！M7免祈禱無要緊！」阿姑就牽瑪莉e5手來提箸kap碗。但是這個順服e5瑪莉就因為驚珍妮e5關係捧碗起來beh食，總是伊e5心感覺非常無平安，心真pe2-pak8，也忽然看著伊e5老母e5影ti7伊e5面前teh講： \n「瑪莉！M7-thang食！你若無祈禱m7-thang食，主耶穌無ai3 hit號e5囡仔。」瑪莉忽然大憨giah8，koh有華先生娘e5面，也有吊ti7老母房間hit個耶穌e5像e5面，攏顯現ti7伊e5面前一人一嘴叫瑪莉若無祈禱m7-thang食。 \n瑪莉煞著驚，將伊所提e5箸ka落ti7塗腳，續哮出來。 \n「阿姑你chhoa7瑪莉去房間。」 \n恰尼講。阿姑就用好話來款勸瑪莉，煞chhoa7伊上樓。 \n「珍妮，請你著為著我淡薄寬容瑪莉，伊iau2-ku2是一個細細e5囡仔，你hit款e5態度是無仁道。」 \n了後恰尼真無歡喜an2-ni講。 \n「甚物號做無仁道？你koh用這個tioh8-tak來下ti7我e5腳前，你攏是beh害我死，我絕對無容允瑪莉kap我同桌，你若是無beh設法我chiah家己設法。」珍妮e5聲親像發狂e5款，真響，致到ti7樓頂e5瑪莉kap阿姑攏有聽見。瑪莉煞攏無koh哮，伊單純e5心感覺一種生冷驚惶。 \nTui3這個事了後瑪莉就kap女婢娜拉kap煮飯e5阿伯、洗衫e5阿姆ti7廚房e5另外食室食飯。總是瑪莉攏無掠這個做苦心，反轉ti7 hia有自由，會thang繼續感謝祈禱。 \n瑪"}
{"text": "莉e5生活攏無變換，逐日攏是ti7家己e5房間e5窗仔邊teh看過路teh往來e5人。有時若知阿妗出外去thit-tho5，伊就感覺淡薄平安kap放心。有時煞出來ti7後面e5涼台看山景，忽然若想著伊e5故鄉，伊所toa3 e5都市kap教會，伊e5老母，伊所bat hiah e5人，koh想著伊現在e5境遇，無自由、驚惶，孤獨e5時續數念hit個老母e5胸前，心切來流目屎。Hit個所在是何等快樂、平安。今攏成做夢中e5世界lah！ \n瑪莉e5心，ti7這個艱苦e5現實充滿著思念。 \n我e5媽媽ti7 to2位？我e5媽媽ti7 hit爿，遠遠盤過山，遠遠盤過海，Ti7 hia我e5媽媽teh叫我，「我e5瑪莉，我e5瑪莉！」甚物人beh chhoa7我去。 \n親愛e5南風，你chhoa7我去好m7？親愛e5雀鳥，你chhoa7我去好m7？我ai3 chhoe7我e5媽媽，\n雖然日子過去chiaN5半年，瑪莉e5心猶原親像ti7早日e5事，來teh數念伊e5老母kap過去e5生活。 \n若是珍妮阿妗e5面hou7瑪莉一發驚畏。所以阿妗若ti7厝nih8 e5時，伊連出聲都m7敢，只有bih ti7伊e5墨房，倚ti7向大路hit個窗仔來看人。 \n有一日，瑪莉看著ti7路nih8有一大陣e5囡仔teh蹧踢一隻狗仔子。有e5 teh踢伊，有e5用石頭tim3伊，有e5 ka7伊jiok。Hit隻狗仔子iap伊e5尾去bih ti7路邊e5樹頭，囡仔攏喊喝講： \n「乞食狗仔！乞食狗仔！」Hit隻可憐e5狗仔子走來走去攏無所在thang bih。瑪莉聽著狗仔子teh哮e5聲，hou7伊e5心內真艱苦。 \n「可憐e5狗仔子！M7-thang ka7伊欺負lah！囡仔朋友！M7-thang lah！」 \n伊e5心非常e5擘腹，總是hit隻狗仔子到尾hou7 in追來到瑪莉所toa3 e5"}
{"text": "厝這爿，狗仔就走入hit個大門來bih ti7一欉樹腳，攏無koh哮。Hiah e5囡仔就無法度thang入hit個關密e5大門，只有ti7 hia teh等。後來就攏轉去。 \n到hit e7昏，瑪莉攏無離開hit個窗仔邊，來teh看hit隻狗仔子有出來抑無。若是hit隻狗仔攏無koh出來，也攏無聽見伊teh哮e5聲。致到瑪莉想講伊是走無去。 \n「可憐e5狗仔的確會hou7人扑死。」瑪莉ti7 hit暝煞為著hit隻狗仔來艱苦心流目屎，「主耶穌求你著照顧hit隻狗仔子。」伊也an2-ni來祈禱。到半暝e5時，瑪莉有聽著遠遠e5所在有狗仔teh哮e5聲。瑪莉就緊緊起來聽「XXX」Hit隻狗仔子果然無走無去，是bih-teh，到半暝人攏teh睏e5時，狗仔chiah真細聲teh哮，驚了hou7人聽見e5款。 \n瑪莉e5心親像hou7電氣電著一樣來著急。 \n「可憐e5狗仔teh無伴！狗仔腹肚teh枵！狗仔teh哮媽媽！」 \n瑪莉續哮出來。真不忍心，iau2-ku2 ti7這個半暝無有辦法。到ti7天beh光就攏無聽見狗仔哮e5聲，親像走無去e5款。 \n總是瑪莉洗面了後ti7房間teh thit-tho5 e5時，忽然koh聽著hit隻狗仔ti7樓下hou7人扑teh哮e5聲。瑪莉緊緊走到涼台beh看落樓下。Ti7 hia瑪莉看著娜拉teh扑一隻白色e5細隻狗仔子。 \n「Thai2-ko狗，出去lah！M7出去beh扑hou7你死！」瑪莉e5心真m7甘，就tui3樓頂來出聲。「娜拉阿姐！M7-thang ka7伊扑lah！可憐e5狗仔子m7-thang ka7伊扑lah！」Iau2-ku2狗仔e5聲kaiN-kaiN哮hou7瑪莉e5聲攏無到樓下。 \n「乞食狗，m7-thang hou7伊入來內面，著ka7扑hou7死。」 \n忽然廚房e5阿伯出來，就用伊e5腳來大力踢hit隻狗仔子"}
{"text": "。 \n「Ah！」 \n瑪莉因為驚惶續掩目珠m7敢看。 \n「主ah，求你救hit隻狗仔！」 \n狗仔攏無哮，瑪莉e5心真著急，「Kiam2會死去？？？」 \n「死去lah！煞boe7振動」有聽見娜拉e5聲ti7樓下an2-ni講，「娜拉你緊緊用畚箕ka7伊put去後面埋。」也有阿伯e5聲an2-ni講。 \n瑪莉聽著chiah e5話e5時，伊親像著驚kap傷心到beh烏暗眩煞倒落去。瑪莉開伊e5目珠看e5時，娜拉已經將狗仔子囥ti7畚箕中beh put去埋。Hit時瑪莉攏無想著甚物，只有勇敢tui3樓頂直直走到樓下來beh哀求娜拉m7-thang埋hit隻狗，因為伊e5心iau2-ku2向望狗仔會koh活起來。 \n「娜拉阿姐，請你m7-thang埋hit隻狗仔子！娜拉阿姐，請你救狗仔lah。」 \n瑪莉追到娜拉e5時，就拖伊e5衫來求伊。若是娜拉煞大聲喝伊，煞將伊oe7倒ti7地nih8。 \n「這個乞食囡仔，你teh講甚物！去lah，無你e5關係lah！」 \n「乞食囡仔！」瑪莉聽著這個聲，koh想著hit隻狗仔子e5時煞因為傷悲來哮。伊緊緊上樓，倒轉到伊e5房間來倒teh哮。 \n瑪莉通日攏真憂傷，伊e5心攏是teh想hit隻可憐e5狗仔，連食飯e5時伊也teh想。瑪莉看娜拉kap阿伯煞真驚，感覺這內面e5人攏是真各樣，koh thang驚。瑪莉teh食飯e5時攏m7敢看in e5 面。伊想出有這款殘忍e5人，將hit個細細e5活命來踢hou7伊死，實在是真thang驚e5世界。 \nHit e7晡，逐人攏teh hioh中晝e5時，瑪莉就落來前埕，挽2、3蕊e5草花，想beh去探訪hit隻可憐e5狗仔e5墓。伊就去到後面e5果子園來beh chhoe7 hit個狗仔墓。樹仔腳chhoe7來chhoe7去攏無看見hit個墓e5所在。瑪莉chhoe7到目tam5目滴也chhoe7無。瑪莉到"}
{"text": "尾有chhoe7到後面e5所在去。忽然瑪莉看著這個光景hou7伊真著驚koh大歡喜。伊看見ti7一叢楊桃樹腳e5糞圾堆e5頂面，有一個畚箕，ti7 hit內面有坐一隻狗仔，狗仔e5目珠圓圓teh看瑪莉。伊坐真四正hit個款式親像tui3重眠睏醒e5囡仔一樣。 \n「Hng3！Chia koh有一個查某囡仔ti7 chia teh創甚物？」狗仔e5目珠親像an2-ni講。瑪莉將伊e5花ka落ti7地nih8，走到狗仔e5所在就ka7伊抱ti7胸前來惜伊。 \n「佳哉無死。感謝主！」瑪莉e5心真歡喜，就跪teh giah8目來感謝。Iau2-ku2伊驚了厝nih8 e5人知影這個事，就是狗仔無死去e5事，就趕緊抱狗，走到遠遠暗sam3 e5後面去，是驚了in koh來害死這隻狗仔。 \n「可憐e5狗仔，你緊緊走去，m7-thang來這個所在，若來你就會hou7人扑死，緊緊走出去！」瑪莉看無人ti7 hit個後面路e5時，趕緊放狗仔去。狗仔親像知瑪莉e5意思，就緊緊走去。瑪莉企ti7門口來看狗仔e5後面。伊e5心真擘腹，就心內koh為著狗仔祈禱。總是狗仔走到一tin7囡仔e5身邊過去e5時囡仔煞ka7伊jiok，用箠仔扑伊，到一個老人e5身邊過，hit個老人煞也用腳踢伊。走來走去攏hou7人扑。瑪莉看著這個情形，就緊緊走去。 \n「M7-thang ka7伊扑。」瑪莉jiok到e5時就抱這隻無人ai3 e5狗仔，koh倒轉來ti7 hit個後面e5園內。瑪莉攬倚狗仔坐ti7 hit個暗sam3 e5草仔頂來家己吐氣，憂傷。 \n「可憐e5狗仔你e5厝ti7 to2位？你chiah-nih8瘦，是無食飯著m7？攏無一個人thang可憐你著m7？無要緊耶穌beh保護咱。今我chhoa7你起來我e5房間，你著m7-thang哮，若無你的確會hou7人扑死。」瑪莉就將狗仔包ti7伊e5衫仔內，看人"}
{"text": "無ti7後面埕e5時，就緊緊走到伊e5房間，續將門關起來。瑪莉hou7狗仔坐ti7伊e5眠床腳，心內卻非常不安。Hit一e7晡瑪莉攏kap狗仔thit-tho5。瑪莉ti7 e7昏e5時就儉伊e5飯來hou7狗仔食。瑪莉不止小心來照顧伊。 \n總是到hit暝狗仔就哮beh出去。瑪莉真驚人知這個事，就開門hou7狗仔出去。若是狗仔ti7大廳，kap涼台seh8來seh8去，kaiN-kaiN哮煞放la5-sam5 ti7大廳。安娜阿姑起來e5時就大驚，就叫瑪莉出來。 \n「瑪莉這隻狗仔你chhoa7入來著m7？」「你會hou7你e5阿妗扑死，緊緊chhoa7出去放生！」阿姑知這個是瑪莉e5所做，就替瑪莉真煩惱。瑪莉緊緊抱狗仔ti7伊e5胸前，親像boe7-thang放sak伊e5款。「阿姑請你容允這隻狗仔kap我toa3，因為伊是無厝e5狗仔！」 \n瑪莉tui3伊e5心內哀求。總是hit時樓下有珍妮e5聲teh倚來。 \n「安娜阿姑！甚物人掠狗仔起來樓頂？」安娜阿姑真著急，隨時面失色。伊驚了瑪莉會tu2著甚物代誌，因為恰尼無轉來珍妮e5心tu2-tu2是不止懊惱。阿姑想beh緊緊來put hit個la5-sam5 e5時，珍妮已經起來，出現ti7瑪莉kap阿姑e5面前。 \n阿妗看見瑪莉抱這隻thai2-ko狗仔，koh看見面前有污穢e5時，伊e5面就親像火發出來。 \n「阿姑，你an2-choaN2容允這個乞食囝仔抱這隻垃圾狗起來chia lah！唉ah，我e5家明明是teh-beh敗lah！」 \n「娜拉！娜拉！緊起來，將這個乞食囡仔kap乞食狗趕出去後面lah！」珍妮e5聲親像狂風真受氣。伊就走到樓腳去叫娜拉來。 \n瑪莉聽著這個thang驚e5阿妗 teh嚷，teh喉叫e5時伊e5身軀因為驚惶khu7-khu7-chhoah，伊感覺厝內一切攏是thang驚。Iau2-ku2伊無放s"}
{"text": "ak hit隻狗仔，伊koh較出力攬伊ti7伊e5胸前。珍妮阿妗煞ti7伊e5房間teh大聲哮。 \n娜拉就beh tui3瑪莉e5手來搶hit隻狗。總是瑪莉phoe命來beh保護伊，因為想講娜拉的確會扑死hit隻狗。 \n「娜拉阿姐，m7-thang扑死lah，這隻是我e5狗lah。」瑪莉流目屎來哀求。若是娜拉也無容允，伊出力扑倒瑪莉ti7塗腳來beh強搶hit隻狗仔。 \n「媽媽！媽媽來救阮lah！」瑪莉就大聲呼救嘉蓮。 \n「瑪莉，瑪莉這隻m7好lah，你緊緊放去，咱boe7使ti7這個所在飼狗仔，你著放去！」安娜就用好話來 beh幫贊瑪莉棄sak狗仔。總是瑪莉只有一心beh保護狗仔e5性命。 \n忽然珍妮chhoa7阿伯來。叫阿伯將瑪莉kap狗仔抱出去。阿伯就抱瑪莉出去。珍妮續命令娜拉將瑪莉e5房間e5物件提出去後面，續將伊e5房間鎖起來。 \n「珍妮，你是beh hou7瑪莉去to2位？」阿姑就著驚來問珍妮。 \n「我今boe7-thang容允伊ti7我e5厝內。」 \n「你是beh ka7伊趕去to2位？瑪莉hiah-nih8細漢kiam2有路 thang去著m7！！你著想看，m7-thang an2-ni做！」 \n「阿姑，你m7免干涉我！」 \n珍妮續變面來tui3安娜應。安娜就入去伊e5房間來哮。 \n阿伯抱瑪莉到後面埕e5一間破草厝，將瑪莉kap狗仔來hiat入ti7 hit內面e5草仔堆。 \n「今你著ai3 toa3 chia。」阿伯an2-ni 講，就關hit個門出去。Koh娜拉續tui3 hit個窗仔hiat入瑪莉e5衫kap鞋，koh講，\n「耶穌囡仔，請你kap你e5乞食狗toa3這所在，無人beh koh ka7 lin2分開。」 \n瑪莉抱狗仔倒ti7稻草e5頂面。一心感覺著真歡喜，因為會thang救著狗仔。一心感覺著真不安，因為這間厝是不止la5-sam5 koh"}
{"text": "thang驚，內面是烏烏暗暗，真濟破koh歹e5物件囥ti7 hit個內面。 \n「可憐e5狗仔，你得著救lah！咱ti7這個所在無人會koh害咱lah！」 \n瑪莉就用手摸狗仔e5 頭殼。瑪莉e5疼心親像有透入ti7狗仔e5心，就歡喜吐出伊e5舌來chiN7瑪莉e5手。 \n瑪莉感覺著這個所在tu2好thang保護in兩人無依倚e5性命。伊看全世界攏是thang驚e5世界。Ti7這個無人行到暗sam3 e5破厝tu2好是瑪莉kap狗仔thang逃閃世界殘忍e5人e5所在，這款e5感覺就掩密伊一切e5不安。 \n所以雖然到hit e7晡攏無食，iau2-ku2瑪莉攏無感覺著艱苦。伊因為厭sian7煞睏ti7 hit個稻草頂，狗仔也ti7伊e5身邊teh睏。Tui3窗仔有一條e5光線照ti7瑪莉e5面。"}
{"text": "作者序言 \n自約30年前我bat giah8 筆來寫小說「阿娘e5 目屎」了後就 m7-bat koh giah8 筆寫小說。後來bat 讀著故鄭溪泮牧師著e5《過死線》。An2-ni 以外，因為我e5 眼界隘隘，那準m7-bat koh 讀著咱台灣教界koh 出版宗教小說e5 款。 \n卻bat 接著批，抑是tui3 人當面聽見講對讀拙著 《阿娘e5 目屎》來受安慰，甚至入信仰，抑是信仰較進步e5 人。Che 實在是意外e5 收穫。願榮光歸 hou7 主。但是我到這時 iau2 無自信講我會曉寫宗教小說。是iau2 teh 變囡仔戲na7-tiaN7 。我 e5 心是teh 備辦一篇說教。也將hit 篇說教ka7 伊故事化（說教故事化）an2-ni na7-tiaN7 。所以穩當濟濟所在讀了無甚物 tu2 好。Che 是 tui3 小弟 e5 無老練。 \n但是我痛感ti7咱台灣e5 教界實在真欠冊 thang 讀。特別 ti7 鄉村，海邊偏僻e5 教會，be7 曉讀漢文 e5 兄姐koh 較欠用好 e5 冊 thang hou7 in 讀。這擺看楊石林先生主編 e5 《活命e5 米糧》出世，小弟為著伊大大感謝上帝。願主祝福伊e5 信，伊e5 疼靈魂、疼教會 e5 心會日日長大。所做會成功。 \n人 m7-thang 虛華，勤有功，戲無益che 是事實。總是 koh 一面囡仔愛聽講故事。大人愛聽古，愛讀小說。Che 也是一面人e5 自然性。因為愛聽神奇，喜、怒、哀、樂屈曲富有情感 e5 故事，hou7 人e5 思想有新e5 刺激，che 是人e5 自然。今咱自然無贊成基督徒去讀hih-hiauh 邪淫e5 冊。總是boe7 thang 無培養道理、品性 e5 冊thang hou7 in 讀，來潤澤 in e5 生活。特別 ti7 無閑中 e5 片刻，ti7 閑暇無聊中 e5"}
{"text": "時，有時 thang hou7 in 得著心神上 e5 安慰。自然聖經第一好，祈禱第一好。總是有時咱 若會 tit ti7 各樣e5 滋味中，自然猶原是根據上帝e5 話《聖經》用別款 e5 煮法，較m7 是硬性e5，有時用軟性，較心適 e5 講法 hou7 in 食，平平 hou7 會友得著靈性e5 進步，我相信也是好。親像咱用好有利益 e5 「童話」囡仔故事 hou7 囡仔聽，來chhoa7 in 較明白道理。像時咱用「宗教小說」hou7 大人讀，來幫贊 in bat，也 hou7 in 得著較深刻e5 教示，我想也無m7 著。 \n這擺得著台灣宣道社 e5 楊石林先生歡喜將我所寫零碎幾 te3 e5 短篇小說拾做一本，做單行本來發刊，ti7 chia 深深 ka7 伊說謝。 \nTi7 chia 續 ka7 眾讀者請安及請大家無細膩 e5 指教。 \n小弟賴仁聲。<BR>寫 ti7 二林教會書齋。<BR>A.D. 1954. 11. 1日。\n恭敬用祈禱將這本冊獻hou7 疼我 e5 天父 kap 主耶穌。向望兄姐讀了有利益。M7是 kan-ta 心適，這5 篇故事中幾若篇是實在e5 事。真正 thang 做咱 e5 教示，kap 鑑戒。求主祝福眾讀者，阿們。 \n永 遠 ti7-teh，而 且 最 偉 大e5！！<BR>（永遠存在，而且最偉大的） \n早年當中古世紀e5 時，ti7 歐洲某地方有一間真莊嚴美麗e5 修道院。院後有青山，前面有綠水（後青山，前綠水）。當ti7 春光明媚 e5 4月nih8，hit 個風景實在值得人 e5 留戀。鳥仔 ti7 樹枝 hia 唱，chia 和。美麗 e5 蝴蝶雙雙對對飛ti7 花e5 中間。Ti7 這個溫暖 e5 春光，大地e5 萬物表現一種 e5 和諧。青年置身 ti7 hit 中間，未免觸景生情，tui3 內心 e5 深處，走出一款莫"}
{"text": "明其妙e5 要求，吐氣，一種纏綿 e5 想望，一種愛 e5 要求。 \n為甚物 咱 thai2 會提起這間寺院，也續連想到這個春天。Koh 想到花開鳥仔啼e5 景緻，以及青年溫暖愛情 e5 眠夢nih8？就是因為ti7 早年ti7 hit 間寺院，ti7 某年e5 春天有發生一層hou7 咱聽了be7禁tit 感嘆惋惜e5 故事。原來 hit 間寺院名叫做聖彼得修道院。Hit 中間有濟濟修道士，中間一個叫做白息菲格。是一個聖潔純善 e5 青年。Hit 日當伊 teh 誦讀祈禱文e5 時，按照寺院e5 辦法，ti7 日暖風和 e5 日，就修道士逐家排列，來行遊 ti7 花園nih8，那行那看上帝所創造大自然 e5 美妙，像時大家恭唱禱文同聲讚美神慈愛e5 偉大。Ti7 這日白息也 kap 同伴相 kap 排列、toe3 大家那行那唱祈禱文。Tu2 念到77節e5 時，在來平坦坦親像鏡e5 水面，忽然hou7 一粒小石仔激起水波痕e5 款式。過去白息e5 心是平靜，一點仔都無擾動--e5 。好親像平靜e5 湖水，忽然hou7 一尾小魚仔跳動。Ti7 伊已經停恬無響e5 心弦上（停止不鳴的心弦上），好親像忽然hou7 一個人ka7 伊彈 tan5一聲e5 款。 \n白息是一個真勇真大漢，身體強壯e5 青年，有力，而且溫雅可愛。若講起伊e5 力，有一擺hit 間寺院 e5 方丈ti7 半路跋倒，傷著腳骨be7 行。白息用雙手 ka7 伊抱起--來，續自an2-ni ka7 伊抱到厝。到位伊 e5 面無變色，無喘，實在真有力。而且伊是一個面容俊美清秀 e5 人。伊 e5 目珠顯明決斷力，kap 同情心。是一個感情豐富，正直而且純潔 e5 美男子。 \n今到底 hit 時是甚物 來扑亂白息e5 心nih8？原來這個花園有一座牆。抑花園內有一位特別較懸 e5 所在，那準崙仔e5 款式，人若企"}
{"text": "ti7 這所在會 tit 看院內外 e5 景緻。白息生得大漢，che 也 be7-tit 過責伊，身材魁偉是神所賞賜--e5 。Tu2-tu2 伊行到崙仔頂 e5 時，che 也是 be7-tit 過責伊，誠湊 tu2 坎，伊 tu2 行到 hia，目珠看對牆仔外出去，m7 緊也 m7 慢，tu2-tu2 好去看著一個真 sui2 e5 女子行 tui3 院外過，che 也 be7-tit 過責 tit--伊。那裡會hiah 湊巧，hit 時這個 sui2 查某囡仔 e5 全容貌體態會走入伊 e5 目珠。Che 是因為前一暝有做大風颱，牆邊 e5 大樹斷一oe 大oe 樹枝，siang3 tui3牆nih 落去，牆倒一khiah 。Hit 個小姐 e5 身材tu2-tu2 ti7 hia 出現。所以一目了然，看得真清楚。Che 攏未 tit 過責甚物人，並 m7 是甚物人e5 錯誤。這個小姐到底號做甚物 名，m7 是別人就是謝文瑪麗小姐。伊逐日都照例 tui3 hia 過，tui3 in 阿叔e5 田庄去到阿媽 e5 兜看阿媽。然後才 koh 倒去阿叔 e5 兜。逐日an2-ni 來，去經過hit 間寺院 e5 外牆。Che 也 m7 是一位美麗e5 小姐刁持故意 beh 來引誘這個修道士。伊本是無意思來揀行這條路。 \n小姐本來是一個真敬虔 e5 女子。伊自細就失落父母，不得已 ti7 阿叔兜寄大。伊是一個孤苦寂寞心有講 be7 出 e5 心悶 e5 人。伊是 tui3 信仰，tui3 上帝來得著唯一 e5 安慰。親像 an2-ni 淑德敬虔 e5 女子，那裡會刁持揀這條路來引誘上帝刁持揀召神聖純潔 e5 修道士leh？但是hit 一日伊 tui3 hia 過，hiah tu2 好 taN 頭看tui3牆內 e5 花園，看著懸懸 e5 崙仔頂有一個修道士，kan-ta 一個"}
{"text": "ti7 hia 行來行去。伊也好奇心企teh ka7 伊看，小姐 e5 心內實在是 teh 想可敬ah！Hit 位修道士穩當是真神聖純潔，我應該也著親像伊有hit 號聖純e5 心思才好。但是當伊 an2-ni 想 e5 時，像時心內也續那準有 hou7 一點甚物 擾動e5 款式。伊覺得 hit 位生做魁偉 e5 人kap 伊本身雖然是相離，而且中央有牆隔teh，雖然一個是ti7 牆內，一個是 ti7 牆外。總是 ti7 不知不覺e5 中間那準有發生一款莫明其妙相連親切 e5 心情。 \n第2日tui3 hia 經過 e5 時，伊故意換別條路，免得koh tui3 寺院 e5 邊仔經過。但是真奇怪，好親像有一款 e5 力量ti7 伊 e5 內面teh 反抗，那準 hou7 伊不得不著照舊 tui3 寺院過才會用tit e5 款式。每日行過寺院 e5 時，伊攏會 tit 看見伊（修道士）家己一人企ti7 hit 個懸崙仔 e5 所在。伊心內煞不知不覺學念起修道士所念 e5 祈禱文。Ti7 清早 e5 時無張持伊煞會曉念早起時e5 祈禱文，抑 ti7 黃昏 e5 時，伊也不知不覺念起寺院通用 e5 祈禱文。伊煞好親像變成做伊（修道士）念祈禱文上好 e5 同伴lah 。有當時仔半暝 teh 睏ti7 床nih8，hou7 厝外 e5 狗teh 吠 e5 聲，吠驚醒 e5 時，伊 e5 心內也心悶講這時 hit 個修道士poh-kaN2 iau2 teh 祈禱leh，伊也就心中虔誠祈禱起來。 \n瑪麗生做激動人心 e5 sui2，但是當真講隔牆，koh 隔草埔，kiam2 真正看伊e5 面看會清楚，che 是一個問題？M7-ku2 若看伊真 sui2 清秀 e5 體態，行路好看，伊輕輕 e5 腳步聲，kap 伊生成另外有一款飄然e5 風度，che 無疑逐擺都會 tit 看真明。總講白息"}
{"text": "每日都暗暗記得小姐tui3 hia 過 e5 時刻。到hit 個時若到，伊 m7 知 an2-choaN2 自然而然就向院外瞭望。Hit 時就也自然會看著瑪麗 ti7 遠遠對面 e5 山坡teh 落--來。有時 hou7 樹枝遮 chah8-leh，be7 得看見伊e5 全身，但是一定到一個時，當伊越過山坡面向寺院teh 行--來e5 時，伊 thang 看見一幅極美麗e5 圖一樣，就是一位極優雅美麗 e5 女子ti7 伊e5 面前。伊看見伊 e5 時，心更加敬虔，更覺得心境 e5 崇高純潔，伊覺得伊好親像天使 e5 一個，不得不hou7 伊生出虔誠恭敬 e5 心。當伊逐日遠遠看見伊e5 時，to hou7 伊感覺那準天有離伊（修道士）較近e5 款式。 \n但是白息家己掠做 che 是m7 應該。伊想講伊家己錯lah，伊感覺家己已經是變做一個假冒偽善e5 人lah 。伊掠做心內 che 樣思念著這個小姐，一定是一項be7-tit thang 赦免 e5 罪過。Tui3 an2-ni 伊就加倍刻苦讀經祈禱，加重禁食 e5 次數 kap 時間。Tui3 an2-ni 伊 e5 面一日一日直直較消 san2 落去。伊e5 目珠一日一日較塌落去。因為想 beh 將伊心目中美麗 e5 偶像趕出去。伊咒誓 m7 koh peh 去 hit 個崙仔頂，免得 koh 望 tui3 外面去。伊準備真正 beh 將伊 e5 心關 ti7 這個修道院 e5 石牆仔內。伊m7 願 koh hou7 世上 e5 誘惑，將伊koh 拖出去。伊當真出力行這個咒誓，盡力實行無koh peh上這個崙仔頂。M7敢koh 向hit e5 牆仔隙 hia 行，驚了萬一若 koh 看著 hit e5 美女，tui3 an2-ni 會hou7 伊更加較san2落--去，會變那 m7 成人e5 款。 \n但是ti7 一個永"}
{"text": "遠hou7 人be7 be7記得 e5 一日，無一項比這個更koh 較 bai2 e5 事發生lah 。這層事情對 ti7 白息kap 瑪麗攏是真bai2 e5 事：因為這2 位壯男美女竟然 koh 相見lah。本來白息過去是極力避免行去 hit 位牆仔e5 崩隙，但是 hit 日tu2 頭殼chhih-chhih，當 ti7 一面那行，一面那沈思 e5 時，不知不覺煞盤過家己所定 e5 界限，一直行到牆仔 e5 崩隙邊，偏偏 m7 早也 m7 慢，當伊 giah8 頭起--來e5 時瑪麗 tu2-tu2 行到 hia，四蕊目珠相看，逐家若啞口無講話，愛進未進，愛退未退，相對面 gang7-gang7相看。這時這位小姐完全 e5 美麗，神聖 e5 光輝，hou7 伊如痴如醉煞那準失落知覺一般。小姐也果然打算 be7 koh 見著伊。伊也想無到今仔日ti7 無意中會koh 看著伊ti7 眠夢中都掛心 e5 小姐。兩個相對，ti7 hit 個無言 e5 一siap 時間，就是 in 永遠 e5 結晶。小姐潔白美麗 e5 面，含笑滿滿 e5 目珠，竟然ti7 伊極力想 beh hou7 伊 be7記得 e5 時，突然間koh 出現--來，hou7 in 2 個雙爿一時煞攏 gang7-gang7，m7 知著 an2-choaN2，kan-ta 企 teh 相看，逐家攏無講話，到尾大家才行開。 \n白息驚到 ngiauh8-ngiauh8-chhoah 倒來到伊 e5 睏房，m7 知如何才是好？伊本來已經真衰弱，差不多 beh 病 ti7 床nih8 lah，因為伊過頭e5 刻苦禁食，今到 chia 來更加 m7 知著 an2-choaN2 樣才好。伊越 m7-ai3 想伊，越看著伊美麗 e5 面，美麗e5 身影，美麗 e5 目珠，美麗 e5 嘴phoe2，嘴唇，目眉，kap 真 s"}
{"text": "ui2 e5 頭毛。好親像見若 giah8 頭就會看見，續那準果真伊會聽見伊講話，也摸著伊，甚至彷彿有鼻見伊身上 e5 芳味。彷彿ti7 厝內到處都出現伊 e5 容貌，伊teh 微笑，teh 看伊，伸手摸著伊。厝內所有逐項物煞攏那準有伊 e5 面容ti7 頂面，連 ti7 空中都有伊幻化 e5 形狀，連壁牆頂都彷彿有刻這個優雅靜肅美麗小姐 e5 像，真正是無時無陣，形影不離 e5 相隨。 \n伊盡力m7 想--伊，盡力m7 ka7 伊記tit，m7 理會這個形影，若是無法度。Tui3 an2-ni 伊就想用睏，看 ti7 睏 e5 時會be7想著抑 be7。無法度，ti7 眠夢中所看見 e5 瑪麗竟然更加較 sui2，更加吸引人。續變做目珠若放 kheh，便就看著 伊，看伊靜靜行 ti7 山坡 e5 款式，彷彿伊是陪伊 ti7 身邊 teh 行，一手tui3 後面圍伊 e5 腰 teh 行，那準一手輕輕 teh 摸伊 e5 頭毛，輕輕牽伊尖細幼軟 e5 手。 \n伊……一個修道士，一個預備 beh 做神父 e5 人，thai2-tho2 會an2-ni leh？In kiam2 m7 是ai3 講清楚mah？Che 樣早起暝昏teh 思想數念一個女子，beh 怎樣 thang an2-ni leh？伊一發自責。 \n「Ah！我是一個假冒偽善e5 人，」那想那吐氣。「莫非我是一個叛徒，不配做學生，我不配去做傳教 e5 神父。今beh 怎樣才好，我一定著想辦法，我一定 ai3 即時想出 tu2 好e5 辦法。」 \n瑪麗怎樣leh？瑪麗也 tu2著kap 這個修道士像款 e5 情形，伊倒去以後，無論日時、暗時厝內、外面，ti7 路nih8，ti7 田nih，無論 to2 位都彷彿看著白息勇壯好看 e5 身材，溫和性善 e5 面容。伊也 be7 be7記得hit 日忽然企對面相看e5 時"}
{"text": "，hit 時看著伊憔悴，憂愁，沈思 e5 面容。伊到底是teh 憂悶甚物leh？伊本來 kiam2 m7 是真勇健？為甚物 變 an2-ni 憔悴，che 樣 e5 消瘦leh？伊仰慕伊 e5 聖潔崇高，所以常 ti7 心內敬伴伊祈禱，伴伊默想，伊一向無憂、無慮，真快樂。無想著伊一日會續比一日那消san2去。伊一下an2-ni 想--來，煞感覺伊逐日teh 行過那準樂園，遍滿草花 e5 路，續變做客西馬尼憂苦 e5 路。 \n「Ah！an2-ni be7用tit 。」伊想講「Che 是我害伊--e5 。」伊幾擺流目屎，險險哮出--來。我太對不起人lah！我是自私世俗，屬肉體無聖潔，我誤了伊聖潔修養 e5 生活。伊 e5 生活 kap 事業是何頂e5 重要，我怎樣會不知不覺來成了伊 e5 誘惑，伊 e5 試探。我怎樣會來做伊成聖 e5 路 e5 窒礙leh？我一定beh 過伊 e5 生活，我一定beh 付出伊所付 e5 代價。我一定beh 想一個辦法，馬上想出也續去做。 \n結果怎樣？白息向大方丈寺院e5 院長e5 面前認罪。承認伊家己 e5 俗心boe7 清靜，不配做一個神父，講伊一向人tiam3 修道院，其實心無 ti7 修道院，伊對伊 e5 同伴聲明m7-ai3 koh tiam3 修道院lah。雖然經過濟濟人 e5 苦勸、責罵、忠告，到尾攏無采工。到尾伊當眾人 e5 面前褪去僧侶修道士 e5 衫，受趕出修道院e5 大門外去。 \n就像 hit 日，另外一間女修道院 e5 門開leh 。有一位哮到 chhngh-chhngh 叫 e5 小姐走入去，門即時為著伊永遠關去。這個少年美麗e5 小姐是甚物 人leh？伊就是瑪麗。 \n60 年後，ti7 這間女修道院 e5 邊仔有一塊墓地，連一叢草仔花都無，光皓hoh8 殺風景 e5 塚埔加一門新墓。面前企一支墓牌，寫講： \n「女修士瑪"}
{"text": "麗e5 墓 <BR> 聖世理西亞女修道院立」 \nAh！完lah。就是同hit 時你也可以看見附近山坡 e5 綠草埔頂，常常有一位和善 e5 老人un2-ku，giah8 著一支枴仔溫溫仔蕩，慢慢仔行。伊終身無娶做鰥夫。專門到逐所在替人做有益e5 事，探病人，替人解決難題，安慰憂傷 e5 人，特別是對 ti7 戀愛中，kap 被人戀愛遺棄 e5 人，ka7 in 幫忙。凡若 tu2 著人teh 看輕男女戀愛做 thang 見笑可鄙e5 事hit 時，掠做 m7-thang 對人講出，掠做了hit 號時間是無價值e5 時，伊一定 tui3 身軀提出聖經，掀使徒行傳所記彼得所看e5 異象講： \n「……有聲音向伊講，彼得起--來，thai5 來食，彼得推辭講，主ah！Che 是m7-thang，見若粗俗 e5 物 kap 無清氣 e5 物，我從來 m7-bat 食。第2 擺有聲向伊講，上帝所 hou7 伊清氣e5，你m7-thang 掠做粗俗 e5 物 ……」 \n讀這 cham7 了，hit 位老人就會對一班青年講，永遠m7-thang 掠「戀愛」做見笑。M7-thang 掠青年男女親切友誼的 e5 情愛，kap 夫婦戀愛 e5 疼情做見笑。上帝既然 hou7 愛情成做清氣，咱 kiam2 thang 看伊做驚人，可恥？M7-thang，因為上帝就是疼，而且上帝所造逐項事物 e5 中間，疼是最可愛e5，現今所存有信，有向望，有仁愛，其中最第一大 e5 就是「疼。」所以細子ah！著相疼，並且ai3 感謝上帝，因為 lin2 可以彼此相疼。青年人聽伊講 chiah e5 話，逐家攏真歡喜快樂。但是無一個知這位老人是費了外大 e5 代價才來學這課 e5 教訓。 （完） \n註：這篇故事 e5 原作是外國包爾涵先生作。出ti7 A. D. 1937 年2 月號，陳崇桂牧師主編e5 佈道雜誌。"}
{"text": "第八章 <BR>牧師去 Lek-si7-ka e5 厝 \nLek-si7-ka 行 tit beh 到伊 e5 厝，伊 e5 厝邊攏是散 hiong e5 人，大家聚集 teh 看一個 lo3-lo3 e5 人穿好 e5 衣裳，Lek-si7-ka 進前來看，認得是牧師，就用雙手撥開眾人。牧師看見是 Lek-si7-ka，心內大歡喜。 \nHit 時 Lek-si7-ka 招牧師相 kap 行到一張 e5 歹樓梯，破破 e5 樓頂，牆壁毀壞，亦無椅桌，破磚 ka-nng5 堆，雙爿窗仔門玻璃破，用破衫破紙來塞；一個火爐生 sian；中間用一塊枋下 ti7 破磚 e5 頂面做椅；就請牧師坐，家己坐樓 pang。牧師看見伊真散 hiong，面色替伊憂悶，就問 Lek-si7-ka 講，「你 e5 厝只有這塊仔 mah？」 \nLek-si7-ka 應講，「正是；在早我 e5 老母 kap 我 teh 妝戲 e5 時，有較大間，較好看，今想我生成好看，若大漢 e5 時 koh 去妝戲，的確 m7-sai2親像 chiah 艱苦。」 \n牧師就 ka7 Lek-si7-ka 講，「查某囡仔ah，我今來這地，意思 ai3對你 e5 老母講，hou7 你去山內好好 e5 書房讀冊；m7 知你 e5 老母肯，抑 m7 肯。」 \nLek-si7-ka 就應講，「我想老母的確 m7 肯；伊 bat 講 m7 hou7 我讀冊去禮拜堂，驚了後來我變做無路用 e5 人。Chiah 久我去你 e5 禮拜堂，因為離我 e5 厝遠遠，koh我 e5 老母禮拜日常常酒醉，所以 m7 知我去。」 \n牧師 koh khah 替伊可憐，暗靜想，細聲講，「我實在著替伊打算。」Lek-si7-ka 略仔聽見，就講，「你 m7-sai2 替我打算，不過你 hou7我入去禮拜堂，聽你講明上帝 e5 代誌就好。設使你用好衣裳"}
{"text": "hou7 我穿，親像你 e5 查某子，驚我 e5 老母看見，就褪去當，買酒食，所以 m7-sai2替我打算。」 \n牧師就問講，「現時你 e5 老母 ti7 ta2-loh8？」 \nLek-si7-ka講，「我 e5 老母若食酒醉，有時到兩三日才倒來；m7知 ta2-loh8 去；設使 ti7-teh，亦 m7 聽你 e5 話；因為在早有一個傳道 e5人來勸--伊，伊攏總 m7 聽，將傳道 e5 人 chhia 落樓梯下，險險死。戲班內常常叫我 e5 老母做舌潑 e5 查某，m7-kaN2 犯著伊。」 \n牧師聽 chiah e5 代誌，ai3替伊設法，想來想去攏無法度，就 koh 問Lek-si7-ka 講，「頂日你講 Tan3-li2 e5 代誌，到底 Tan3-li2 是甚物 人？」 \nLek-si7-ka 聽見，心內想就講，「Hit 個人不止可憐我，用 ko-phi茶 hou7 我食。倫敦城人真濟，名 Tan3-li2 亦濟，你亦濟濟 m7-bat。」 \n牧師面笑笑講，「人實在濟濟，我 bat boe7 了；hit 人果然有賣點心無？」Lek-si7-ka 頭 thim3-thim3，m7-kaN2 講。牧師 koh 問，「Ko-phi 茶一甌幾圓？」 \nLek-si7-ka應講，「一個大甌 tiN7-tiN7 是一個大錢，就買半甌亦 thang；餅亦是 an2-ni 賣。」 \n牧師 koh 問，「茶餅是好食 mah？」 \nLek-si7-ka 嘴 chap8-chap8 哮應，「真好。」 \n牧師就koh講，「今你逐早起去伊 e5 所在，買 ko-phi 茶一甌，大塊餅一個 thang 食；你ka7伊講：chhin3-chhai2 甚物 時 thang 去我 e5厝討錢。」 \nLek-si7-ka 起頭聽 chiah e5 話真歡喜；然後心內想 boe7 做--tit"}
{"text": "；我已經允 Tan3-li2 m7 講這個代誌；嘴唇 khauh8-khauh8-hou3，就講，「我知伊m7 an2-ni 生，的確 m7；路真遠，伊賣點心 e5 時常常無閒；的確無 beh 去你 hia 討錢。」 \n牧師 koh 講，「我的確會替你設法。禮拜日你到禮拜堂內聽候禮拜明白，我 beh 提一個大銀仔 hou7 你，照值十二個大錢，若 tu2 著 Tan3-li2 就著寄伊，逐日 thang 去食；m7-thang 用 hit 個錢去買別物，著照我 e5 話行；若無，我就會知。」牧師講 chiah e5 話，就替伊可憐，koh 問講，「今你有甚物 代誌我 thang 替你扑算 mah？」 \nLek-si7-ka 緊緊應伊講，「獨獨 hou7 我知上帝 e5 代誌就好。」 \n牧師講，「Chit-tiap8 有一句話通知你；設使我 ai3 你 hou7 我做子，來我 e5 厝 kap 我 e5 查某子交陪，你 be7 來 e5 時，代先著洗身軀，穿新 e5 衣裳才 thang 入我 e5 厝。今上帝 ai3 咱逐人做伊 e5 子類，若是咱有罪，攏總 boe7 堪--tit，所以上帝差伊 e5 子耶穌降世替人死，用伊 e5 血洗除咱 e5 罪，用公義遮蓋，親像穿白e5衫；an2-ni生才會入天堂。你逐擺祈禱上帝，的確著講，因為耶穌基督e5功勞。耶穌基督是上帝e5子。」 \n牧師話講了，就慢慢行落樓梯。這張樓梯真歹行。Lek-si7-ka 常常行真熟，看伊 teh 行慢慢，就趕緊進前去 chhoa7--伊。牧師 kap Lek-si7-ka行到街路，就提一個細銀仔，照值6個大錢 hou7 Lek-si7-ka，細聲講，「你thang 做三日食。」Hit-tiap8 相辭，牧師講，「願上帝用大福氣 hou7 你。」 \nLek-si7-ka 倒來心內想；今我親像一個富人。第二"}
{"text": "日是拜四，天光e5時，Lek-si7-ka 就搖搖擺擺，體體面面，行到 Tan3-li2 賣點心 e5 所在，就將一個細 e5 銀仔交 Tan3-li2，koh 講牧師去伊兜 e5代誌。Tan3-li2聽，心內驚牧師的確對 Lek-si7-ka 查伊 e5 代誌；就想 beh 趕 Lek-si7-ka去；若是替伊可憐，tiap 仔久吐氣一聲，心內想，「設使我 e5 代誌若 hou7 富貴 e5 人知嫌--我，我就將這個代誌來煞，亦無相干；若是無嫌，著 koh 來賣點心趁錢，較好；an2-ni 生著 koh hou7 伊食。」 \n第九章 <BR>Lek-si7-ka 破病 \n逐個禮拜日，Lek-si7-ka 入禮拜堂，牧師e5查某子有提半舊 loh8 e5 衫kap 帽，來送--伊；Lek-si7-ka 逐日無穿，lok ti7 禮拜堂內 e5 門後，聽候禮拜日才去穿，入禮拜堂。講道理e5時，無人親像 Lek-si7-ka 耳空靜靜聽，目珠直直看牧師 teh 講道理。到禮拜煞，就入牧師 e5 房仔內，牧師 e5 查某子逐禮拜輪流提銀仔 lok ti7 火爐頂，hou7 Lek-si7-ka 來提。牧師逐擺用幾句話教示--伊。Lek-si7-ka 將這個銀仔，逐擺去寄 Tan3-li2，thang買點心。 \n後來過兩三月日，hit日禮拜牧師無看見 Lek-si7-ka，房nih e5 銀仔亦無來提。Tan3-li2 逐日排點心亦無看見 Lek-si7-ka，心內奇怪 teh 憂悶；koh 想 Lek-si7-ka kap 我無親無戚，mih-sai2 憂悶，若是心內常常 teh想 Lek-si7-ka；m7 知伊 e5 厝 ti7 tah8-loh8，想偌久，忽然記得頂日 Lek-si7-ka有對我講，牧師 bat 去伊 e5 厝，我來去問牧師，就會知；若是驚牧師會疑我，講伊一"}
{"text": "禮拜無來 na7-tiaN7，我 mih-sai2 替伊憂悶；koh 驚牧師會知我 teh 賣點心 e5 代誌，所以心肝 m7-kaN2 想，亦 m7-kaN2 問。 \n有一日 Tan3-li2 到伊 e5 厝，攏無代誌，就將所借--人 e5 母錢、利息e5數簿，kap 現金攏總搬出來算，共有兩千箍，算了大歡喜，講，「我亦是富人--lah。」Koh 過一禮拜，Tan3-li2 看見 Lek-si7-ka 亦無來，心內 koh 較憂悶煩惱，攏無想賣點心 e5 代誌，會 hou7 牧師知，獨獨想的確著來去問牧師。 \nHit 時牧師講道理了，入房仔內 teh 企，看見火爐頂 e5 銀仔 koh無來提，心內憂悶，頭殼 aN3 落，tu2-tu2 Tan3-li2 扑門入來。牧師就問講，「Beh 甚物 代誌？」Tan3-li2 就應講，「這兩禮拜 Lek-si7-ka攏無來，m7 知甚物 代誌；請你 ka7 我講伊 e5 厝 ti7 tah8-loh8，我beh 去查伊甚物代誌無來。」 \n牧師就講，「An2-ni 生真好；我，kap 我 e5 查某子亦替伊憂悶；本然我 ai3 親身去問，可惜攏無閒。」Chiah e5 話講了，就對 Tan3-li2 詳細講 Lek-si7-ka e5 所在。 \nTan3-li2 已經聽明白，將禮拜堂關鎖，想 Lek7-si7-ka e5 厝真遠，聽候明仔早起賣點心了，才來去。行幾步，koh 想 m7-thang，chit-tiap8 日 iau2未暗，應該著來去；就一路行到糞圾埕 e5 面前，一間是馬房。Tan3-li2就 tui3 hit 間入--去；所在真驚人，暗暗攏無看見，m7 知 hit 間是，抑m7 是？ \nTeh 企 e5 時，聽見樓頂有人 e5 聲音輕輕講，「阮e5父，求你差一個人來幫贊我；是因為倚靠耶穌e5功勞。心所願。」 \nTan3"}
{"text": "-li2 知是 Lek-si7-ka e5 聲，大歡喜就叫講，「Lek-si7-ka--ah，我來--lah；」四界摸來摸去，摸著樓梯，趕緊上去。四界暗摸摸，佳哉 Tan3-li2身軀有 toa3 自來火，koh 一支燭；點著看見 Lek-si7-ka，倒 ti7 樓閣一領破蓆，無被，用破衣裳做被，面青青。 \nHit 時 Lek-si7-ka 看見 Tan3-li2，目珠金金，大歡喜講，「你來，我真歡喜；是上帝教你來--mah？」 \nTan3-li2 就跪 ti7 草蓆頂，牽伊 e5 手，摸伊 e5 頭殼，loah8 伊 e5 頭毛，應講，「正是。」 \nLek-si7-ka 講，「上帝既然 kah 你來，的確有吩咐你甚物 代誌。」 \nTan3-li2 講，「上帝講我是有罪 e5 人，因為我愛惜錢財，有散 hiong e5 查某囡仔我 boe7 曉愛惜伊。在早是上帝 kah 你來我賣點心e5所在，ai3 得我可憐你，我攏總無 hit 號 e5 心肝來照顧。牧師講道理 e5 時，看我 e5 心肝透透，有講，『憨 e5 人--ah，今仔日 beh 將你 e5 靈魂掠--去，你所積聚 e5 物會歸甚物 人？』我聽 chiah e5 話，想是上帝問我，無話 thang 應；koh 想是上帝 kap 我算數 e5 日子近--lah，我攏boe7 曉得著怎樣做。」 \nLek-si7-ka 就講，「阿伯--ah，你真正是好人，是抑m7是？」 \nTan3-li2 聽就流目屎，應講，「我是重罪 e5 人，m7 是好人；我暝日勤謹做代誌，攏總是因為錢銀，就去顧禮拜堂亦是因為 an2-ni。Chit-tiap8 上帝責備我是憨 e5 人，無扑算後來 e5 代誌。我想你比我較gau5，較好，有大向望後來會上天堂。」 \nLek-si7-ka 聽 chiah e5 話就 ka7 Tan3-li2 講，「"}
{"text": "你既然會曉--tit；kiam2 m7倚靠耶穌 e5 功勞，求上帝幫贊你做好人？」 \nTan3-li2講，「Boe7，boe7；我去禮拜堂祈禱 e5 時，雖然跪--teh，心內攏是 teh 想富人 e5 代誌。我 tui3 細漢 e5 時到 chit-tiap8，逐項因為錢；你去我賣點心 e5 所在，我 m7-bat 用錢買 hou7 你食，亦 m7-bat 買衣裳 hou7 你穿。Chit-tiap8你 teh 破病，是因為我平素 m7-bat 照顧你；想來想去，我就是重罪 e5 人。」 \nLek-si7-ka 聽 chiah e5 話因為病重，就輕聲對 Tan3-li2 講，「從前我到禮拜堂常常聽牧師講，M7 是咱疼上帝，是上帝代先疼咱，差遣伊 e5子替咱做贖罪e5祭獻。』」 \nTan3-li2講，「這節 e5 聖冊我常常聽，代先真愛聽，後來一耳空入，一耳空出，攏無要緊；害--ah，我 e5 心肝硬！」 \nLek-si7-ka 聽 chiah e5 話，目珠看 Tan3-li2 e5 面，真實可憐，將手 ng面，輕聲祈禱講，「願上帝 hou7 Tan3-li2 阿伯 e5 心變做軟；攏是因為倚靠耶穌贖罪 e5 功勞。心正所願。」 \n祈禱煞，hit 時 Lek-si7-ka，Tan3-li2 兩人攏無講話；koh tiap 仔久 Tan3-li2 看見 Lek-si7-ka一身 gih8-gih8-chun3 teh 寒熱，趕緊褪一領好好 e5 衫，遮 Lek-si7-ka e5 身軀；忽然心內就記得耶穌所講一句話，就是講，「Lin2 既然 an2-ni 款待我 e5 兄弟第一細 e5一個，就是款待我。」Hit時 Tan3-li2 熱心，雙手 ng 面，頭殼 aN3 落，大迫切祈禱講，「我有罪，求上帝憐憫我。」 \n第10章 <BR>祈禱應驗有chhun \nTan3-li2"}
{"text": "hit 暝 tiam3 ti7 Lek-si7-ka e5 內面無倒--去，有倩隔壁 e5 婦人人去買物，買菜來煮 hou7 Lek-si7-ka 食；伊本身歸暝坐 teh 照顧 Lek-si7-ka。Lek-si7-ka 熱狂 e5 時，幾若擺祈禱上帝，亦 bat 替 Tan3-li2 求。這個隔壁 e5 婦人人 ka7 Tan3-li2 講，「Lek-si7-ka e5 老母幾日前去別所在，因為驚伊 e5 查某子 e5 病 siong 重會過人，所以無倒來；我若有閒，就會過來看--伊。」 \n明仔早起買點心 e5 人看 Tan3-li2 無來排，真奇怪，若知伊昨暝 tiam3 這地做 che 代誌，koh 較奇怪。 \n天光 e5 時，Tan3-li2 就差人請醫生來。醫生講著搬別間厝去醫治。Tan3-li2 就用家己 e5 衣裳遮 Lek-si7-ka e5 身軀，細膩抱落樓下，倩馬車坐到伊 e5 厝。這個厝主是婦人人，就來阻擋。Tan3-li2 提一個金盾仔，值兩箍半 hou7 伊，就無 koh 阻擋。Tan3-li2 hit 時趕緊寫批寄 hou7 牧師講，「尊貴 e5 先生，請來我 e5 破厝，看 Lek-si7-ka；伊 e5 破病 siong 重，上帝若無憐憫 kaN2 會死。我應該著到你 e5 厝通知；因為我照顧Lek-si7-ka，m7-kaN2 放落，所以大膽寫批請你來，向望你大量寬容赦免我。Koh Lek-si7-ka 寄請安你 e5 查某子。」 \n牧師 ti7 厝內 teh 看冊，接著 Tan3-li2 e5 批，就趕緊來；入去看見Lek-si7-ka 倒 ti7 眠床--nih，身軀一重皮piN骨na7-tiaN7，面親像死人。Lek-si7-ka身軀厭 sian7，攏無 kiah8 頭起來看。牧師看見 Tan3-li2 坐 ti7 眠床邊 teh"}
{"text": "算伊 e5 銀。牧師就行到眠床前，Lek-si7-ka看伊，面變紅紅粉粉，就歡喜細聲講，「牧師你來；我 e5 所求，上帝逐項有 hou7 我，獨獨 Tan3-li2 阿伯 e5 茶餅錢，iau2 未替我還。」 \nTan3-li2 忽然 kiah8 頭起來等接牧師，講，「上帝有還我到幾若倍，就是…（原冊有欠頁，無完整）"}
{"text": "第一章 <BR>人排茶餅ti7街路邊 \n大英國，倫敦京城是天下第一大，長三舖外，闊兩舖，差不多廈門海嶼 e5 大，人 teh 企起約略有四百萬。街路不止濟條，亦有火薰車 e5路，火薰車行極緊，驚了會礙著街路e5人，所以有 e5 tui3 塗腳開，有 e5 作起比街路較懸，beh 過街路 e5 所在用橋相接。橋下，人企起買賣。Hit 地 e5 風俗有人 tiam3 ti7 街路邊，抑是 ti7 橋下排物食 teh 賣，約略親像中國街路邊 e5 款式。 \n今有一個人叫做 Tan3-li2，tiam3 ti7 橋下teh賣 ko-phi 茶 kap 餅，所用e5 茶杯真清氣，茶亦好，koh 燒燒，餅亦芳，koh 酥酥，用白布做遮陽。這個所在真清氣安靜，所以濟濟人 tiam3 這地停腳食茶、食餅做點心。 \n這幾年來，這個 Tan3-li2 有趁錢，若是伊所做 e5 生理，m7 是透早到暗，是逐日 tui3 天光 e5 時，約略5點鐘，就來這地排，到8點 e5 時，伊就收倒去。Che 是因為 hit 地 e5 風俗天 chhim2-chhim2 光 e5 時，逐位 e5 鄉社 beh 入城內買賣；行到這地歇睏，ka7 Tan3-li2 買點心；所以逐日到8點鐘，就 thang 收倒去。 \n這個 Tan3-li2 是半 lo2 老 e5 人，身軀不止大漢，san2-lo3，san2-lo3，罕得笑，罕得講話。Tiam3 hia 幾若年，亦無人知伊 e5 名姓、伊 e5 厝宅；只有知，伊將所賣 e5 物 kap ke-si 收 ti7 隔壁e5內面。Beh 倒去 e5 時，行到街路中，目珠四界看，驚了熟悉 e5 人看見。 \n有一日，hit 時 e5 中間招人食點心，Tan3-li2 忽然 kiah8 頭看見有一個查某囡仔企 ti7 桌邊，目珠金金，liam5-piN 看伊身軀，liam5"}
{"text": "-piN 看伊所排 e5 點心，親像枵 e5 老鼠 ai3 食物 e5 款式。面色青san2，頭毛 sam3-sam3，穿一領破短衫，無蓋肩頭，腳無穿鞋。Tan3-li2 aN3 落去提物，就看見這個囡仔 e5 腳相疊驚寒 e5 款式，定定teh企，攏無講話；目珠直直看 hiah e5 點心，嘴 teh chap8-chap8 哮，親像 ai3 食。 \n買點心 e5 人已經散了了，獨獨 chhun 一個查甫囡仔 teh 食。Tan3-li2 就 aN3 桌前細聲講，「你細查某囡仔 kiam2 m7 倒去，tiam3 chia siuN久，你知 mah？」 \n這個查某囡仔講，「我得 beh 去。」Teh 應 e5 時，兩個肩頭將頷頸領穿較懸起來，koh講，「因為雨真大，我 e5 老母出門去，今暝無倒去，鎖匙續帶去；我企這個所在警察 亦無來趕我，伊扑算我beh ka7你買點心。」Chiah e5話講了，就 tiN3 凊笑，因為伊家己知，伊 e5 款式m7是買點心e5人。 Tan3-li2 koh aN3 落細聲講，「我扑算你早起攏無食。」 \n伊應講，「無；就到日晝亦無 thang 食；腹肚內枵枵艱苦，你 kaN2 m7-bat an2-ni；這時腹肚 iau2 未枵到扑結球，khah 停就會 an2-ni，真 siong重。」講 chiah e5 話就搖頭翻身去；行幾步忽然聽見 ka-chiah 後 Tan3-li2 teh 叫；伊就倒轉--來。 \nTan3-li2 就ka7伊講，「你入這桌後，我有 chhun 淡薄餅 kap 茶，hou7 你止飢；以後 m7-thang koh再來。我 m7-bat 用物 hou7 乞食，設使你今仔日若有開嘴討食，我就叫警察掠--你。你 e5 腳著烘火，今有快活mah？」 \n這個查某囡仔坐 ti7 空籠頂，teh 烘火，燒 e5 ko-phi"}
{"text": "茶 khoa3 ti7 腳腿頂，teh 食餅，哺大 bu2 嘴 hit-tiap8 boe7 得 thang 應，獨獨 thim3頭，面歡喜。 \nHit 時 Tan3-li2 teh 收點心 kap ke-si；常常看 hit 個囡仔；心內替伊可憐搖頭。就問 hit 個查某囡仔，講，「你叫甚物 名？總是 m7-sai2講你 e5 名字，你 kap 我無干涉。」 \n查某囡仔應講，「我 e5 名是 Lek-si7-ka；我 e5 老母、厝邊頭尾叫我做 Lek；常常差我四界去，koh 用手捻--我、扑、用腳踢，現在手--nih 有烏青 e5 傷。」 \nTan3-li2 看見 Lek-si7-ka手--nih e5 傷密密，搖頭，想che kaN2 是因為枵寒，抑是 hou7 人扑。 \nLek-si7-ka 看見 Tan3-li2 替伊傷心，就 koh 講，「我 ai3 得常常 tiam3 chia，iau2-ku2 知你得 beh 倒去，以後我 m7-kaN2 koh來；hou7 你叫警察來掠我。」 \nTan3-li2 緊緊應講，「正是。」四界看無別個囡仔，就細聲 ka7 Lek-si7-ka講，「你若聽候一禮拜久 chiah koh 來，亦無 ka7 別人講，我就 koh 一擺 hou7 你食；你會允 an2-ni 抑無？今你著緊緊去。」 \nLek-si7-ka 就應講，「我 beh 去，你若有甚物 ke-si，我幫贊你收，好--mah？」Tan3-li2 講，「M7-sai2，m7-sai2；你緊緊走去，就是乖 e5查某囡仔。你著記--tit，若無到一禮拜，千萬 m7-thang 來。」 \nLek-si7-ka 就應，「好，好；」翻身就去，緊走親像歡喜e5款式。 \nTan3-li2才收物ti7隔壁內面，倒去。 \n第二章 <BR>Lek-si7-ka tu2著試煉 \nTui3"}
{"text": "hit-tiap8 Lek-si7-ka 倒去，以後 Tan3-li2 逐日來排點心，目珠四界看，親像驚 Lek-si7-ka koh 再來e5款式；若是 Lek-si7-ka tu2-tu2 趁 Tan3-li2 e5話，果然過一禮拜才來。Hit-tiap8 看見桌頂攏是點心，koh 人客濟濟，就 m7-kaN2 近倚，驚了會 hou7 Tan3-li2 m7 歡喜，直直聽候到聽見時鐘扑八下，賣點心 e5 人差不多攏總散去，才 kaN2 行倚。Tan3-li2 看見 Lek-si7-ka來了，就將手 iat8 伊入--來，坐 ti7 點心桌後e5籠頂。Tan3-li2看伊身軀e5衣裳比前 koh 較破，面色 koh 較消 san2；心內一發替伊可憐，就提大塊餅，捧茶 hou7 伊食。 \nLek-si7-ka beh食 e5 時，因為寒著用雙手捧。忽然 kiah8 頭起來問 Tan3-li2講，「你甚物名姓？」 \nTan3-li2 應講，「你問我 mih 代誌？」親像 m7 講 e5 款式。Tiap 仔久就 ka7 Lek-si7-ka 講，「我名 Tan3-li2。」 \nLek-si7-ka koh 問，「你 e5 厝ti7 tah8落？」Tan3-li2 應講，「你若 beh問這個代誌，去較好；我 kap 你無甚物 干涉；我亦 m7-ai3 知你 e5所在。」 \nLek-si7-ka 就用謙遜 e5 款，講，「我 m7 是 beh hou7 你受氣，是看你gau5 做人，所以 ai3 知你 e5 所在。」就koh講，「Tan3-li2，阿伯ah，你kiam2 m7 是極好e5人--mah？」 \nTan3-li2 應講，「我 e5 做人 m7 知是好抑無；驚了 m7 是。」 \nLek-si7-ka 講，「實在是好人，你所做 e5 茶餅真好；我常常 tui3 chia經過"}
{"text": "，你 m7-bat 看見我，我定定看見你，到幾若百擺。警察，亦無來趕--你、責備--你，親像 an2-ni 所以我知你是好人。」 \nTan3-li2 聽 chiah e5 話，就吐氣，家己收賣點心 e5 桌 kap 攏總 e5 ke-si；心內想，「我果然這幾年 tiam3 這地攏總無錯，所辦 e5 茶餅果然好。Lek-si7-ka 看我所做好茶、好餅，就 o-lo2 我是好人。」Tan3-li2一面心內想，一面用手數錢，數了就款落袋仔內，koh 再吐氣。手提一個大錢放 ka 落 ti7 塗腳，tiN3 m7 知，beh 試 Lek-si7-ka e5 心肝。 \nLek-si7-ka看一個錢 ti7 塗腳，一面 kap Tan3-li2 講話，一面用腳蓋 hit個錢。Tan3-li2 看見an2-ni生，心內替伊苦，koh 歡喜知，這個人是賊；才想 beh 倒去 e5 時，著用甚物 法度 hou7 伊這個錢現--出-來，就 thang責備伊，hou7 伊後來 m7-thang koh再來。伊亦無想幾若年無人好款待--伊，我兩擺用茶餅 hou7 伊食，伊 kaN2 來 an2-ni 做。 \nTan3-li2 an2-ni 想，忽然看見 Lek-si7-ka 滿面紅，目屎流，aN3 落拾這個錢，用家己 e5 衫 teh 拭，落 ti7 桌頂，亦無講一句話。Tan3-li2 目珠相--伊，就大聲講，「這個 ta2-loh8 來？」 \nLek-si7-ka講，「阿伯--ah，這個是你扑ka落，你 m7 知。」 \nTan3-li2 就變面講，「Che 代誌著明明講。」 \nLek-si7-ka就吐氣講，「我 tui3 出世到 chit-tiap8，bat 一擺有一個大錢，以外往往無 hiah 濟；今這個錢扑 ka 落 ti7 塗腳，近 ti7 我 e5 身邊，用腳蓋--teh；但是我想"}
{"text": "你款待我不止好，用火 hou7 我烘，用餅、茶 hou7 我食，若提這個錢，我 e5 心內攏無平安；所以拾起來 hou7 你。今我 chit-tiap8 想以後你 m7 hou7 我 koh 再來。」 \nTan3-li2 聽chiah e5 話面向別地，去收茶杯、餅盤 chham 竹籠；若是Lek-si7-ka teh 企，身軀 ngiauh8-ngiauh8-chhoah，目屎直直流，心內想這地真好 e5 所在，我做這號代誌，以後無火 thang 烘，無茶餅 thang食，亦無朋友 e5 所在 thang 去；心內真苦。 \nTan3-li2 面 tu2-tu2 越過--來，看見 Lek-si7-ka 目屎 teh 流，心內反悔，替伊可憐；就叫 Lek-si7-ka，講，「我 boe7 親像你 an2-ni；今逐禮拜拜三你猶原 koh 來 thang 烘火、食茶、食餅。」 \nTan3-li2講，「我 boe7 親像你 an2-ni」，意思是 beh o-lo2 Lek-si7-ka 忠厚，將錢來還；但是 Lek-si7-ka 扑算是責備伊用腳蓋錢來騙人。Lek-si7-ka hit-tiap8 就去，一面歡喜 thang koh 來，一面憂悶是 hou7 Tan3-li2 嫌。 \nTan3-li2 倒去e5時，路--nih teh 行，心內想這個查某囡仔 e5 代誌；搖頭講，「我 boe7 親像伊忠厚到 an2-ni，我 boe7 親像伊忠厚到 an2-ni。」 \n第三章 <BR>Lek-si7-ka 看見 Tan3-li2 ti7 路--nih \n十月、十一月、十二月逐禮拜拜三，Lek-si7-ka 到 Tan3-li2 e5 所在，聽候買點心 e5 人 teh 散。Hit 時 Tan3-li2 提茶餅 hou7 伊食。以後 Tan3-li2 hou7 伊鬥搬 ke-si"}
{"text": "，m7 hou7 伊知伊 e5 厝，亦無 kap 伊講話；beh 倒去 e5 時，目珠四界看，親像驚 Lek-si7-ka te3 伊 e5 款式；行有幾步就越頭過來看。 \nLek-si7-ka e5 厝是破樓，樓下是馬寮，真驚人，若 beh 上樓 e5 時，著 tui3 馬寮經過，tui3 樓梯掀開樓蓋，才會得上去。伊 e5 老母真愛食酒，將厝內 e5 ke-si 逐項當了，連椅桌亦賣了，獨獨 chhun 一領破蓆，chhu ti7 樓 pang 做眠床；攏無照顧 Lek-si7-ka，出在伊去做乞食。厝邊頭尾亦扑--伊、罵--伊、欺負--伊；獨獨到拜三去 Tan3-li2 e5 所在食茶餅，算是第一快活e5日子。 \n有一日beh暗 e5 時，伊老母食酒醉，無甚物 代誌扑、趕伊出去。Lek-si7-ka 目屎流，罔行遠遠，忽然看見 Tan3-li2，身軀所穿 e5 衣裳真是體面，kap 賣點心 e5 時無相同。Lek-si7-ka 奇怪，亦 m7-kaN2 問--伊，暗靜 te3 伊行，到一間 e5 大厝，就是禮拜堂，門口 e5 外門是鐵--e5，Tan3-li2 停腳用鎖匙開門入去。 \nLek-si7-ka 攏 m7-bat 入禮拜堂，今就暗靜 te3 Tan3-li2 入到第二重 e5門。Tan3-li2 koh用鎖匙開入。內面暗暗，Lek-si7-ka tiam3 ti7戶碇 ngiauh8-ngiauh8-chhoah，聽候 Tan3-li2 點一 pha 燈，就 kaN2 淡薄進前。門內有朱紅 e5 布簾，Lek-si7-ka 略略仔掀開，偷看內面；tiap8 仔久好膽入--去輕輕行。Hit 時內面無甚物 光，那久燈點濟 pha 到真光。 \nLek-si7-ka 看見廳--nih8 e5 柱有刻花草，中間排交椅，掛椅 chu7，塗腳 chhu 五色 e5 氈條。"}
{"text": "Tan3-li2 hit 時上台點燈。Lek-si7-ka 看台後有排大琴一張。Tan3-li2 點燈了才入別間房。Lek-si7-ka 行近倚 teh 看琴。 \nTan3-li2 出來行到台後。Lek-si7-ka 看 Tan3-li2 有穿烏 e5 長衫來lah，心內不止gong5-ngiah8，liam5-piN 換這號衫。Tan3-li2 忽然看見 Lek-si7-ka ti7這地企，目珠金金看，就歹聲嗽講，「今你著緊去；這所在 m7 是 hou7乞食 e5 人 toa3，是富貴 e5 人 teh 往來；趁 chit-tiap8 iau2 未來，你著趕緊去；今問你怎樣會來到 chia？」就近倚 aN3 Lek-si7-ka e5 耳空邊，親像beh 細聲講話 e5 款。 \nLek-si7-ka就講，「我是因為老母扑、罵、趕逐，出門行街路，看見你，才暗靜 te3 你來；看這所在真是好，你 m7-sai2 受氣；hou7 我問一句，就 beh 去。富貴 e5 人，來這地做甚物 代誌？」 \nTan3-li2就講，「是來祈禱。」Lek-si7-ka 就 koh 問，「祈禱是甚物代誌？」 \nTan3-li2 聽 chiah e5 話，有gin7-sin5 e5款式，就講，「你是憨--mah？In 來這所在跪落託牧師替伊求上帝。」 \nLek-si7-ka 聽 chiah e5 話攏總 boe7 曉--tit。Tan3-li2 看見 Lek-si7-ka boe7明白，面色就略略仔笑。Lek-si7-ka 就 koh 問講，「阿伯--ah，上帝是甚物 物？牧師是甚物 物？富貴 e5 人物件逐項有，mih-sai2 著求。」 \nTan3-li2 就講，「M7-sai2 問到 chiah 詳細。富貴 e5 人 tit-beh 來，看你穿破衫，會 m7 歡喜；著緊緊去。這個台頂是牧師"}
{"text": "teh 講道理，台後這張琴是吟詩 e5 時 teh toaN5，chiah e5 交椅是富貴 e5 人 teh 坐；你 m7-thang koh 再來，的確是 m7-thang。」 \nLek-si7-ka 聽 Tan3-li2 所講 e5 話攏 boe7 明白，就講，「阿伯ah，我實在 boe7 曉得你 e5 話；我 ai3 tiam3 密密 e5 所在，hou7 我看清楚。」 \nTan3-li2 就鬱卒，應講，「你衣裳破，鞋襪又無，頭毛 sam3-sam3；現時富貴 e5 人 beh 到lah，你今著去。」 \nLek-si7-ka 知 Tan3-li2 的確 beh 趕伊出去，就慢慢行越頭看，行到大門e5所在，tu2-tu2 看見一個好額人來，koh 看見警察企ti7門外。Hit 時Lek-si7-ka 心肝驚警察掠伊去，koh 驚好額人看見伊，就趕緊閃入門扇後。Koh tiap8 仔久富貴 e5 人大家到lah，所穿衣裳真是 sui2；Lek-si7-ka暗靜手偷伸出來，輕輕摸著婦人人 e5 衫，真幼、真滑。 \nHit 時 Tan3-li2 看見富貴人大家入--來，趕緊去接 in，真正無閒，若是心內 teh 驚 Lek-si7-ka koh 再來；目珠常常看門外，koh 一擺出去問警察講，「你有看見一個穿破衫 e5 查某囡仔無？」 \nKoh tiap8 仔久 Lek-si7-ka 聽見彈琴 e5 聲音，心內就大歡喜，因為攏 m7-bat 聽見；就 tiam3 ti7 門扇後 khu5--teh，靜靜 teh 聽，聽到目油流，滴 ti7 塗腳，用手掩面；koh 聽見吟詩 e5 聲音，攏總 boe7 曉--tit。吟詩明白，koh 聽見人 teh 講話，m7 知講甚物 物；就 aN3 頭出來偷看。看見警察無 ti7-teh，就趕緊出來，若是心肝內 teh 想這個所在真燒，真"}
{"text": "好看，真光，攏m7愛離開；姑不 chiong 行到街路，暗 koh 寒，勻勻行到伊 e5 厝，心肝內真是憂悶。這日就是禮拜日。"}
{"text": "讀幼稚科e5小美麗tui3主日學倒--來，真歡喜tiam3門口，就大聲叫in老母「媽媽，我倒--來，」媽媽o-lo2 伊真乖，親像an2-ni美麗逐禮拜都真歡喜去讀主日學。若倒--來也真gau5講老師所講e5 故事hou7 媽媽聽。有一禮拜聽老師講，耶穌bat對伊e5 學生講，lin2若為著我e5 名用一杯e5 冷水hou7至微細e5 一個lim，hit e5 人也的確無失落伊e5 報賞。\n照看美麗對這個故事不止受感動，但是in老母想che是囡仔一時e5 感激，大概m7免到明仔再就be7記得lah。過早起，美麗將伊e5 thit-tho5物仔，kap hit仙大仙布尪仔攏搬出去外埕e5樹仔腳thit-tho5。忽然tui3 hit爿永嬸仔ka-chiah aiN7 一個嬰仔，而且肩頭頂擔一大擔e5 蕃薯，tui3蕃薯園beh擔倒去in厝。美麗看見永嬸仔teh來，滿面流汗真熱e5 款，伊就緊放下伊e5 尪仔，將伊一個細細真sui2 e5 杯去舀一杯冷水來。永嬸仔看美麗hiah古錐，舀水beh來hou7伊lim，伊就停腳將蕃薯歇tiam3樹腳。美麗雙手就捧水hou7永嬸仔，講，「請你lim」，永嬸仔就接伊e5 水來lim，請伊koh去舀一杯，美麗phong3-phong3走koh入去舀。永嬸仔thau2嬰仔落來拭汗，就koh接美麗hit 杯水分嬰仔lim淡薄，然後家己就koh lim。真感謝美麗e5 好意，續問伊今仔日thai2會hiah好意。伊ka7伊講去主日學聽先生講，「一杯冷水」e5 故事，續問伊講，「你也ai3 an2-ni做mah？我報你買這款杯，一塊才一角銀na7-tiaN7，是ti7 至誠伯in 店nih8買--e5。」 \n其實hit塊杯m7 若值一角銀，伊早起去買，至誠伯是教會e5 長老，美麗beh來買一個杯，伊家己揀著一個細細--e5，問內面e5 薪勞看著外濟"}
{"text": "錢？人ka7伊講著5角。伊真餒志，續企tiam3大櫃邊流目屎，因為伊只有一角銀na7-tiaN7。至誠伯看美麗，會認得--伊，就問伊怎樣？長老聽了真感激，緊koh揀一塊koh較sui2 e5 hou7伊。美麗心真歡喜，phong3-phong3走倒去。今這時就用這塊杯舀水hou7永嬸仔lim。 \n永嬸仔歇睏了就kap美麗相辭。心內想我也著學這個美麗。擔到過cham2然遠，有一間破草厝仔ti7 路邊。這間厝仔是基華e5厝，基華in 阿爸是一個醉漢，常常四界lim酒，真歹性地。Bat一暗，ti7 外面已經lim醉，倒來iau2-ku2 teh討beh lim酒，叫基華koh去搭酒。Hit暗落小雨仔，路滑koh暗；基華躊躇m7去，就hou7 in阿爸扑，姑不chiong就去。暗暗，路滑，跋倒，摔一下，無扑算to3 腳e5大腿續thut8臼，因為散hiong就無thang醫，續變跛腳，行路真無自然。無偌久，老父就過身，今chhun伊kap老母kap老媽，真艱苦過日。阿母去ka7人做工，伊kap老媽ti7 厝nih8，真無伴，真餒志，就thuh嘴下斗 坐ti7 門邊e5 低椅仔teh看外面。永嬸仔擔蕃薯來到hia，伊teh想，我今有機會thang做「一杯冷水」e5 好事。就停步，歇擔ti7 基華e5 門口，tui3畚箕面提上大條e5 蕃薯幾若條hou7 基華，基華真奇怪，但是真歡喜，因為in tu2-teh無米thang煮。基華就問hit e5永嬸仔，你今仔日thai2會hiah好意，beh將蕃薯hou7 阮。永嬸仔就講，美麗一杯冷水e5 事hou7 伊聽。基華聽了也真感激。 \n當永嬸仔去無偌久，tu2有一個醫生騎一隻o-to-bai2真緊tui3 in門口過，hit條路真坎坷，真tng3。Chhek8 了後面e5貨物架頂e5 物縛無tiau5 ka 落去，醫生攏m7 知，做伊直直走"}
{"text": "去。Hit 時基華忽然想著伊有機會thang做「一杯冷水」e5 好事lah。趕緊出來，企tiam3所ka落e5 物e5 邊仔，大聲喝咻hit e5 醫生。Hit e5 醫生是一個基督徒，是街nih8真出名e5醫生，因為真趕緊beh去庄nih8，有一個婦人人難產，性命真危險。伊所chhek8 ka落用布包真su3-si7 e5 物就是助產e5 ke-si。醫生聽人ti7 後面teh 咻，就緊停車，才知伊有ka落真要緊e5 物，趕緊倒來拾，續ka7 基華說謝。 \n基華今年tu2 11歲，因為伊e5 跛腳，所以常常無出去，chiah 會ti7 厝nih。伊應醫生講，「Be7，be7，che 是學一杯冷水e5教示。」醫生tim3頭 講，「我知，我知，我倒轉來才來看你，」就koh騎車做伊去。較晚晡阿母倒來，基華就將chiah e5 事講hou7 阿母聽。到較大暗，醫生果然倒轉來，koh tui3 in門口過。就請基華kap伊去醫館，因為伊是一個出名e5 外科醫。就真歡喜體貼主所講一杯冷水e5 精神，白白來醫基華。基華無偌久就好，退院，真感謝醫生林先生e5 好意。林先生講，「Be7，be7，我只有那準用一杯冷水hou7 你lim na7-tiaN7。」 \n隔兩、三禮拜後，基華就去chhoe7 美麗e5 老母，續愛ka7 美麗說謝，講起伊得著醫好e5原因。美麗e5 老母kap 美麗聽了大歡喜，就招基華也做伙去讀主日學好m7？基華就kap 伊去。 \nHit 禮拜主日學校長tu2 beh鼓勵學生也著參加P.K.U.運動 e5 事。Tu2 看美麗chhoa7基華來，就叫in 兩個來做見證。逐家聽了大感激，而且有人感激到流目屎。校長就將這個「一杯冷水」e5 精神來激勵逐家，將這個莫得看輕小可好，就m7去做e5 精神，ai3 促進P.K.U. e5 運動。Koh逐個若親像美麗招一個朋友，今基華雖然"}
{"text": "才11歲，koh 10年後，咱設教百週年e5 時，基華已經21歲，堂堂是一個好e5青年，耶穌好e5 學生。Che正正是P.K.U.最好e5運動。 \n校長koh 一擺大大主張用這個「一杯冷水」e5精神，逐家來實行一個接一個，抑是獻小可e5 所有，che少就變濟濟e5 法度來推進。M7 若大人，就主日學全體也著kap美麗看齊，學美麗來進前。後來逐家相kap 吟： \n「人行小可仁愛，<BR>Koh 疼人有現；<BR>功效m7 是小可，<BR>Hou7 地變做天。<BR>真細漢e5 囡仔，<BR>行極細e5 好；<BR>也會利益真遠，<BR>Hou7 主thang o-lo2。」\n逐家為著美麗e5 所做，實行主耶穌e5 教示，就相kap感謝上帝。 \n(台灣教會公報第793號，1955年1月)"}
{"text": "伊hit個sui2-sui2古錐e5面，今攏無去，成做一個消瘦、歹看e5面。設使ti7這時嘉蓮若有看著，m7知beh an2-choaN2傷心。可憐e5瑪莉，因為厭sian7，枵餓就睏到m7知人。總是無偌久伊就眠夢伊e5老母teh煮料理beh hou7伊食。 \n「媽媽，較緊lah，瑪莉腹肚真正枵。狗仔mah真枵。阮tui3早起攏無食飯！」「瑪莉，媽媽liam5-piN捧去，teh beh好lah！」 \n「媽媽，我beh坐ti7桌等候，你著緊捧來，也著準備狗仔e5飯，我beh代先感謝。」 \n瑪莉家己ti7夢中講話，祈禱e5時tu2-tu2安娜阿姑有開門入來。伊e5手有捧瑪莉e5食物，也有一領毯仔beh hou7瑪莉thang kah燒。安娜看著瑪莉無氣力，厭sian7睏ti7稻草頂teh眠夢e5時，伊e5心真可憐瑪莉。阿姑就叫醒瑪莉起來食飯。 \n瑪莉看著阿姑e5時，iau2 teh想是夢中e5老母，就歡喜接hit個飯去食。 \n「媽媽多謝！華德咱做伙來食」瑪莉就kiam2淡薄ti7地nih8 hou7狗仔食。狗仔也是真枵，兩人就攏隨時食了。瑪莉giah8頭看e5時chiah知阿姑ti7伊e5面前。 \n「阿姑！」瑪莉看無伊e5老母e5時，伊e5心滿滿e5痛疼。 \n「瑪莉，你著乖乖tiam3這個所在，m7-thang走無去，暗時著ai3 kah hou7伊燒m7-thang寒著，扑算你e5老母會來chhoa7你去。你著ai3吞忍、等候。」阿姑親像知瑪莉e5心思。伊e5目珠有目屎teh流出。阿姑就離開瑪莉去。 \n到hit e7暗，烏暗暝逼倚，四圍攏安靜e5時，瑪莉e5心就漸漸感覺孤單不安、驚惶。因為伊攏m7-bat一個ti7這款暗sam3 e5所在過暝。所以瑪莉只有抱狗仔ti7伊e5身邊m7敢睏，來teh張持。有時有老鼠出現來hou7瑪莉真大驚煞哮。總是有時有奇怪e5聲音來hou7瑪"}
{"text": "莉連哮著m7敢，親像烏暗e5惡魔縱冷ti7 hit個四圍，teh逼倚來。瑪莉有時著用雙手來掩伊e5目珠，有時塞密伊e5耳空，驚了看著甚物，聽著甚物。實在瑪莉細細e5心攏無法度thang擔當這種e5驚惶。伊e5神魂因為驚，就親像beh消散去e5款。伊e5面攏無血色，驚到變真細。到真暗伊攏無法度thang安心。 \n瑪莉e5痛苦到ti7絕頂。忽然瑪莉想著老母e5話。「祈禱主！」伊就緊緊khoeh目來祈禱。伊流目屎迫切將伊e5驚惶、孤獨e5事來祈禱。 \n伊攏無歇睏，繼續來直直用相像e5話來祈禱。到有一個時瑪莉e5心就感覺真安靜。瑪莉就睏去。 \n伊隨時夢見華太太teh講拉撒路e5故事hou7 in聽。Liam5-piN7著有老母teh笑e5面出現。有禮拜堂e5牧師，有主日學e5囡仔朋友。Chia e5 hou7瑪莉e5心攏得著平安歡喜。瑪莉有夢見一大tin7 e5天使，tui3天落來到一間真sui2 koh大e5厝e5門口。Hiah e5天使攏teh吟詩，圍倚一個可憐e5乞食。Hit個乞食已經死去，用草蓆包teh。總是天使有牽hit個乞食e5手來叫伊起來。乞食果然有復活。天使就扶插hit個乞食，tui3所來e5天koh上去。大家攏真歡喜，teh吟詩。乞食也變真歡喜，koh真sui2。瑪莉發見hit個乞食就是伊本身。Hit間sui2 e5厝是阿妗e5厝。瑪莉ti7天使e5中間攏boe7記得hiah e5艱苦kap孤單。伊e5周圍充滿著穿白衫teh吟詩e5天使。Hit個歡喜kap平安是boe7-thang形容e5。 \n瑪莉通暝攏無koh驚惶。到伊thi2開目珠e5時，已經早起時lah！總是瑪莉感覺伊實在有到hit個快樂e5所在，實在有ti7 hia e5天使e5中間，來聽著hit個sui2國美妙e5合唱，也有看著hiah e5白sih-sih、千千萬萬e5天使。 \n所以瑪莉e5心攏無ko"}
{"text": "h驚惶，攏無koh悲哀，伊e5心有講boe7出來e5向望kap快樂。Ti7日時瑪莉就將所看著，聽著天使e5事來講hou7狗仔聽。伊e5心有歡喜滿滿。雖然伊e5樣相真歹看，親像一個垃圾e5乞食囡仔，iau2-ku2伊e5心有滿滿e5歡喜kap o-lo2。 \n有土地伊e5光贏日晝。若深信就會看到真明。咱e5父tiam3-ti7 hia teh聽候。有備辦極安樂e5房間。 \n第二暝昏，hit個烏暗、恬靜e5時來到。瑪莉猶原抱狗倒ti7 hit個la5-sam5 e5草堆頂，目珠khoeh-khoeh來祈禱，無偌久伊就睏去，果然伊ti7眠夢中koh看著伊e5老母e5面。 \n「瑪莉緊起來，今仔日是禮拜日，所以著去主日學。」瑪莉聽見嘉蓮老母teh叫伊，koh將一領真sui2 e5衫hou7伊穿。 \n無偌久母子兩人就照常相chhoa7 beh去禮拜堂，瑪莉感覺這個是比以前，koh較快樂、親蜜。禮拜堂e5鐘聲，無時停teh tan5。 \n瑪莉kap老母有到一位真sui2 koh真闊e5空中內。有真sui2 e5青雲、白雲、金雲，親像王宮一樣e5排列ti7四圍。Koh有一條七彩e5「虹」tui3這個雲thang3到hit一爿e5雲。瑪莉看見hit個下面有一個大門。Tui3 hit個門有千千萬萬e5天使，親像大水流出來，in攏大歡喜teh吟詩o-lo2。有e5 tio5跳，有e5 thi2翼飛到hit個sui2 e5虹去。 \n媽媽真sui2！瑪莉e5心大歡喜。「Ti7 hit雲內有樂園，」老母就an2-ni講。In 兩人就beh緊緊走到天使hia去。Iau2-ku2 khah走都走boe7去，只有遠遠來teh歡喜觀看hia e5快樂e5天使na7-tiaN7。瑪莉kap hia e5天使e5中間，親像iau2有一個隔膜ti7-teh e5款。 \n總是chia e5情境，到早起時瑪莉若開目e5"}
{"text": "時就變無去。 \nKoh過一暝，瑪莉有看著老母chhoa7伊去一位真sui2 e5樹林。Ti7樹林內有一條真sui2 e5溪。Ti7溪邊有真sui2 e5百合花，真清白，攏無有一蕊bai2 e5。Koh有真青翠e5草，也有真sui2 e5果子樹，攏是樂園sui2 koh快樂e5情形。瑪莉看見忽然hiah e5百合花攏變做穿白衫e5天使，ti7 hit個湖水e5頂面teh吟詩、tio5跳。 \n「媽媽你看！」瑪莉e5歡喜到絕頂。 \n親像an2-ni瑪莉心內e5烏雲攏變做歡喜，伊也攏無感覺是真孤獨。伊逐暝攏是ti7 hit個美妙天使e5世界，伊細細e5心內有濟濟無法度thang講出天頂e5影像ti7-teh。 \n伊e5外貌卻日日消瘦歹看，若是伊e5內心有一種罕得有e5快樂kap平安。 \n所以伊雖然ti7 hit個孤單、驚惶、枵餓e5草厝內，伊感覺天堂是ti7 hit個隔壁e5款，離開伊無偌遠。伊完全是企起ti7一個各樣e5世界，攏無有人thang chham-chhap，連伊e5 阿妗也攏無koh來害伊。阿姑有逐日將食物供給伊，hou7伊m7免枵死。瑪莉e5身軀kap面有hou7毒蟲咬，變做一個歹看e5囡仔，頭毛也攏無整理，所以真歹看、真垃圾。 \n以後無偌久，就是瑪莉e5阿舅恰尼teh做大生日。幾日前大家就真無閒teh準備內面kap大筵席e5物件。 \nHit一日恰尼kap珍妮有招待真濟人客、朋友，in兩人為著準備kap管理就通暝攏無睏。到hit一早起就有濟濟人客接續來。恰尼kap珍妮攏穿最sui2 e5衫，出來ti7大廳接待人客。大家攏來到in e5面前講恭喜e5話，攏是歡頭喜面。無偌久厝內就人客滿滿；有老婦人人、紳士、查某人、囡仔、攏是真高貴，穿真sui2。有歡喜e5聲、teh笑e5聲、講話e5聲。 \n瑪莉雖然離開遠遠ti7後面e5草厝內，iau2-ku2有感覺著內面有無像，伊有"}
{"text": "看見真濟人ti7後面e5所在teh無閒chhih-chhih所以伊e5心有淡薄不安，攏是驚人來發見著伊kap狗仔ti7這個所在，來攪擾in e5平安。所以伊攬狗仔恬恬屈ti7草堆頂teh張持外面e5情形。瑪莉久久ti7孤獨e5世界，自然你ai3孤獨也感覺著真驚畏人。親像hiah e5人攏是beh害死伊kap狗仔e5款式。瑪莉ti7內面有聽見幾個囡仔e5聲近倚來，攏是teh大聲喊喝。致到瑪莉真正不安，就m7敢koh toa3 ti7 hit個所在，緊緊tui3後面e5破空走出來，閃bih ti7別個iap-thiap e5所在。總是人客滿滿ti7埕內，來teh遊賞草花、樹木，所以瑪莉hou7 chia e5人客趕到邊頭e5一個門去。Hit個是倚ti7廚房e5一個邊頭e5小門。Ti7 hia攏無有甚物好看e5物件，只有差用e5人ti7 hia無閒teh出入。瑪莉就抱狗屈身ti7 hit個壁邊。 \nHit時有一個乞食e5老阿婆來出現ti7 hit個小門e5門口，teh beh求乞。伊m7敢入來只有ti7嘴內細聲teh求乞。伊e5款式不止可憐koh thang驚。 \n真瘦，攏是骨頭。頭毛是親像白線一樣，所穿e5衫是真破koh垃圾，伊e5目珠不止表明枵餓e5款式。伊所chhun出來beh求乞e5手，親像無力giauN7-giauN7 chhoah。 \n瑪莉忽然看著這個各樣e5老阿婆e5時煞生出驚心。因為伊m7-bat看著這款可憐e5人。所以就bih-ti7壁邊來注意偷看這個老人。看了就因為可憐傷心煞流目屎。瑪莉想著伊e5 老母 kiam2-chhai2也是親像這個老阿婆一樣teh受苦。所以瑪莉感覺著緊緊來為著這個可憐e5阿婆來冒險。總是瑪莉tu2-tu2 teh想e5時，伊有聽見，珍妮阿妗e5聲tui3後面近倚來。瑪莉就緊緊來beh閃bih ti7這個門後，iau2-ku2 hit個"}
{"text": "方向tu2-tu2 hou7阿妗較有看著伊。 \n珍妮看著瑪莉垃圾歹看e5款式koh抱狗仔，企ti7伊e5面前，伊就煞boe7講甚物，只有感覺真討厭、受氣。珍妮giah8目koh看見小門口有一個垃圾、歹看e5老乞食婆ti7 hia teh求乞e5時，伊e5心一發懊惱。阿妗就緊緊越轉身來beh chhoe7看有人thang將兩個乞食趕走抑無。 \n「甚物人，緊去趕hit 兩個乞食出去！今仔日是甚物日！Kiam2 m7知我e5厝攏是貴氣e5人客，hou7 in tiam3 hia beh穢soe3我e5厝著m7！？Lin2甚物人緊緊去ka7 in趕走！續ka7 in扑hou7 in m7敢koh來！」珍妮an2-ni喉叫，就koh匆匆pong7-pong7入去內面。 \n但是人人攏真無閒，所以攏無teh聽珍妮e5聲。 \n瑪莉e5神魂攏因為驚惶來四散去。阿妗離開了伊就緊緊走離hit個所在來到阿婆e5身邊，意思ai3緊緊hou7阿婆離開這個所在，驚了阿婆會tu2著甚物暴虐。瑪莉一步一步勻勻仔行來ti7門e5邊頭看阿婆，tui3頭到尾詳細來ka7伊看。 \n「請好心e5頭家娘淡薄來幫贊我！」阿婆e5目珠直直看tui3內面去看有人thang出來可憐捨施抑無，總是伊無氣力e5聲音攏hou7風扑散去，無人會聽見瑪莉看著這款e5軟弱煞來近倚阿婆。 \n「阿婆你是無食飯，腹肚teh枵著m7？」瑪莉就好膽來問伊。 \n「是lah！我已經3日久攏無食甚物 ti7我e5腹肚。」 \n「阿婆，你來我e5草寮仔好m7！我e5阿姑若捧飯來hou7我食e5時我chiah用hit個飯hou7你食lah！」 \n瑪莉就緊緊an2-ni講，雖然是an2-ni，iau2-ku2瑪莉想著伊tui3早起就攏無食，腹肚也真正枵，總是瑪莉實在真歡喜將家己e5飯分伊食，因為伊看這個阿婆e5欠缺是真大。 \n「查某囡仔，你真正乖，真多謝你。」H"}
{"text": "it個阿婆講an2-ni煞流目屎。瑪莉看著阿婆身軀teh chhoah，就問伊，「阿婆你teh寒著m7？你無衫thang穿著m7？」 \n「是lah；我是一個無依倚e5老人，無厝無家庭，逐日是ti7這個街路teh求乞來度活，寒kap枵攏是真慣勢。」瑪莉聽著chiah e5話e5時心真艱苦伊感覺m7知著an2-choaN2來幫贊這個可憐e5老人。總是瑪莉ti7伊e5心內為著阿婆來祈禱。Hit時瑪莉越頭看e5時，阿妗非常e5懊惱來企ti7內面teh gin5伊。阿妗e5面親像an2-ni teh講。 \n「好！好！你這個乞食囡仔，你煞kap hit e5乞食婆teh講話，好，好，你著ka7我記teh，我若閒e5時chiah kap你算帳！」 \n瑪莉真大驚，就緊緊ka7阿婆講「阿婆請你離開這個所在seh8 tui3後面來，我toa3 ti7 hit個草厝內，你來hia chhoe7我，我 beh ti7 hia迎接你」 \n瑪莉緊緊離開hit個所在，閃到伊e5草寮仔去。 \nTu2-tu2 hit個時筵席teh開始，人客攏teh坐桌，大家攏是聚集ti7客廳kap大廳，所以瑪莉就好膽到ti7後面門e5所在來等候阿婆。無偌久阿婆就出現ti7 hit個oat角e5所在勻勻仔行來，瑪莉就走去khiu2阿婆e5衫仔來入ti7伊e5草寮仔內，koh hou7阿婆坐ti7草堆頂。「阿婆。你tiam3-chia等候我，我來去chhoe7看有甚物食物無」瑪莉an2-ni講就冒險beh出去chhoe7看有甚物食物抑無。 \n瑪莉知影ti7食堂e5邊頭e5壁腳有一個phun缸teh te2種種m7-tih8 e5物件，所以伊就閃人e5目珠到hit個所在beh chhoe7食物。總是伊感覺著伊e5身軀細漢boe7-thang到hit個懸koh大e5 phun缸，iau2-ku2伊有踏ti7石頭頂來探落ti7 hi"}
{"text": "t個phun缸內。瑪莉 ti7 hit個臭臭e5 phun缸peng2來peng2去攏chhoe7無一項物件會thang食，攏是已經m7知影是甚物 e5垃圾，只有淡薄e5菜乾na7-tiaN7。瑪莉真絕望，因為伊e5心ai3 hou7 hit個可憐e5阿婆會thang得著甚物，iau2-ku2照看是攏無法度。瑪莉用伊細細e5手無厭sian7來teh搜chhoe7，若是猶原chhoe7無，到尾瑪莉煞流目屎。伊e5心ti7無向望e5時，隨時向ti7天nih8，所以瑪莉ti7伊e5心內來哮賴主耶穌，「主ah！我beh an2-choaN2著好？我攏chhoe7無甚物 thang食，求你幫贊我！」果然有差用e5查甫人捧一寡m7-tih8 e5物件來beh hiat-kak8。伊看著瑪莉aN3-ti7 phun缸，目tam5目滴teh chhoe7 hit個食物就憐憫伊，tui3伊e5畚箕內chhoe7幾塊餅幼來hiat hou7瑪莉，「查某囡仔，你teh chhoe7食物著m7？Chia有餅幼hou7你。」 \n瑪莉緊緊將餅幼拾ti7伊e5衫仔裾，就歡喜來走到草寮仔去。「阿婆chia有幾塊餅幼，請你食。」瑪莉將所拾e5囥ti7阿婆e5面前。「真多謝！」阿婆就提一塊起來緊緊食，瑪莉恬恬坐ti7阿婆e5邊仔來看伊食，伊感覺伊e5腹肚tui3早起就攏無食已經是真枵。總是伊看見阿婆流目屎，來teh ge3 hit塊teng7-teng7 e5餅e5時，伊e5心真歡喜、真滿足，所以瑪莉就攬狗仔來歡喜看阿婆teh食，「查某囡仔一塊hou7你食好無？！你扑算也真正枵。」阿婆食一塊了e5時就將一塊提hou7瑪莉，koh一塊hou7狗仔食煞尾只有一塊細塊e5阿婆koh食伊，瑪莉真歡喜就beh感謝來食，因為伊e5腹肚實在真枵，iau2-ku2想著阿婆e7昏暗無thang食甚物 e5時，伊就吞boe7落去"}
{"text": "，就koh將hit塊提hou7阿婆講，「阿婆這塊收起來，e7昏暗thang食，我，若beh食我e5阿姑就會捧來hou7我」阿婆真正受感激，伊就將餅囥ti7伊破破e5袋仔內。 \n「查某囡仔，真多謝你！你真正gau5疼老大人。願上帝kap你ti7-teh」阿婆an2-ni講來感謝瑪莉就beh起身轉去。 \n「今，好心e5查某囡仔我beh來去lah！真多謝你！」瑪莉看著阿婆beh離開e5時感覺真艱苦心，「阿婆你beh去to2位？」 \n「我m7知beh去to2位，總是我著ai3去」阿婆吐一個大氣，伊e5面真絕望憂愁e5款。 \n「阿婆請你來我chia睏lah！我chia有稻草，koh我e5阿姑若捧我e5飯來e5時，咱chiah做伙來食，阿婆請你e7昏暗著來--lah。」瑪莉e5心真熱切來鼓舞阿婆。「好心e5查某囡仔會lah！我若有活teh我就會koh來lah！」阿婆an2-ni講就離開草寮仔，勻勻仔出去，伊e5腳步真無好勢，因為真軟弱koh老。瑪莉有toe3到後面門來，「阿婆你著有影koh來lah！」 \n瑪莉e5心，因為無聊孤獨煞流目屎an2-ni講。「會lah！」阿婆an2-ni應。「阿婆你著有影koh來lah！」停淡薄久，瑪莉看阿婆離開，行到大路e5時瑪莉就an2-ni koh一擺對阿婆講，「會lah！」阿婆就tui3遠遠e5所在來應伊。「阿婆你著有影lah！」瑪莉再三an2-ni講e5時阿婆已經無看見lah。 \n瑪莉轉來家己e5草堆感覺真無伴，腹肚也真枵。阿姑因為無閒煞攏無koh 提飯來 hou7伊食，所以瑪莉感覺攏無力thang起來，只有倒ti7 hit個草堆。瑪莉到尾煞睏去。"}
{"text": "第5章<BR>福音Iau2 Boe7傳到全世界以前耶穌Kiam2 Oe7 Koh來 \n請hian開馬可福音13章10節，「總是福音的確tai7先傳ti7萬邦。」 Koh hian開馬太福音24章14節，你就oe7看tioh8 siang7款e5講法，總是有加tam7-poh8話ti7內面講：「Chit-e5天國e5福音beh傳到thong天下，做kan證ti7萬邦，hit時末期就到。」 \nIau2 boe7開始解釋chit段聖經以前，我愛hou7我e5題目明瞭。我並m7是teh問，「基督beh to3-tng2到空中。我e5問題是 「基督有beh to3-tng2來地chiuN7無？I有beh來建設統治I e5王國a2無？福音iau2 boe7傳到全世界以前I就 to3-tng2來地chiuN7 mah？ \n我頭chit8 pai2讀tioh8 tu2 chiah請你注意hiah-e5聖經節，特別ti7馬可福音e5 hit節e5時，我感覺無sim2-mih8明瞭，我問ka-ki7，「SiaN2事，耶穌用「tai7先」 chit-e5字？SiaN2事I無講，「福音的確傳ti7萬邦？」 An2-ni是比較tek khah有意義，koh hou7我khah容易理解。總是I無講an2-ni，I chhah入chit句話 「tai7先」。上帝講，「福音的確tai7先傳ti7萬邦」。I e5意思是sim2-mih8？SiaN2事I用「tai7先」 nih？ \n頭CHIT8 E5理由 \n起頭我想I是beh講去工作e5要緊，I是beh講，lan2 iau2 boe7做sim2-mih8以前，的確tioh8 tai7先將福音傳到全世界。 \nChit代只有oe7 tang3傳ti7 chit代，chit代boe7 tang3傳到前e5世代，因為前世代e5人long2死lah，前世代e5基督徒t"}
{"text": "ioh8負責前世代e5人。Chit世代e5人boe7-thang將福音傳到後世代e5人，因為後世代e5人iau2 boe7生出來以前chit代e5基督徒long2死去lah。Lan2所oe7-thang傳e5，是只有lan2 chit世代na7-tiaN7，所以lan2若無ti7 chit世代盡力來傳，chit時代e5人就boe7 thang得tioh8福音lah。 \nTi7加拿大e5西北方，有chit8 e5真大thang收成e5田園。每年到ti7秋天，就有特別e5火車，載滿beh去收成e5人去chit-e5田園。SiaN2事無beh khah慢？SiaN2事無theng3候別e5時期？SiaN2事tioh8趕緊做？因為現在若無做，永遠就boe7 tang3做lah，因為收成是boe7用得theng3候e5。Kiam2-chhai2 iau2有其他e5收成，總是若無趕緊，chit pai2 e5收成oe7失落，koh是永遠e5失落，ti7 chit-e5收成時期e5界限內tioh8收入倉庫內，若無oe7 phaiN2去，所以tioh8趕緊。Tui3主e5收成也是an2-ni，kiam2-chhai2後來e5人有e5 oe7傳到ti7將來e5世代，總是chit世代e5人oe7失落去，hiah-e5 iau2無聽tioh8福音e5人是oe7滅無e5，所以傳福音是真要緊e5事。 \n有chit8 e5時代是的確tioh8完成世界傳道，siaN2事ti7 lan2 chit-e5時代無beh去做nih？SiaN2事tioh8留到ti7後世代nih？前世代e5人若無做，後世代e5人可能也boe7做，所以chit項事的確tioh8完成。我講，「Tioh8 ti7 chit世代中完成」。SiaN2事lan2 ka-ki7對chiah-e5事long2無teh關心nih？設使lan2若願意"}
{"text": "，lan2就oe7 thang做chit-e5事。 \nKiam2-chhai2你beh講ti7過去，2千年e5傳道只有得tioh8 100分之35 e5人類接受福音，an2-ni lan2 beh chaiN2樣ti7短短e5幾年中oe7 thang得tioh8其他100分之65 nih？Kiam2 m7是tioh8 koh用另外e5 2千年chiah oe7完成工作mah？總是我想，照現在lan2所使用傳福音e5方法，lan2就oe7 thang趕緊傳出去。所以chit-e5 tai7-chi3 ti7 lan2 chit時代就可能完成，若用現在所發明e5機器，chit-e5事是真有可能。 \n現在E5方法 \n今日lan2使用無線電台，lan2有將電台設ti7全世界，通過chiah-e5電台lan2 thang將福音傳出去，an2-ni lan2 ti7短短e5時間內就oe7 thang達到ti7幾na7年久chiah oe7 thang到真hng7 e5所在。 \nLan2有大眾傳播e5方式。Chit8 e5 ti7非洲北部e5宣教師，thang將擴聲機he7 ti7 i e5厝頂，然後將福音傳到ti7全部城鎮。對個人來講，i絕對boe7 thang將福音傳到ti7回回教e5婦jin5人，因為in常常關ti7厝內，也boe7 thang逼回回教e5 ta-pou人來聽福音。總是i tui3厝頂所發出e5福音，oe7透入所有e5門kap壁，到全部e5城鎮每chit8 e5所在，用 chit-e5方法oe7 thang將福音傳到tak8所在，也oe7 thang真緊就將福音傳出去。 \n今日lan2也用錄音e5方式。有幾na7千種e5曲盤，是tui3各地方e5人來錄音e5，無有文字thang寫e5所在也oe7 thang an2-ni做。Chit8 e5完全m7知hit所在e5言"}
{"text": "語，也thang將chit-e5曲盤帶到ti7最hng7 e5所在，chit8 pai2 koh chit8-pai2用曲盤來唱，thang hou7幾na7百熱心e5聽眾聽tioh8用in e5話所吟e5詩kap福音。曲盤將siang7 chit款e5詩kap道理，也唱也講，hou7聽眾將道理long2記ti7心內。Tui3 an2-ni in就thang討論福音e5時，然後in就thang ka-ki7決定是beh接受a2是beh拒絕。 \n今日lan2也使用飛機。有真choe7所在是koan5山，若無用飛機，chit8 e5宣教師beh到hia，kiam2-chhai2 tioh8需要6禮拜久，總是若用飛機就oe7 tang3 ti7 2點鐘久就到。I ti7 hia就oe7 thang用真新鮮e5氣氛來準備工作。Ti7樹林，koan5山，山谷中真ia3-sian7 e5旅行是已經chiaN5最屬ti7過去e5事lah。I現在oe7-thang用幾點鐘e5時間就tui3 i e5本國到ti7 i所beh去e5所在，設使i若ti7 hia phoa3病，真緊就受送to3-tng2來，受緊急e5手術，飛機為tioh8宣教師解決真choe7 e5問題。 \n我ng3望將來有chit8 e5時期，oe7-thang為tioh8宣教師做chit8-koa2細細涼冷e5房間，然後送去熱帶地方e5宣教區。An2-ni in就thang ti7 hia研究，hioh-khun3，thang閃避過頭e5熱氣。Chit款e5房間一定oe7加添宣教師e5工作效果以及健康chiah tioh8。 \n若用chiah-e5方法將福音傳出去，an2-ni真有可能ti7 lan2 chit-e5時代中將福音完全傳到全世界。雖然現時iau2有2000 e5民族iau2-boe7得tioh8福音，也無sim"}
{"text": "2-mih8問題chiah tioh8。所以lan2 tioh8趕緊採取行動，設使教會若明瞭chit點e5要緊，chit世界早就long2得tioh8福音lah。 \nChit-e5意思是講，教會做重要e5工作，就是將福音盡量ti7最短e5時間內傳到ti7全世界。設使教會若將chit-e5工作做完，主就隨時oe7 to3-tng2來建立I e5王國。Kan-taN討論先知e5 chham3語，是boe7 thang請I tng2來，是tioh8趕緊做工chiah oe7 tang3請I tng2來。 \n第JI7 E5理由 \n第2點 我想I愛beh講起，I ka-ki7 beh tng2來統治以前，福音tioh8傳到全世界。 \n你若讀全章，你就oe7知影最現時恩典時代，黃金時代e5領導者所tioh8 ai3做e5事。Tng I chit8項chit8項teh講e5時，忽然I hioh-khun3，後來講chiah-e5話，「總是tai7先ti7 chiah-e5事iau2-boe7來以前，chit-e5時代iau2 boe7了，新e5時代開始以前，chit-e5福音的確tioh8傳遍天下。」 馬太有加chit8句講，「然後末期就到」，chiah-nih清楚，chit-e5意思是boe7 m7-tioh8 e5。Chit-e5福音若傳到ti7全世界，chit-e5時代就結束lah。 \n換chit8句話來講，ti7耶穌基督iau2-boe7來到地chiuN7，ti7 I e5氣力，榮耀e5千禧年統治e5以前，I e5福音的確tioh8到ti7地面chiuN7每chit8 e5民族，腔口，國家。照啟示錄e5記載，天國e5內面的確tioh8 ai3有tak8所在e5 tak8款人。Lan2最大e5目標就是tioh8將I e5福音傳到ti7全人類。使徒行傳1章8節講，「Chit-e5是的"}
{"text": "確beh成全。」 \n我知馬太是teh講起天國e5福音，我也時常teh講上帝恩典e5福音kap天國e5福音。上帝恩典e5福音就是耶穌為tioh8罪死e5好消息。天國e5福音是主耶穌beh to3-tng2來統治e5好消息，nng7 e5福音的確tioh8傳出去，無論是上帝恩典e5福音，a2是天國e5福音，long2 m7應該有分別，nng7 e5 long2是福音，long2是好消息，也chit-e5福音tioh8 ti7時代結局以前long2傳出去。 \nOh！Lan2 e5政治家知影一切e5 tiat8-su7，in teh想一切e5方法beh來除去戰爭kap流血e5時，san3-chhiah kap病疼，也盡量beh hou7死hoe3-bo5。In teh開和平e5會議，簽字，用 in e5錢ti7救濟，in想in oe7-thang完成目標，若是in所知e5實在真chio2。 \n設使in若知影上帝e5計畫，in的確oe7派宣教師e5大軍隊出去，in的確oe7 hou7基督教e5團體辦理無線電台，in oe7用in e5報紙來傳播福音。An2-ni ti7幾年久就oe7-thang將福音傳到ti7每chit8 e5男女老幼直到全世界long2得tioh8福音。 \n後來基督beh來，統治I e5王國，戰爭就結束，phoa3病kap病菌也beh消滅，也無人oe7死，因為人人long2得tioh8永活，千禧年國就設立，人e5統治ti7 hit日beh結束。基督beh用公義來統治chit-e5世界，hit時就有大歡喜。 \n總是真可惜，世間e5統治者long2 m7知chiah-e5事，只有教會為tioh8 chit-e5事teh奮鬥，世界iu5-goan5 teh theng3候福音，基督iau2-boe7 tng2來。Oh8，sim2-mih8時lan2 chiah oe7-"}
{"text": "thang看tioh8上帝e5計畫實現nih？I tioh8 theng3候lan2 joa7久chiah oe7 thang完成所應該tioh8做e5工nih？ \n危險E5理論 \n總是我知有人teh講「Che m7是教會所tioh8做e5工，就是猶太人tioh8做e5，lan2 pi7-the5以後，lan2 tioh8將chiah-e5工作留hou7 in做。」 我ti7 tak8所在long2聽人an2-ni teh講。 \n我知無有chit8 e5理論oe7-thang切斷宣教師e5熱情，我也知影ti7聖經無chit8 e5決定e5主張，oe7 hou7我相信hit款e5理論。設使有e5人想ti7世界tu2-tioh8大患難e5時，主有猶太人tioh8做世界傳福音e5工作，我無得tioh8聖經e5根據，設使我若信chit款e5理論，an2-ni我就boe7 koh去做sim2-mih8 lah。 \n你e5意思是beh講，教會結束e5時，聖神離開了後，I也beh hou7教會saN-kap離開？你e5意思是beh講，猶太人oe7-thang無聖神e5幫贊，ti7 7年內來完成chit-e5工作mah？就是lan2 ti7 2000年e5中間，得tioh8聖神e5幫贊也boe7-thang完成e5工作。Che是無合理，koh是不可能e5事！ \n你有為tioh8 chit世界e5人teh想？Po2-lo5 e5義務是只有為tioh8第1世界e5初代教會時期傳福音na7-tiaN7，現世界e5責任你我應該tioh8負責。 \n設使你所講e5是tioh8，我也是beh去做我所oe7-thang做e5，因為chit-e5工作緊慢long2 tioh8 ai3做，tak8人long2贊成chit-e5講法，「我所做無了e5，chiah留hou7猶太人去做。」 總是你所講e5若是錯誤n"}
{"text": "ih，an2-ne che tai7-chi3是loa7大悲慘！你就beh辜負你應該tioh8做e5，傳福音ti7世界e5工作，若an2-ni上帝的確beh對你追求責任，若是我beh信chit-e5工作tioh8 ai3 ti7現時開始做。 \n只有CHIT8項事 \n大約ti7 2000年前耶穌chiuN7天離開I e5學生，hit時I只有將chit項e5工作交代I e5學生tioh8做；就是tui3世界傳福音。我oe7-thang想像I對I e5學生講，「現在我beh離開lin2 lah，我若去，tioh8經過chit8段真長e5時期chiah oe7 koh來，我無ti7-teh e5時chun7，我愛lin2 ka7我只有做chit8項tai7-chi3，就是tioh8將我e5福音傳到全世界，hou7萬邦萬族，講tak8款言語e5人long2 oe7-thang聽tioh8。」 \nChiah-e5就是I e5指示，che就是I叫in tioh8做e5，只有chit項e5事，in聽了後完全明白I e5意思。總是I無ti7-teh e5中間，到底教會有做sim2-mih8事mah？Lan2有實行I e5命令a2無？Lan2有服從I？ \n事實上，除去I ka7 lan2講所tioh8做e5 hit項事以外，lan2有做真choe7項e5事，主耶穌無講，tioh8建設學院，大學，神學院，總是lan2 long2有做，I也無講tioh8建設病院，育幼院，養老院，I也無講tioh8建築禮拜堂，a2是組織主日學kap青年團契，總是lan2 long2有chiah-e5。Che是lan2應該tioh8做e5，因為是真要緊koh有價值e5。 \n總是只有chit項事，就是I ka7 lan2講，tioh8去做，也lan2留teh無去做。Lan2無將福音傳到ti7全世界，lan2無實行I e"}
{"text": "5命令。 \n親像有chit8 e5人叫工人來修理水槽。I來m7 na7無修理soa3 ti7厝內油漆。主人看tioh8 m7知beh chaiN2樣講？I歡喜工人去做i所無ka7 i講e5事mah？當然boe7，tioh8順than3命令chiah tioh8。 \n1900外年前，主耶穌基督chiuN7天到Pe7上帝寶座hia，坐ti7 Pe7上帝e5正peng5，總是I有ka-ki7 e5寶座，就是I e5組Tai7-pit8 e5寶座。Chit-e5王，i有i ka-ki7 e5寶座也tioh8 koh再佔別e5王e5座位chiah oe7滿足mah？ \n基督真愛to3-tng2來，I欣慕beh統治王國，總是siaN2事iau2 teh theng3候nih？因為I teh theng3候你kap我來完成所應該tioh8做e5工作。I teh theng3候lan2去做I所hoan-hu3 lan2 tioh8去做e5。 \n所有E5田園 \n有人有chit8 khu田，i beh出外e5時，ka7 i e5奴僕講，i beh koh tng2來，所以ti7 i無ti7-teh e5時，tioh8將所有e5田經營hou7好勢。 \n若是in就整理厝e5四邊，埕，kap花園，到真sui2。隔年草發出來，an2-ni in就koh再整理hou7好勢。經過無久，有chit8 e5奴僕oe7記得主人e5 hoan-hu3，就hoah講，「我的確tioh8去，因為lan2 e5主人ka7 lan2講tioh8將所有e5田經營hou7好。」 I就準備beh去，若是其他e5人講，「Goan2 m7 hou7你去，你看，草發tioh8 hiah-nih8緊，goan2需要你ti7 chia。」 若是i離開in就開始ti7田e5 chit8角來工作。 \n後來koh有2 e5 oe7記得主人e5"}
{"text": "話，到chit-e5田e5另外chit8角來工作。 \n最後in e5主人tng2來lah，i真歡喜因為看見ti7厝nih8四邊e5花園，埕long2整理到真好。I就到ti7田園去看。看了後，i e5心內真艱苦，因為看tioh8 pha-hng以外long2無看tioh8 sim2-mih8。 \n最後i有來到chit8人e5所在，就是ti7真hng7 e5所在e5田，ti7 hia ka-ki7 chit8人真努力teh工作。I就大大報賞i，後來i koh再發見另外2人也ti7田e5另外chit8角teh做工，所以I也大大報賞in。I to3-tng2來，眾奴僕teh theng3候beh領報賞，總是i表示真無歡喜。In講「Goan2 kiam2無盡忠mah？請看chiah-e5花園，埕，hiah-e5 kiam2 m7是真sui2 mah？Goan2 kiam2無努力teh做工mah？」 \nI應講，「是，lin2有盡所oe7，lin2是盡忠e5，lin2有真殷勤teh工作。」 \nIn講，「若是an2-ni你siaN2事失望？Goan2 kiam2無資格thang得tioh8報賞mah？」 \nI應講，「有chit8項lin2 boe7記得，就是我e5命令。我無ka7 lin2講，去花園，埕nih工作，我ka7 lin2講tioh8將所有e5田園經營hou7好勢。Lin2無做chit項，連計畫都無，koh lin2 e5同伴主張beh去工作e5時，lin2反對in，an2-ni lin2 boe7 thang得tioh8報賞。」 \n我驚了choe7-choe7人是chiah-e5奴僕e5 chit8 e5，hou7主失望。你ti7城市已經得tioh8 choe7-choe7人e5靈魂，kiam2-chhai2對你e5教會真盡忠，總是你對hiah-e5烏暗中e5異邦人有做sim2"}
{"text": "-mih8？你kiam2有想你ka-ki7 beh去做mah？你kiam2有奉獻你e5金錢幫贊hiah-e5想beh去e5人？你kiam2 bat為tioh8 chit-e5事祈禱？對世界傳道e5工作你有份無？你有服從命令a2無？做siaN2工？A2是你想ti7 ka-ki7 e5團體來工作就夠額，hou7世界其他e5人long2滅無也無要緊mah？你若ai3得tioh8主ka7你講 「好，好koh盡忠e5奴僕，thang進入你主e5歡喜內面」設使你ai3領受所約束e5報賞，王位a2是冕liu5，你tioh8去做，傳福音到萬國e5工作。若無，ti7報賞e5日子，你oe7 chiaN5做無份e5基督徒。 \n去做你應該tioh8做e5工，kiam2-chhai2你beh ka-ki7去，a2是差別人去long2 oe7用得。所chhun e5時間無真choe7 lah，che是你所oe7-thang做e5事，所有e5田園tioh8經營hou7好，就是tioh8將福音傳到全世界。你tioh8去到全世界，傳福音hou7萬百姓聽，tioh8 oe7記得 「天國e5福音tioh8傳到普天下tui3萬百姓做kan證，然後末期就到。」 \n學生問耶穌，「請ka7 goan2講，sim2-mih8時有chiah-e5事？就是你e5降臨kap世界e5 lou7尾kiam2有sim2-mih8兆頭？」 I 對in e5問題e5回答是記ti7馬太24章14節講，「Chit-e5天國e5福音beh傳到thong天下，做kan證ti7萬邦；hit時末期就到」。I所講e5 chham3語是只有講khah近ti7將末e5事，總是chit-e5是指末期，同時ti7馬可13章10節也是有講，「tai7先」chit字。 \n以上lan2知e5用chit字 「tai7先」有2 e5理由，an2-ni也hou7 lan"}
{"text": "2知影，m7-thang phah損時間，tioh8將chit-e5 he7 ti7頭chit8項。Che是上帝e5計劃，tai7先tioh8有世界tek e5傳道，然後chiah有基督e5再來，萬國若long2聽tioh8福音e5時I oe7 to3-tng2來建設I e5王國，所以lan2 tioh8來做lan2應該tioh8做e5工，m7-thang停khun3，直到所有e5工long2做完。"}
{"text": "第4章<BR>上帝Chainn2樣叫我做世界傳道E5工 \n請hian開馬太福音9章35-38節 「耶穌遍行chiah-e5城chiah-e5鄉社…」 請注意I到tak8 e5城，tak8 e5鄉社，I無tiam3 ti7 chit8 e5團體，耶穌無做牧師，I時常teh行。「耶穌遍行chiah-e5城chiah-e5鄉社…傳天國e5福音」。 \n「I看見hiah-e5眾人就可憐in」。Sim2-mih8是可憐？可憐m7是同情，可憐就是疼e5動作，lan2有可憐e5心a2無？若有，tioh8做主所做e5。 \n「就ka7 I e5學生講，thang收成e5是choe7，做工e5是chio2」。Che是tng時e5問題，siang7款I e5時代e5問題也是lan2今a2日e5問題。Thang收成e5時choe7，做工e5時chio2，若是an2-ni beh chaiN2樣解決chit-e5問題？聖經講，「所以lin2 tioh8求園主逼工去ka7 I收成。」 \n我Kiam2 Thang Tiann7-Tiann7 Toa3加拿大？ \n幾年前我將聖經讀真熟，目的是愛看我到底thang tiaN7-tiaN7 ti7加拿大，koh有服從上帝。我問ka-ki7，我是ai3 tiam3 ti7加拿大做輕鬆e5牧會工作，an2-ni做，上帝oe7滿足a2-boe7？ \n總是我讀聖經e5時，我發見tioh8 chit款e5表示：萬國，萬民，萬族，全世界，tak8樣e5言語，百姓，國家，地極。換chit8句話來講我所發見e5就是，福音是beh賞賜全世界，tak8 e5邦國，萬族，萬類，tak8款e5腔口，tak8樣e5百姓e5，所以人人long2應該tioh8聽。 \n我看tioh8 chiah-e5聖經節，我就問chit8 e5問題，所有e5國家long2 ti7加拿大？若是我就 thang"}
{"text": "tiam3 ti7我e5國家，ti7 chia傳福音，m7免出去到別位；總是若有chit8 e5國家ti7加拿大國境以外，an2-ni我就有義務，tioh8離開我e5國家，出去到其他e5國家。我若boe7 thang去，也tioh8派人替我去。Chit 2項我long2無去做，an2-ni我ti7報賞e5日子oe7失落所有e5報賞。 \n我e5朋友，你sim2-mih8款？你已經知福音tioh8傳到ti7萬邦，萬國，全世界，萬族萬類，tak8款e5言語直到地極。請問關係chit-e5事你有做sim2-mih8？你有計畫beh an2-choaN2去做mah？你beh ka-ki7去a2是beh派人去。Nng7項long2 oe7用得，總是你若2項long2無做，你是有災厄，上帝e5命令你的確tioh8順服，的確tioh8驚上帝e5命令，因為無路thang閃避上帝e5命令。 \n我想愛出去 \n我18歲hit年，我bat去英屬哥倫比亞印地安人hia，toa3 ti7近阿拉斯加e5印地安人e5草厝nih，離我e5厝有4000哩e5所在。Tiam3 hia有1年外久；後來我感覺我tioh8 koh受教育，所以最後就koh to3-tng2到文化地帶。讀5年久e5神學，畢業了後就受封立做傳福音e5工作，了後koh再繼續chit8年e5研究工作。 \n後來我對長老會國外宣道會志願beh到印度工作。In真詳細考慮我e5志願，我也個人去宣道會chhoe7 in，到尾無允准我。宣道會看我無合ti7做宣教師e5工作。我to3-tng2到我e5故鄉工作，就做多倫多Tat8-li7長老教會e5牧師，後來做宣道會e5牧師。總是我無 liah8 chit-e5做滿足，我知我的確tioh8想辦法；因為我已經真清楚看見異象。最後，我ka-ki7到歐洲e5蘇俄宣教區tui3真闊e5區域，就是拉脫維亞，愛沙尼亞，"}
{"text": "波蘭等e5所在工作，結果有得tioh8真choe8 e5靈魂歸基督。我傳到我e5身體 phah phaiN2，就暈去lah。所以我chiah tng2來我e5厝。 \n我有旅行全美國kap加拿大，開佈道大會，若是最後我koh感覺tioh8出國。所以我chit pai2就到西班牙，總是我又koh phoa3病，不得不koh to3-tng2來厝nih。 \n後來我ti7多倫多創設民眾教會，是主後1930年e5事。2年後我koh chit8 pai2受感動去非洲。我得tioh8 To-ma2 Lan-pek博士e5同伴，2人騎馬到非洲e5內地去，chit8日行30哩，最後koh ti7非洲真大e5草林中倒落去，病到真厲害。Lak8禮拜chiah好起來，所以koh chit8 pai2 to3-tng2到ti7文明e5所在。 \nChit時我chiah開始感覺tng時宣道會e5決定是tioh8，因為我無適合ti7宣教師e5工作。總是我已經得tioh8異象，我知影其他國家e5百姓真需要聽福音。所以主後1938年我就koh再出去外國佈道，beh盡我所應該tioh8 e5工作來chiaN5世界傳道e5目標。Chit pai2我有去太平洋，暝日坐船31日久，我感覺tioh8將福音傳hou7 hiah-e5 chiah8人e5民族kap土人，kap所羅門群島e5人，hou7 in做基督徒。總是無久我就犯tioh8 koaN5熱病，醫治3年chiah好起來。Chit中間chit8 pai2 koh chit8 pai2，chit8個月koh chit8個月我e5 phoa3病long2 boe7好起來，到尾醫生kap其他宣教師，將我koh再送tng2去多倫多工作。 \n總是我boe7 thang停止，我long2總有訪問66 e5國家，現在我iau2是teh想愛去外國傳道。 \n我送代理E5人出去"}
{"text": "我tu2 chiah開始牧會e5時，我感覺ka-ki7 boe7 thang出去，所以我就想愛派代理e5人出去。有chit8日我tu2-tioh8南美洲佈道聯盟e5 Koa牧師。我ka7 i講：「你有beh派新e5宣教師出去a2無？」 I應我講：「有，goan2已經有5 e5準備beh出去。」 我koh ka7 i問，「SiaN2事無beh趕緊送in出去？」 I應講：「因為goan2無錢。」 我koh問i講：「設使我若oe7 thang ka7 in準備旅費，你beh允准goan2來供給in？」 I真歡喜來答應。 \n我有請hit 5 e5宣教師khia7 ti7民眾教會e5講台頂，要求會友tioh8差派in出去。In果然an2-ni做，以後受差e5人5 e5 piN3做10 e5，10 e5 piN3做20 e5，20 e5 piN3做40 e5，40 e5 piN3做100 e5，100 e5 piN3做200 e5，200 e5 piN3做350 e5。現在 goan2已經有為主做工e5軍隊，做goan2 e5代理者到ti7 40 e5外國宣教區，ti7 35 e5團體e5宣道會e5下面teh工作，goan2負責in 「個人tek e5生活。」 \n總是我iau2無滿足，我常常祈禱講：「主ah，設使若是你e5旨意，請你hou7我活到goan2 oe7-thang差派400 e5宣教師到ti7外國去。」 我感覺民眾教會應該tioh8派400 e5，若無我是boe7滿足。 \nChe是我活ti7世間e5目的，我做牧師是第2要緊e5事，我想做宣教師是第一要緊，我著作聖詩是第2要緊e5事，我想beh出去，實際上，我ka-ki7有出去，總是tak8 pai2 long2不得不tioh8 tng2來。所以我知影應該tioh8做chit8項事；就是送別人出去，che也是我去全美國，加拿大"}
{"text": "，澳大利亞，紐西蘭，南非洲，英國e5目的。我去開宣教師會議，鼓勵青年人，的確tioh8盡lan2所oe7去chhoe7 koh差代理者出去。 \nKOH來E5鄉鎮 \nTu2-chiah我有讀聖經hou7 你聽，耶穌chaiN2樣遍行tak8 e5所在，你iau2 oe7記得boe7？主耶穌ti7某chit8 e5城鎮開佈道會了後，hit暝忽然間無看見lah。隔早起真早，I e5學生真正tioh8急趕緊到tak8所在chhoe7 I，後來chhoe7 tioh8耶穌ti7山頂e5所在teh祈禱。 \nIn就叫講：「主ah，眾人long2 teh theng3候你，有e5 phoa3病人ai3你醫治，to3-tng2來去完成你e5工作，iah8有e5 cha-hng聽你道理e5人，iu5-goan5 ti7城鎮teh theng3候你，ai3聽你e5話。」 \n是我thang想像hit時主chaiN2樣ka7 in應答，I e5目chiu hng7-hng7 teh看山谷hit peng5，koh看hng7-hng7 hit peng5 e5山，然後講：「我的確tioh8去別e5城市傳道，因為我為tioh8 an2-ni受差遣e5」 I常常teh想別e5城市，隔壁e5城市，koh來e5城市，I常常teh想hiah-e5 I iau2 boe7去傳福音e5 hiah-e5城市；I真愛到hia，hou7人聽見福音。I常常teh想到「其他e5羊」。 \nPo2-lo5也有siang7款e5異象，i也常常講，「Khah hng7 e5所在」，iau2 boe7有福音傳到e5所在，i講 i愛去西班牙，i也知福音tioh8傳到全世界。 \n你kiam2知影bat有chit8時福音有傳到ti7全北部非洲e5所在mah？Hia bat有幾na7百間e5教會，你kiam2知影早時e5大神學家有choe7-"}
{"text": "choe7是tui3北部非洲出來？總是後來北部非洲soa3 piN3-chiaN5做回回教國。過去幾na7百年中間，基督教ti7 hia真困難傳 出去。親像蠟燭e5火愈來愈燒，最後soa3 hoa去，過去有chit8時非常e5光明，若是現在soa3 hoa去。Chit款e5 tai7-chi3 beh choaN2樣解釋nih？請容允我ka7你講。 \n北部非洲e5領導者kap神學家，ti7以前bat有chit8 e5時期，無teh傳福音，tai7-ke teh oan-ke，真厲害。In開始tui3神學討論，也saN-kap辯論關係基督教e5道理。In應該tioh8去南peng5別e5城市，koh到別e5城市去傳道chiah tioh8。設使in若an2-ni做，的確ti7短e5時間oe7將福音傳到開普敦，後來到ti7全部非洲。An2-ni非洲就真可能ti7幾na7百年前long2得tioh8福音，kiam2-chhai2 oe7送宣教師來美國，歐洲e5所在。 \n兄弟ah！親像chit款e5事真可能oe7發生ti7 lan2 e5所在。今日ti7美國，加拿大，英國，澳大利亞，紐西蘭e5教會真che7 long2 piN3-chiaN5做社會e5俱樂部。耶穌基督e5教會若無醒起來，趕緊將福音傳到ti7全世界，an2-ni發生ti7非洲e5事也oe7發生ti7 lan2。 \n世界是做工E5所在 \nKiam2-chhai2你beh問，「總是，lan2 chia e5人，long2 iau2 boe7得救，siaN2事tioh8 ai3出去nih？Ti7 lan2 chia iau2有choe7-choe7 e5工作 tioh8 ai3做，iau2 boe7有出去外國工作 以前siaN2事無teh將國內e5工作完成nih？」 我若到ti7 tak8所在，人long2 an2-ni"}
{"text": "ka7我問。現在容允我用3，4 e5問題來應答chit-e5問題。 \n第一----siaN2事每chit8 e5蘇格蘭人long2總iau2 boe7做基督徒e5以前Tai7-pit8 Li2-bun5-su-tun (David Livingston) 就去非洲？Iau2有真choe7蘇格蘭人long2 iau2 boe7信基督，總是Li2-bun7-su-tun就離開i ka-ki7 e5所在，到ti7烏暗e5非洲，我ai3問你----che是sim2-mih8緣故？ \n第2，siaN2事每chit8 e5英國人long2 iau2 boe7 chiaN5做基督徒以前Ui7-liam5 Khia-li2 (William Carey) 就去印度nih？ \n第3，siaN2事每chit8 e5美國人long2 iau2-boe7 chiaN5做基督徒以前，Ja2-tek-sun (Judson) 就離開美國去緬甸nih？是sim2-mih8緣故？Kiam2 m7是iau2有真choe7美國人long2 iau2 boe7 chiaN5做基督徒mah？ \n最後chit-e5問題，siaN2事Pa-lek-su7-tan3 iau2 boe7 long2總聽tioh8福音以前使徒Po2-lo5就去歐洲nih？Po2-lo5有經過相當e5考慮了後，chiah離開i e5國家到歐洲，beh將福音傳遍，siaN2事？I kiam2 m7是應該tioh8 ti7 Pa-lek-su7-tan3，至少tioh8 hou7 hiah-e5人long2聽見福音？ \n我e5朋友，chia只有chit8 e5應答，就是聖經e5 chit8句話，「世界就是做工e5所在」，美國m7是世界，英國也m7是世界，工作e5所在是全世界。你m7-bat聽tioh8 chit8 e5 choh-sit人只有t"}
{"text": "i7 i田園小小e5 chit8角teh做工。Choh-sit人是ti7田園e5 tak8所在做工。美國是世界e5 chit8角，加拿大不過也是世界e5 chit8 e5小角na7-tiaN7。全世界tioh8 long2得tioh8福音，lan2也知 『世界是做工e5所在』，一定tioh8到ti7世界e5 tak8所在去，工作只有chit8項，就是chit角到hit角，同時ti7全世界來做。 \n薰草公司ti7真hng7 e5所在也有in e5代理店，有幾na7百萬e5薰送到tak8所在teh hou7人chiah8。Che m7是講ti7國內已經有夠額e5薰，chhun e5 chiah送tui3外國去，ti7國內hit-e5需要是koh-khah choe7 e5----特別現時e5婦jin5人開始teh chiah8薰----因為an2-ni國內e5需要是koh khah choe7。總是薰草公司已經派in e5人去外國，因為in需要新e5市場。In比lan2 koh khah有智慧，為tioh8 beh實行上帝e5計畫，的確tioh8盡量學習in。Lan2 beh ti7國內theng3候到國內e5工作完成了後chiah出去，che m7是上帝e5旨意，I愛lan2去全世界，siang5時ti7 ka-ki7 e5所在開始工作。 \n你m7相信tioh8去外國傳道，就是teh講，Po2-lo5所做e5 m7-tioh8，Po2-lo5 m7應該到歐洲人hia去傳道，i應該tioh8 ti7 i e5國內，傳福音chiah tioh8。若是an2-ni，你可能iau2 boe7信上帝。你若m7相信tioh8去外國傳道，你就是無愛得救e5人。 \n排TI7後面E5人 \n你kiam2 oe7記得，主耶穌基督飼5千人e5故事mah？你oe7記得，I chaiN2樣叫in坐落去，"}
{"text": "chit8-pai2 chit8-pai2坐好勢ti7青翠e5草pou7。I theh8餅kap魚，祝謝了後就peh hou7 I e5學生。學生theh8餅kap魚，到ti7做頭前hit排，開始將餅kap魚long2分hou7 hit排e5人。後來in koh to3-tng2到耶穌hia theh8餅kap魚，第2 pai2 koh分hou7做頭前siang5 hit排e5人。 \n無！Long2 m7是an2-ni。In若an2-ni做，後面hiah-e5人的確oe7 khia7起來講：「請theh8到goan2 chia來，goan2 long2無得tioh8 sim2-mih8，goan2 ti7 chia teh iau，goan2 iau2無得tioh8頭chit8排以前，siaN2事hiah-e5做頭前排e5人就得tioh8第2 pai2 nih？」 \nIn所講e5真tioh8，lan2 tiam3 ti7國內是teh享受第2 pai2 e5福氣。總是iau2有choe7-choe7外國人連頭1 pai2 e5福氣to iau2-boe7得tioh8。Lan2現在teh講起耶穌基督第2 pai2 koh來e5事，總是iau2有真choe7人連耶穌頭1 pai2來e5消息都iau2 boe7聽tioh8。SiaN2事有人iau2 boe7聽tioh8頭chit8 pai2以前，lan2就ti7 chia聽真choe7 pai2 nih？你知影我所teh做e5事，就是tak8人iau2 boe7得tioh8頭chit8 pai2 e5幫贊以前所有5000人中e5 to2 chit8 e5，無論婦jin5人，gin2-na2，long2 m7應該得tioh8第2 pai2 e5幫贊。 \n糧食e5分配應該tioh8絕對公道，總是真公平e5事，實在真chio2，有e5教"}
{"text": "會long2無teh an2-ni做。In無看重外國e5傳道親像看重ka-ki7 e5教會 chit8樣。 \n我m7-bat聽見，有chit8 e5牧師tui3後面hiah-e5人tu2-tioh8問題，所有e5問題long2是tui3頭前hiah-e5人來e5。Chiah-e5頭前e5人long2已經飼了siuN choe7，in犯tioh8冷性消化不良症。In ka7 i講，「你tioh8飼in joa7-choe7」，「sim2-mih8時tioh8飼in」，後來i若無照in e5意思去做，in就起不平，專門iah khang-phang7。設使chit-e5牧師，i若有感覺，的確oe7暫時離開頭前排hou7 in ti7生活中iau2 chit-e3，到後面e5所在去幫贊後來koh to3-tng2來e5時，in就oe7真歡喜準備接納i e5牧養，hit時就無koh再ngauh8-ngauh8唸lah。 \n我e5朋友，我已經到後面hit排lah，我已經看見後面hiah-e5算boe7了e5人，teh為tioh8活命e5米糧iau餓，lan2只有集中精神ti7頭前hit排，an2-ni kiam2 tioh8？Lan2應該tioh8訓練頭前排e5人關心後面排e5人，將福音帶到hiah-e5 iau2 boe7得tioh8 e5人 hia！ \n你kiam2知影教會所tioh8做e5 chit8項最偉大e5事，就是差派in e5牧師到外國工作mah？I出去了後就oe7 chiaN5做chit8 e5新e5人tng2來，che對i本身也有利益，i一定有真choe7 oe7 thang講，i一定oe7比以前chaiN5做koh khah有氣力e5牧者。 \nTAT-HOK博士E5講道 \nA-lek8-san-tai7 Tat-hok博士是印度偉大宣教師，i退休tng2來蘇格蘭，"}
{"text": "khia7 ti7長老會總會e5面前，講出i e5要求，總是無得tioh8 sim2-mih8反應。教會i ti7講道e5中間soa3暈落去，人就將i kng出講台，醫生到，khu5落去檢查i e5心臟，無loa7久i the2開i e5目chiu，講：「我是ti7 ta2-loh8？」 醫生ka7 i講：「請安靜，你e5心臟已經phoa3病lah，請安靜倒teh。」 \n總是Tat-hok博士講：「我e5講道iau2 boe7做完。」 醫生koh講：「請安靜，ti7你性命危險e5時你m7-thang去。」 \n雖然有醫生e5阻止，老戰士iau2 beh起--來，所以最後醫生chhah chit8 peng5，總會議長chhah chit8 peng5，i koh再chit8遍行chiuN7講台e5樓梯，tng時每chit8 e5議員long2 khia7起來尊敬i，in坐落去了後，i就繼續來講道，i講：「Tng Ui2-to-li7-a女王teh募集印度志願兵e5時，有真choe7 e5青年人long2去志願，若是現在主teh招呼工人e5時，無chit8人beh去lah。」 \nI停khun3 chit8時a2，無有聽見chit8 e5聲音，i koh再講：「蘇格蘭e5 pe7母ah！Lin2 kiam2無koh有kiaN2兒thang去印度mah？」 \nKoh chit8遍i停khun3，iu5-goan5無有chit-e5聲音。 \n「An2-ni好」 i結束lah 「雖然我已經年老總是我beh koh來去印度，我beh死ti7恆河邊，我死ti7 hia hou7 in oe7-thang知影蘇格蘭有chit8 e5人疼in，甘願為tioh8 in來死。」 \nHit時總會內所有e5青年人long2跳起來，大聲講：「我beh去！我beh去！」。Chit位白頭毛e5戰士，過身了後"}
{"text": "，chiah-e5青年人tui3學校畢業就到印度去，ti7 hia做i e5代理者，為主耶穌基督phah拚。 \n我e5朋友，你kiam2歡喜去？上帝kiam2無teh對你講話？你有聽見i e5招呼mah？有歡喜應主講，「主，我ti7 chia，請差派我。」 設使你若boe7 tang3去，你願意差派代理者去mah？ \n你的確tioh8解決chit-e5問題。 \nSiaN2事有人oe7 tang3聽tioh8福音2 pai2，也ti7世間有人連chit8 pai2都m7-bat聽tioh8 nih？"}
{"text": "第7章<BR>Siann2事教會對世界E5傳道失敗？ \n請看上帝e5話。Iok-han7福音4章35節，「Lin2 kiam2無講，Iau2有si3月日，就收割e5時到mah？我ka7 lin2講，kiah8目看園，已經熟，thang割lah。」我e5朋友，我讀到chiah-e5話e5時，我e5心就熱起來。Chit-e5聖經節實在真適合ti7今a2日。 \nTui3耶穌ka7 lan2講，Tioh8將福音傳到全世界，以來已經beh過2000年lah，總是iau2有2000 e5民族m7-bat聽tioh8福音。Koh有幾na7百萬人親像中國，印度等等e5國家iu5-goan5有真choe7人iau2 boe7聽tioh8福音。有烏面人，黃面人，赤色人----iau2有真choe7 boe7 bat聽基督e5名。至少ti7世間30億e5人口e5中間，100分之65 e5人iau2-boe7接受福音。 \n上帝m7 na7命令，I有大權能。所以lan2 thang oa2靠上帝e5大能力去做。I boe7叫lan2去做hiah-e5不可能e5事。福音的確tioh8傳到萬邦。」SiaN2事到現在iau2 boe7完成nih？ \n第1----因為有福音e5對敵。 \nLan2今a2日有tu2-tioh8真hiong5猛以前m7-bat有e5對敵，所以有時lan2感覺tioh8 kiam2 oe7贏過in。Chia有3項tai7-chi3 lan2 tioh8 kap in鬥爭，就是國家主義，異教，共產主義。 \n國家主義出現ti7大部份e5國家。Chit項對宣教師e5工作增加choe7-choe7 e5困難。I e5口號是「非洲是非洲人e5，印度是印度人e5，中國是中國人e5。」In決定beh趕出白面人，用giau5疑e5目chiu看外國人，甚至宣教師也無受歡迎。 \n異教常常是福音e5對敵"}
{"text": "，特別是回回教kap天主教，nng7項long2無hou7人有自由。天主教e5勢力khah弱e5時，in就容允自由。總是in e5勢力若強起來，in就piN3做獨裁者，基督徒就受壓迫困tiok8，以及殉教。天主教long2無tam7-poh8-a2 e5憐憫，若是基督教是唯一相信koh實行自由e5宗教。 \n共產主義是Sat-tan3所創造，發明，最殘忍e5武器。I比其他sim2-mih8主義koh khah緊發展，也tiam3 ti7每chit8 e5國家teh攻擊基督教。共產主義teh誇口kan-ta ti7南美洲就有100萬人teh信。Chit-e5受邪神所kek動e5，無信上帝e5運動，是絕對不可能妥協e5。In e5鐵幕斷絕一切kap內面，阻止傳福音。 \n以上chit 3項是福音e5對敵，雖然有chiah-e5反對，lan2也tioh8進前，順than3上帝e5命令。「我已經hou7 lin2有權thang踏蛇kap giat-a2蟲，koh贏過對敵long2總e5氣力；決斷無chit8項oe7害tioh8 lin2。」 (Lou7-ka 10章19節) Ti7福音e5內面有能力，oe7 thang贏過一切e5對敵，koh將福音傳到全世界。「因為我無liah8福音做kian3-siau3，因為是上帝e5權能beh救long2總信e5人。」 (羅馬1章16節) \n第2----因為lan2強調教育。 \n我深信教育，學校是真需要e5，因為人thang tui3 che補充in所欠kheh e5。有人是天才，親像Bou7-tek (Moody) Hui-ni2-pok (Philpott) kap Kiap-pho2-che5 Su2-bit8-su (Gipsy Smith)，in無論有受教育a2無long2 oe7成功。今a2日有人看畢業證書最要緊，得tioh8學位最光"}
{"text": "榮，總是我也知雖然有學位iau2有人boe7 thang做sim2-mih8。 \nHoat-lan5-sun (Franson) bat派100 e5新e5宣教師hou7 Te3 Tek-seng (Hudson Taylor)。Hiah-e5宣教師是無受教育e5，有e5只有受chit8 sut-sut-a2 e5教育na7-tiaN7。 \nTe3 Tek-seng看tioh8 in e5時，就寫phoe責備Hoat-lan5-sun講m7應該送in來。總是2年後i koh再寫phoe ka7 i講，i已經有看見in e5工作，in做真好e5工，因為long2是受聖神充滿e5人，上帝賞賜口才hou7 in koh賜福in e5 tioh8磨，i講，i愛koh khah choe7 chit款e5人。 \n有chit8-pai2我對chit8 e5宣教師e5志願者講：「你tioh8盡你e5所oe7去受教育。」總是我除去hit pai2以外m7-bat koh an2-ni講，因為iau2有koh khah重要e5條件，有時教育oe7 chiaN5做危險性e5。Choe7-choe7人為tioh8 beh得tioh8學士，a2是碩士e5學位，信仰就冷淡。有人需要教育，總是有人無需要，受教育m7是人人所需要e5，tak8人long2有個人tek e5事情。 \n最要緊e5 m7是chit8 e5人ti7頭腦有sim2-mih8，是tioh8看i e5心內有sim2-mih8，chiah有算siau3 e5。Sim2-pho2-sun kap Bou7-tek，無受sim2-mih8教育，總是iu5-goan5有機會為上帝做工。最要緊e5是tioh8研究聖經，其他一切e5時，是第2要緊e5，I m7愛lan2失落傳道e5異象。 \n上帝beh用聖神e5引chhoa7 kap指導，來教育人"}
{"text": "。總是I iu5-goan5 beh用無受教育a2是受chit8 sut-a2教育e5人。大部份e5團體long2規定，有受過高等教育，經過3年e5聖經課程e5教育，koh有chit8年e5實際工作，chiah有適合ti7做上帝e5工。我想che想法不過是學校方面e5想法，若無當然i tioh8 ai3 ti7某chit8方面khah有專門tek chiah oe7用得。總是實際上有真choe7無受高等教育e5人，iu5-goan5得tioh8上帝重用i。 \n長時期受教育，對傳福音e5熱情有真大e5損失，真choe7熱心ai3去傳道救靈魂e5人，ti7學院a2是神學院e5好環境中失落in e5異象。Chit8 e5工人，經過7，8月日e5研究，有4，5項e5實際經驗就已經oe7熱心為tioh8上帝做工。每年夏天一定tioh8將所學習e5應用ti7實際工作chiah好。M7-thang kan-ta chiaN5做學生，tioh8時常有積極tek e5服務chiah好，tioh8應用一切e5課程來個人佈道，見證，a2是講道，盡力為主做工。若無oe7失落起頭e5疼，火熱e5心oe7消滅，救靈e5熱情也oe7消無去。 \nChoe7-choe7學生畢業，領證書，得tioh8學士位e5時，long2 teh想in e5學業結束lah。總是我愛講，hit時是tu2-tu2開始e5時chun7。因為學校是只有teh教人tioh8研究，以後in tioh8教育ka-ki7，an2-ni就thang得tioh8比ti7學校所學習koh khah choe7，也無窮盡。現時in thang專門化，thang選擇ka-ki7所愛讀e5，然後ti7工作範圍來chaiN5做權威者。 \n總是也有m7-bat去學校讀冊e5人，chiaN5做出名e5領導者，親像Kiat-pho-che Su2-bit8-"}
{"text": "su，i連tam7-poh8教育就無，若是i ka-ki7學習，讀kap寫。你bat聽tioh8 i teh講話mah？你有注意i所講e5英語是long2無錯誤mah？我ti7本國e5時chit8-pai2 koh hit-pai2有聽過i講話，m7-bat chit8 pai2聽見i ti7文法上有錯誤。總是真choe7得tioh8學士a2是神學博士學位e5人，in雖然受過hiah nih8 koan5 e5教育，iu5-goan5常常m7-tioh8。宣教師m7是人為e5，是上帝所做出e5，上帝看i有適合是比準備koh khah要緊。I ka-ki7 oe7 thang決定ti7 ta2-loh8 chit8方面比較有合用。 \n有真choe7真好e5人，因為無得tioh8學院畢業e5資格，所以boe7 thang入神學院，boe7 thang ti7教會工作。總是chit8 e5人受上帝e5 keng2召去傳福音，m7免受學問e5限制。設使若一定tioh8 oe7 hiau2希臘語a2是希伯萊語，an2-ni就無人oe7-thang去傳道理。 \n為tioh8 an2-ni，聖經學院就產生，有e5 tui3農場受keng2召來訓練為主工作，Koh chit8項就是教派觀念，teh圍牆，規定真koan5 e5學分制度，來失落choe7-choe7真好koh熱心e5工作人員。總有2點是為主做工e5，最要緊e5資格，chit8項就是聖經e5全部智識koh chit8項是beh chaiN2樣使用聖經。 \nChoe7-choe7學校long2無教學生tioh8 chaiN2樣工作，只有灌頭腦e5智識，也無教示學生tioh8 chaiN2樣實際上來應用。 \n佈道會，ti7外國需要，kap本國chit8樣。事實上外國是koh khah需要，若an2-ni做，收成一定oe7 koh k"}
{"text": "hah choe7，特別ti7世界e5各大都市來舉行e5時，oe7-thang得tioh8 koh khah大e5效果。我ti7荷屬東印度e5時，hia e5宣教師無愛我ti7佈道會中公開請人決志。事實上我e5翻譯ka7我拒絕chit-e5事，總是我就進行。上帝iu5-goan5做奇妙e5工作，tui3 hit-tiap8以後，in就贊成我e5做法。大眾佈道ti7外國是上帝所beh用，最有效e5方法。 \n第3----因為choe7-choe7所在關門。 \n雖然有choe7-choe7傳道理e5門，已經關起來，iau2有開teh e5所在，siaN2事lan2 iau2 m7入去？SiaN2事m7用khah choe7 e5時間為tioh8 hiah-e5關teh e5門祈禱？你oe7記得Po2-lo5 chit8 pai2 koh chit8 pai2離開關teh e5門，也進入hiah-e5開teh e5門。現在tak8所在e5門long2開teh，beh hou7 lan2離開hiah-e5關teh e5門來入，也theng3候上帝開hiah-e5關teh e5門e5日子。I知lan2 ti7 sim2-mih8時，ti7 sim2-mih8所在tioh8做工，I oe7 ka7 lan2計劃到真好勢。 \n第4----Lan2無派夠額e5宣教師。 \n問題是工人e5數額。Ti7中國e5田園大koh闊，農夫long2 tioh8用手去收成一切e5五穀。總是in oe7 long2收到了，siaN2事neh？因為每chit8 e5男女老幼出去做工。In e5人數choe7，所beh做e5工long2 oe7做完。 \nLan2 e5主也有chit款e5計劃，所以I講：「thang收成e5是choe7，做工e5是chio2，所以lin2 tioh8求園主逼工去ka7 I收成」 ("}
{"text": "馬太 9：37，38)。設使lan2若有夠額e5工人，工就做oe7完，總是lan2時常teh欠kheh工人。若kap主耶穌e5時代比較，今a2日lan2 e5人口是加添，總是做工e5真chio2。所以lan2 tioh8繼續要求青年男女志願來做宣教e5工作，lan2需要 koh-khah choe7 e5工人。 \n第5----因為lan2無學Po2-lo5 e5方法。 \nTi7 The5-mou5-thai3 hou7書2章2節，lan2 oe7 thang看見Po2-lo5 e5方法：「你ti7 choe7-choe7 kan證e5人e5面前所tui3我聽見chiah-e5事，tioh8交託忠信e5人，將來堪得教示別人e5。」Po2-lo5 e5方法是教示別人，也叫受教示e5人tioh8 koh再教示別人；因為工人受訓了出去工作，koh去訓練別e5工人。 \n今日最好e5方法是開辦聖經學院，訓練合用e5工人。In經過訓練了後就thang差派，tui3 ka-ki7 e5人傳福音是最好e5方法，lan2無可能kan-taN靠外國宣教師tui3全世界傳福音，因為人額無夠額。 \n你oe7記得耶穌tai7先有訓練12 e5學生，總是後來有訓練70 e5。Po2-lo5無做牧師，i hou7人反悔，ka7 in設立長老了後就koh去別所在。I hou7本地e5領導者負責教會，hou7 in ka-ki7支持，因為是活e5，也活e5的確oe7長大。 \nTi7使徒行傳19章8-10，18-20節，lan2 oe7-thang得tioh8奇妙e5模範。Lan2 chiah ti7短短e5 2年久，小亞細亞e5人long2已經聽tioh8福音。真choe7屬ti7邪術e5冊long2 ti7眾人e5面前用火燒，hit時所燒e5冊，價值幾na7千khou，也ti7 hia道理大大得tioh8興"}
{"text": "旺。 \nChit-e5事是chaiN2樣發生？Po2-lo5暝日teh教冊，i本身當然無遍行全亞細亞，ti7每chit8 e5城市傳道。I時常tiam3 ti7 chit-e5所在教示人，後來得tioh8教示e5人chiah去tak8所在宣傳福音，hit-e5結果是記ti7使徒行傳19章。I無論去ta2-loh8，就是「講道kap教示」 (使徒行傳 14 章 21 節) chit-e5方法m7免修改，tak8所在long2 oe7-thang照 an2-ni做。 \n西印度宣道會已經證明chit-e5法度。In ti7古巴有設立聖經學院，每chit8間e5教會就是聖經學院，然後也到ti7海地，後來ti7多明尼加共和國，kap牙買加也設立聖經學院，現在in ti7法屬e5 chit8 e5島嶼做第5 pai2 siang7款e5工作。An2-ni做e5結果chaiN2樣？Tui3聖經學院出來e5真choe7學生，long2 kai3 ti7西印度tak8 e5海嶼，也已經得tioh8 8萬外名e5人歸主lah。 \n過去幾na7 10年e5中間，lan2所用e5方法是設立教會ti7大城市。總是tiam3 ti7偏僻所在e5人，long2無聽tioh8福音，也無機會thang聽見西印度宣道會有採用Po2-lo5 e5方法，現在每年年會e5議員有超過7千人以上，ti7 hia上帝e5話真緊傳出去。 \nTi7 Ai-the5-ou-pek，宣教師e5工作只有tam7-poh8 e5進展na7-tiaN7。我去in hia e5時，信者非常chio2，總是ti7義大利人佔領e5時，in本地e5人來接續傳道e5工；雖然真choe7人受關ti7監牢，受鞭phah koh做殉教者，總是有引chhoa7 2萬人到基督e5面前來，也chiah-e5工作無chit8 e5宣教師參加，現在ti7 hi"}
{"text": "a有5萬e5基督徒，300間本地教會，che是奇妙e5神跡ah！Chit-e5方法是最理想e5方法，che是beh真正成功只有chit8 e5方法。 \nChit款e5方法也省真choe7費用，oe7 thang tui3 in e5教會得tioh8支持。後來一切e5工作就oe7 chiaN5做 ka-ki7支持e5工作，就是自傳，自治，自給。Che是聖經e5方法，也是Po2-lo5 e5方法，無需要tioh8改進e5。 \n第6----因為lan2無信，異邦long2沉淪。 \n設使只有hiah-e5明明teh拒絕耶穌e5人一定oe7滅無，別人long2 oe7得救，lan2就無必要ka7 in講耶穌基督e5事。總是聖經有教示，kiN3-na7無信e5人就是沉淪e5，in只有ti7福音e5內面chiah有得救e5 ng3望。 \nPo2-lo5 ti7以下幾句話e5中間有teh講起關係異邦e5事。「Koh lin2平素tui3 lin2 e5 ke3-sit lin2 e5罪koa3來死e5，生成是做thang siu7-khi3 e5，無所ng3望，tiam3 ti7世間m7-bat上帝。」(I2-hut-sou2 2章，1，3，12節) Che是in e5情形，in是boe7 thang挽救e5，也是永遠沉淪e5。 \nChia有2段要緊e5聖經節，第it句是使徒行傳4章12節，「Koh ti7別e5並無拯救；因為ti7天下，無賞賜別e5名ti7人e5中間，hou7 lan2 tiam3 ti7 i來得救。」 In e5神，in e5宗教long2無lou7用，穆罕默德，孔子，釋迦以及其他，long2無lou7用，只有oa2靠基督，thang得救。第2段e5聖經節是Iok-han7 14章6節，耶穌講，「若無tui3我，就無人就近Pe7。」 無其他e5路thang到上帝hia，"}
{"text": "I講：「我就是路」，無人oe7 chiaN5做路，也無人是路。設使異邦若是無沉淪，an2-ni chit 2段e5聖經tui3 in就無sim2-mih8意思。 \n總是你kiam2-chhai2 beh講an2-ni無公道，你想chit8 e5疼e5上帝m7愛an2-ni做，上帝只有beh拯救lan2 na7-tiaN7？設使是an2-ni，一切就m7是恩典，I不過是teh還債務na7-tiaN7。Lan2原來m7應該得tioh8 sim2-mih8，所以long2是恩典。 \n我e5朋友，我m7知I beh an2-choaN2做，總是我知I所做e5事是絕對，無錯誤e5。I beh做公義e5事，我beh將一切交ti7 I e5手nih，到soah尾我oe7知I所做e5事，我beh完全得tioh8滿足，所以我beh講，「I做了真tioh8，我若ti7 I e5立場，我也beh an2-ni做」。Lan2也beh贊成天使e5意見「你e5審判是真實koh公義。」 (啟示錄16章7節) \n第7----M7-thang koh失敗。 \nLan2 long2真願意行上帝e5旨意，lan2也知將道理傳到普天下以外，無chit8項事thang hou7 I e5心滿足。設使ti7過去lan2有失敗，an2-ni lan2 ti7將來就無理由thang koh再失敗。TaN lan2 tioh8來做lan2 e5工，tioh8照lan2 e5詔命開始來工作。的確tioh8將福音傳到tak8所在。SiaN2事無beh ti7 lan2 e5世代完成nih？ \n上帝teh叫你，I也真愛你去。請順服聖神，m7-thang違背tui3天來e5異象，請應講：「主ah，我ti7 chia，差我。」Kiam2-chhai2 I愛你tioh8差派chit8位你e5代理者去，若an2-ni，請你盡力去than"}
{"text": "3錢；總是tioh8將錢奉獻，差派人代替你，去傳福音，你tioh8盡你e5本份ti7世界e5傳道。Kiam2-chhai2是上帝叫你 tioh8祈禱，m7-thang辜負I，tioh8 chiaN5做代禱e5人，ti7你e5心內tioh8有外國傳道e5事，為tioh8 ti7外國傳道hiah-e5人祈禱，tioh8為tioh8經費祈禱，tioh8無停e5祈禱直到全世界long2得tioh8福音。 \n---------------------------------------\n著者Su2-bit8-su博士，是現代出名e5佈道家，也是優秀e5作者。上帝有賞賜i tui3天來e5智慧，所以i有寫20外本e5冊。親像「主beh koh來」，就是i e5代表作品。其他i也有寫1000外首e5聖詩。M7 na7 an2-ni上帝也賞賜i真大e5佈道恩賜，i e5 kha跡遍傳ti7世界5大洲。因為i所傳e5福音是簡單koh有大感動力，所以tui3 i所傳e5福音來接納基督e5人，非常choe7。 \n上帝m7-na7賞賜i佈道kap寫作e5恩賜，也特別用i，來創設加拿大多倫多民眾教會。Tui3 ti7 i e5牧會，chit間教會今日已經chiaN5做全世界佈道e5記號。現時民眾教會有派350 e5宣教師，分散ti7世界tak8所在，ti7 40外e5團體teh傳福音。 \nSu2博士現在是專任做民眾教會e5佈道牧師，教會e5事交代i e5 kiaN2 Su2 Po2-lo5牧師teh設法。Siang7時Su2博士也兼任做世界文字佈道協會名譽會長，hou7 chit-e5會得tioh8真大e5幫贊，願上帝日日加添賜福i e5工作。"}
{"text": "第1章<BR>Sat-tan3 E5失敗 \nSat-tan3用調查e5表情，giah8頭起來問講：「Oe2！有sim2-mih8消息無？」 \nTu2 chiah入來e5阿拉斯加e5親王應講：「Aih！真好！」 \n熱心e5頭目，注意看chit-e5墮落e5天使問講：「Kiam2有sim2-mih8愛斯基摩人聽tioh8福音？」 \n親王深深行禮應講：「無！連chit8 e5也無聽tioh8福音」，i親像teh誇口最近e5勝利koh講：「我long2 m7-bat看見有人聽tioh8福音。」 \nI e5主人用有權力e5聲調koh chit8遍chim-chiok問講：「過去kiam2有人計劃beh將福音帶入你e5區域mah？」 \n親王用得勝e5口氣應講：「有，總是in e5努力ti7 iau2 boe7開始以前就失敗。」 \n現在Sat-tan3真注意講：「Sim2-mih8？Ka7我講，到底是sim2-mih8 tai7-chi3？」 \n親王就開始講：「Ah！我ti7我領土內行來行去e5時，有行到北極hit peng5去訪問chit-e5真孤單e5庄社，hit時忽然間有聽見2 e5宣教師tui3海hit peng5來，in已經chiuN7陸koh坐狗teh拖e5雪車來，進入我王國e5心臟地帶，就是阿拉斯加e5北極地帶愛斯基摩人hia，我聽了非常tioh8驚。」 \nHit時Sat-tan3真愛知hit-e5結局就chhap嘴講：「有影，若是an2-ni你chaiN2樣設法？」 \n「Tai7先，我就聚集long2總烏暗e5軍隊來，ti7我e5命令，來開會議，hit時有得tioh8真choe7 e5建議，總是到尾tai7-ke long2贊成chit8 e5最簡單e5方法，就是將in凍死ti7冰雪中，tui3 an2-ni goan2就開始。」 \n「Goan2聽見tui3 in出發e5"}
{"text": "所在beh到ti7 in e5目的地，tioh8需要chit8個月e5時間，因為是真hng7 e5庄社，ti7 chit個月中in tioh8經過chit8 e5冰凍e5曠野chiah oe7 thang到目的地。」 \n「帶傳福音e5心志，in出發lah，真勇敢坐ti7雪車出發，總是chit8禮拜過去了後，有chit8日忽然間，hit張載chiah8-mih8 e5雪車ti7真薄e5冰e5頂面peng2過，因為載chiah8-mih8 e5車過頭重，薄薄e5冰soa3 teh破，所以差不多所有e5 chiah8-mih8 ti7 chit8目nih久long2無去。」 \n「Hit時in軟弱koh ia3-sian7，總是真勇敢koh奮發進前行，in知頭前iau2有3禮拜e5路程，in對地方真chheN-sou，koh再in e5身體無適合ti7 chit款e5狀況，所以in真明白in是ti7無ng3望e5情形。」 \n「最後，in e5 chiah8-mih8 long2無lah，身體軟弱koh ia3-sian7，到無法度thang行e5時，我就發命令，ti7真短e5時間中，發生chit8 e5風thai，雪落到hou7人e5目chiu m7敢thi2開，koh有大風thau3落--來，到ti7天beh光e5時，oh！我e5主，真感謝，你是空中最有力量e5王，in long2凍死lah。」 \n墮落e5 Ki-lou7-peng聽了真歡喜，i e5面滿足講：「真gau5！真光榮！你服侍我實在真好。」 \nI繼續對ti7 hia teh聽話西藏e5親王講：「TaN你有sim2-mih8 thang報告mah？」 \n西藏親王應聲出來講：「Oh！我也有chit8 e5故事thang hou7我e5王歡喜 。」 \nSat-tan3真歡喜，問講：「Ha7！我e5親王，in也有chit8"}
{"text": "e5計劃，beh侵犯你e5王國mah？」 \n親王應講：「是，有chit8 e5故事。」 \nSat-tan3 liam5-piN命令講：「ChaiN2樣，緊ka7我講 hit chan5事。」 \n親王就開始講：「我ti7西藏e5中心地帶服務，hit時我有聽tioh8消息講，有chit8 e5團體beh將福音傳入我e5王國，我e5主，你大概已經知，我就趕緊採取行動，我召集所有e5軍隊，討論所有e5情形，然後goan2真緊，就贊成chit8 e5計劃。」 \n「Hit-e5團體派2 e5人來中國，in真大膽盤過境，進入ti7受禁止e5地，goan2允准in繼續行3日e5路程，然後到ti7黃昏暗，就有真choe7豺狼來，其中e5 2隻oa2來攻擊，in拚命beh保護in e5活命，總是到最後，其中e5 chit8 e5 soa3 hou7豺狼咬死，另外chit8 e5受tioh8人無看見e5軍隊保護tiau5-tiau5，goan2無法度thang贏過，soa3 hou7 i走去。」 \nSat-tan3做thang驚e5表情講：「偷走！偷走！I有將福音傳ti7西藏a2無？」 \n西藏e5親王用絕對e5聲調應講：「無，我e5主，ti7 i iau2 boe7 oh8 chit8句西藏話以前，goan2 e5軍隊就叫土人將i liah8起來，當然i就受宣告死刑。Oh！Hit時e5情形一定oe7 hou7大王充滿歡喜chiah tioh8。In將i thiN7 ti7 tam5 e5牛皮nih8，然後將i he7 ti7日頭中hou7日頭poe7，phak8，3日久了後，i iau2 teh活，總是牛皮teh kiu e5時，i e5骨頭慢慢受phah碎，到最後活命就結束lah。」 \n西藏e5親王teh講話e5時chun7，房間內面真緊就充滿Sat-tan3 e5部下，到i報告結束e5時，c"}
{"text": "hit8 e5大歡喜e5聲tui3全體e5會議中hoah出來。」 \nTai7-ke行禮teh敬拜Sat-tan3 e5時，Sat-tan3 e5面雖然是受罪thun2-tah8，iau2-ku2是真正sui2。經過tiap8-a2久，Sat-tan3 giah8手搖chit8-e7，hiah-e5歡喜e5聲即時無去，piN3做真安靜。 \nSat-tan3 koh再對另外chit8 e5墮落e5天使講：「我e5親王，你iu5-goan5是阿富汗國e5主mah？你有sim2-mih8報告無？」 \n受問e5 hit-e5應講：「大王，有，雖然我e5報告不比我e5同伴，總是也有tam7-poh8 thang報告。」 \n「Ah！Ti7你e5地界也有siang7款e5計劃 mah？」 \n親王應 講：「是，我e5主，請聽，我beh將故事ka7你講」，i搖手叫tai7-ke安靜，然後就開始講：「Goan2看見有4 e5熱心為上帝做工e5工人行oa2來，我e5主，照你所知，tng in行oa2來e5時，in有看見，khia7 ti7我e5國土四圍e5告示牌，寫講，『絕對禁止人盤過chit-e5境界進入阿富汗』，in看tioh8，就跪ti7 hia祈禱。雖然是an2-ni我勇敢e5軍隊iau2-ku2是佔ti7 khah好地位。離告示牌50尺e5所在，有chit8 e5阿富汗e5衛兵，手kiah8 chheng3坐ti7 hia。In祈禱了就大膽行過境界進入禁止e5地。衛兵容允in繼續行20步，然後親像月光閃chit8-e7。3粒chheng3-chi2 phah出來，3人應聲倒落去。其中2人即時死去，koh chit8 e5受重傷，i e5同伴趕緊將hit-e5受傷e5人扶chhah到邊界e5所在。總是無久hit-e5受重傷e5也死去，所chhun e5 hit位驚tioh8就走去lah。」"}
{"text": "歡喜e5聲koh再hoat出來，到久久，大歡喜充滿ti7在座每chit8人e5心，Sat-tan3 e5歡喜尤其是oh得表明，因為iau2有真choe7 e5所在福音無法度thang傳入去，koh teh阻擋福音long2得tioh8得勝，i真感謝hiah-e5無數e5群眾，因為福音iau2-ku2受阻擋，hit-e5 thang驚e5名字iau2 boe7到ti7世界tak8所在。」 \n「Oh！大氣力e5，請你ka7 goan2講，你siaN2事hiah nih7掛慮lan2 e5國家得tioh8福音e5智勢nih？你kiam2 m7知，印度親王，中國親王，阿非利加親王e5國家已經受真強e5軍隊侵入，也tak8日有真choe7人teh信基督mah？」 \nSat-tan3應講：「Ah！是，我真知影，請lin2聽我說明，我siaN2事hiah-nih8熱心ti7 hiah-e5福音iau2無傳入e5地方。」 Hit時tai7-ke long2真安靜beh聽Sat-tan3講。 \n「有幾na7項e5讚語，kiam2-chhai2 oe7 thang綜合做chit8 e5來講。」 就開始講：「Chit-e5讚語就是an2-ni，『Chit-e5天國e5福音beh傳到thong天下，做kan證ti7萬邦；hit時末期就到。』 (馬太24：14)。」 I繼續用khah低e5聲調講：「現在真顯然，上帝teh訪問外邦 『tui3 in中間取百姓來歸ti7 I e5名』 然後講：『以後我beh tng2來』 (使徒行傳15：14-16)，chia有暗示偉大e5 tai7-chi3，就是beh hou7萬百姓做學生。」 \nSat-tan3真siu7-khi3大聲講：「現時，耶穌基督若無到萬國long2聽tioh8福音，i是boe7-oe7 koh tng2來地chiuN7掌權，因為聖經講"}
{"text": "：『我看有kui大陣e5人，無人oe7算i e5 siau3額，出ti7 tak8國，tak8族，tak8-ho7百姓，tak8樣腔口e5』。(啟示錄7：9) 所以無論joa7 choe7 e5宣教師受派到tak8所在傳福音，a2是已經得tioh8 joa7-choe7反悔e5人，福音若無傳到阿拉斯加，西藏，阿富汗，a2是所屬ti7 lan2 e5其他iau2-boe7有福音e5所在，I就boe7-oe7 koh to3-tng2來掌權e5。」 \n越南e5親王chhah嘴講：「因為an2-ni，設使lan2若oe7-thang顧lan2 e5所在無hou7宣教師入來，an2-ni lan2就oe7 thang阻擋I tng2來統治地chiuN7，也就是oe7 tang3破壞至koan5 e5計劃lah。」 \n柬埔寨親王hoah講：「Goan2願意an2-ni來做，直到有chit8日hiah-e5宣教師ka-ki7寫講：『Ti7 chit時goan2 boe7 tang3看tioh8 chit8 e5柬埔寨人認bat goan2 e5救主耶穌基督拯救e5智識』 goan2 e5大王，goan2的確beh盡力來做，一定long2 boe7失敗。」 \nSat-tan3講：「An2-ni真好，lan2 tioh8 koh khah致意，來破壞所有e5計劃，hou7福音無進入iau2 boe7傳e5所在。」 \nIn明白偉大e5計劃了後，就帶歡喜喊hoah，趕緊to3-tng2到in ka-ki7 e5國家，比以前koh khah嚴密顧守，無hou7 chit8人e5靈魂逃脫in e5手中。 \n經過50年，Sat-tan3無停hioh teh行來行去，i e5面有烏暗，真choe7 liap-keng2，有phaiN2-tai7 e5表情，i ka-ki7知影，人也看oe7出，有真無平"}
{"text": "常e5事hou7 i感覺真艱苦。 \nI ka-ki7對ka-ki7講：「無可能，也無lou7用」，i繼續用粗大e5聲音講：「是，每chit8 e5計劃，in親像有chit8 e5貫徹到尾e5異象。就是『傳福音』，我無愛聽chiah e5話，in也寫聲明書講：『本會e5目的是ti7 chit-e5時代服從主，傳福音到ti7全世界koh tioh8對萬國做kan證，照I所講，「Tui3 in中間取百姓來歸ti7 I e5名」。Koh親像I所講，「Lin2 tioh8去普天下傳福音hou7萬百姓聽」。目的是愛beh有份ti7世界佈道e5工。宣教師e5政策是傳道ti7 iau2 boe7信基督e5國家a2是百姓e5中間，來服務。」 \n「超越區域」 ti7迷信e5國家kap百姓中做開拓e5工作kap ti7 chit-e5時代，服從I e5計劃，「促進lan2 e5主趕緊tng2來」，ia7標語是「請王緊來」 「王！」 「王！」，是不可能e5事，我的確破壞in e5目的！「王！」 若有來e5時，我m7知beh tu2-tioh8 sim2-mih8？我的確tioh8 liam5-piN7召集會議。」 \n幾分鐘了後in就long2到，是tui3地極來e5----墮落e5天使，高級神明，親王，頭目，chit世代烏暗e5統治者，----in有算boe7了e5數目聚集ti7 in e5主e5周圍。Sat-tan3 e5心內真siu7-khi3 khia7 ti7 in e5中間，hit時e5空氣是靜靜。親像死e5款sit，現在i開始講話lah。 \n「阿拉斯加親王khia7進前來！」 \nI phih-phih-chhoah，驚惶koh lun2-neh，kap 50年前e5面貌完全無saN同，行近i thang驚e5君王面前。 \nSat-tan3問講：「阿拉斯加親王，in有進入你hia無？」"}
{"text": "「是，我e5主，in有到我hia」，親王慢慢應答，驚惶e5目chiu看下面，m7敢kiah8起來。 \nSat-tan3大siu7-khi3，boe7 thang控制ka-ki7講：「Sim2-mih8！Sim2-mih8！SiaN2事你無好好來保守我e5國家？」 \n「Goan2已經盡goan2所oe7 lah，大王，總是long2無效果。話koh講to3-tng2--來；tai7先hit 2人e5新詩hou7人發見tioh8，an2-ni全體e5教會soa3熱心起來。其他e5人就繼續來lah，goan2破壞幾na7 pai2，總是in愈來愈勇敢，人數愈choe7。最後，雖然盡goan2所有來阻擋，總是無辦法，long2入來lah。In得tioh8天使e5保護，入來koh tiam3 ti7內面，goan2也無辦法thang趕in出去。所以現在有幾na7百名e5愛斯基摩人已經進入上帝國，koh有幾na7千人已經聽tioh8福音 lah。」 \nKoh落去e5光景是真oh得寫出來。Sat-tan3非常siu7-khi3，完全表現i e5 siu7-khi3，大聲嚷起來，i e5親王ti7 i e5面前驚惶ngiauh8-ngiauh8-chhoah，想愛離開i thang驚e5目chiu。 \n停chit8時a2，發siu7-khi3 e5魔王大聲嚷講：「西藏親王，khia7進前來！我ng3望oe7 thang tui3你得tioh8 khah好e5報告。」 Hit-e5受叫e5領袖行進前來。 \n親王安靜講：「無，我e5主，我已經失敗到連chit8-sut-a2也無。」 \nSat-tan3大siu7-khi3講：「Sim2-mih8！Oh，親王，ti7你e5領土內也有人已經聽tioh8 I e5名？」 \n親王應講：「Ti7我所有e5權力內是無有辦法thang阻止，goan2已經盡"}
{"text": "所oe7 lah。所有e5軍隊日暝努力想beh贏過in。In有發起chit8 e5運動，目的就是beh到ti7無人bat傳福音e5所在。中國親王，用i e5軍隊努力beh破壞in，若是一切e5努力long2無lou7用lah，因為in得tioh8天使e5軍隊保護tiau5-tiau5。Goan2叫所有e5豺狼來攻擊in，goan2也將大e5怨恨khng3 ti7 hiah-e5和尚來怨恨in，ti7 tak8所在設陷阱beh陷害in，也有用iau餓phoa3病攻擊in。若是chiah-e5 long2無效果，in直直進行in所beh做e5事，到今na2日，真choe7 e5西藏人永遠離開lan2 lah，koh有幾na7千e5西藏人聽tioh8福音，in e5見證傳到真hng7 koh闊e5所在。」 \nHit時Sat-tan3 e5 siu7-khi3 thang講是無限e5，long2無延chhian5，i oat8過來發出最後e5命令。 \n「阿富汗親王，khia7進前來！」 \nTiap8-a2久e5 tiu-tu5，受叫e5慢慢行進前來，khia7 ti7大王e5面前驚惶ngiauh8-ngiauh8-chhoah。 \nSat-tan3開始講：「阿富汗親王，你到底有好好teh顧守我e5領土，a2是iu5-goan5辜負我nih？我知，已經無所在thang tng2-seh8 lah。」 \nI無得tioh8回答，所有聽眾親像hou7人念咒soa3 boe7講話e5款，真安靜。 \n「Oe2！講mah！In有進入你e5所在無？」 \n「我e5主，in已經進入我e5所在。」 \n魔王大siu7-khi3，跳進前來大聲hoah講：「阿富汗親王，你對我有忠實a2無？」 \n「是，我e5主，我有，總是無辦法，goan2已經盡所oe7 lah，到ti7 chit8年前，goan2 hia i"}
{"text": "au2無有chit8 e5靈魂聽tioh8福音，總是有2 e5青年人受派來。」 \nSat-tan3 chhah嘴講：「In應該tioh8受咒阻。」 \n親王繼續講：「所有e5教會long2 teh為in祈禱，in long2知影，福音若無傳到每chit8 e5所在，每chit8種言語e5人，耶穌是boe7 oe7 tng2來，m7 na7 an2-ni in有天使teh保護，oh！是，goan2有興戰，總是ti7 in e5面前khia7 boe7-tiau5。In來了後，經過chit8禮拜就有chit8人接納基督，iau2有其他真choe7人聽tioh8福音 lah！」 \nSat-tan3大聲嚷，「現在，所有e5 long2失敗lah，ti7中國kap印度已經有幾na7千人得救lah，總是tu2-chiah所聽tioh8 e5消息是第it bai2，基督taN真可能現在就oe7來，至少I來e5時間boe7-oe7延chhian5 lah，hiah-e5人已經決心tioh8到所有e5民族，所有各種言語e5所在，也到ti7每chit8 e5國家傳福音。Ah！TaN有災厄，我有災厄！」"}
{"text": "第3章<BR>Sim2-mih8是教會至上E5工作？ \n請你開聖經I2-sek-liat8 3：17-19，我beh將chit段聖經節e5幾句話改變tam7-poh8。我愛hou7 i適合ti7 lan2，現在tui3 17節來開始。「基督徒e5工作者，我設立你做I2-sek-liat8街守望e5人，所以你tioh8聽我e5嘴所講e5，替我警戒in，我tui3 phaiN2人講，你的確oe7死；若你無警戒i，無用oe7警戒i e5性命，就hit-e5 phaiN2人beh死ti7 i e5罪；總是我beh tui3你e5手討i e5性命，設使你警戒phaiN2人，也i無oat8-tng2離開i e5 phaiN2所行kap i e5 phaiN2路，就i beh死ti7 i e5罪，總是你有救你ka-ki7 e5性命。」 \n「我beh tui3你e5手討i e5性命」，我讀tioh8 chit幾句話e5時chun7，我起chhoah起來。「我beh tui3你e5手討i e5性命。」 \nChit幾年來我受tioh8 chit8句宣教標語e5感動。現在我beh ka7你講chit-e5，che是我看做比其他e5事koh khah有意義e5，就是講：「教會至上e5工作，就是對全世界傳福音」，我全心相信chit-e5標語，耶穌基督e5教會最重要e5工作就是對世界傳福音。 \n世界 \n我對chit-e5標語中愛theh8 3句話來，然後chit8句chit8句ka7 i強調。第一，我愛theh8最後e5 chit8句話，就是「世界」 chit句。上帝真疼世界，就將I e5獨身kiaN2賞賜hou7世界。耶穌基督e5死，是為tioh8世界，上帝所teh想e5，就是世界。I也愛lan2 tioh8有chit款e5心。 \nLan2 choe7-choe7人teh守望，差不多long2是只有"}
{"text": "守chit8小部份na7-tiaN7。Lan2只有看見ka-ki7 e5團體，ka-ki7 e5鄉村a2是城鎮，long2無teh關心其他e5所在。有choe7-choe7人只有為tioh8 in ka-ki7 e5教會teh想na7-tiaN7，對其他e5教會所teh做e5事long2無有tam7-poh8 e5關心。總是有e5人，有khah大e5異象，in看見所toa3 e5全市a2是全省，in真歡喜獻in e5金錢來準備全市，全省e5佈道大會。In e5守望thang講，也是只有chit8小部份na7-tiaN7，in的確無關心in所toa3 e5市、省，以外e5地方。若是iau2有chit8-koa2人in有koh khah大e5異象，in關心ti7全國，in歡喜盡in e5力量teh準備全國佈道e5工作。總是chiah-e5人也只有是chit8部份e5關心na7-tiaN7，in的確無關心ti7別e5國家。有人有koh khah大e5異象，in歡喜為tioh8 in所toa3 e5大陸來準備一切傳道e5工作，chiah-e5人e5守望也是只有局部tek e5，因為in無關心ti7 in e5大陸以外e5所在。但是也有人是關心ti7全世界e5事，in關心歐洲，亞洲，南北美洲，choe7-choe7海嶼，in有上帝e5看法，就是上帝愛lan2 tak8人tioh8有e5異象。 \nSiaN2事hiah-nih8 choe7 e5人只有守望chit8小部份nih？上帝kan-taN關心黃種人無關心ti7烏人mah？上帝kan-taN關心白人就無關心ti7 hiah-e5赤色e5人mah？是lan2 e5目chiu無看tioh8全世界，a2是近視beh？我beh離開牙買加島嶼chiuN7飛機e5時chun7，我只有看見附近e5光景na7-tiaN7。然後飛機pe起來chiu"}
{"text": "N7到koan5 e5所在，hit-e5我有看見真choe7 e5田園kap厝宅。總是goan2 peh-chiuN7 koh khah koan5 e5時chun7，就thang看tioh8 ti7 hng7-hng7 e5山谷kap choe7-choe7山。最後goan2有看見牙買加島嶼全部lah，i親像chit8粒e5寶石ti7加勒比海e5中ng。設使goan2若oe7 thang chiuN7 koh khah koan5，goan2一定oe7 thang看tioh8西印度所有e5島嶼lah。 \n上帝tui3 I hia，siang7時oe7 thang看tioh8全世界每chit8 e5國家，大陸kap島嶼。設使lan2若離開lan2 e5所在到koaiN5-koaiN5 e5位，lan2就oe7 thang看見耶穌所看tioh8 e5世界。總是ti7 lan2中間，有人m7-bat出外，也m7-bat聽旅行家所講e5事，m7-bat學習地理，關係離開lan2真hng7 e5所在e5事long2無sim2-mih8知影。 \nSiaN2事lan2 ka-ki7想lan2是比世界別所在e5人koh khah重要neh？我到tak8所在，常常聽見chit款e5話。我ti7英國e5時，有聽見hia e5人講，「Goan2是chia e5百姓」。我ti7澳大利亞，紐西蘭e5時也聽見hia e5人講，「Goan2是chia e5百姓」，我去美國，也ti7 tak8所在聽見，「Goan2是chia e5百姓」。有chit8-pai2我到ti7太平洋chit8 e5小島，hia e5土人也teh講，「Goan2是chia e5百姓。」 In常常ka7我講，「Lin2美國人，siaN2事toa3 ti7 hiah-nih hng7，離開文明，到ti7邊界e5所在nih？SiaN2"}
{"text": "事lin2無beh tiam3 ti7 khah近世界中心e5所在nih？」 In e5意思是愛講，英國人kap美國人是tiam3 ti7真hng7 e5所在，離開文明e5邊界hit peng5。Hiah-e5土人雖然toa3 ti7太平洋細細e5島嶼，總是in想，所toa3 e5所在是世界e5中心。TaN問題是in所關心e5只有in ka-ki7 e5所在na7-tiaN7，in long2無有chit8 e5世界e5異象，in想in是世界最第一要緊e5百姓。 \nSiaN2事lan2 oe7 an2-ni想？Kiam2-chhai2是因為lan2 teh想，lan2是全世界人數第一choe7 e5。我真驚ti7 lan2中間iau2有人無明白ti7世界iau2有其他國家e5百姓是人數比lan2 koh khah choe7，lan2 m7是海邊沙埔中只有chit8粒e5小圓石。 \n我ti7印尼e5時，有坐車過爪哇島嶼，我用12點鐘，tui3東peng5到西peng5，koh用4點鐘tui3南到北。總是我若ka7你講，爪哇chit-e5島嶼是全世界人口第一choe7，你kiam2 beh信？Ti7 hit-e5小小e5島nih8有5千萬e5人口，我thang將15 e5爪哇島he7 ti7加拿大，iau2 oe7 koh chhun choe7-choe7所在，總是爪哇島e5人口kap美國比起來，是只有美國人口3份e5 chit8份。設使上帝若關心人口e5 che7-chio2，an2-ni上帝的確khah關心爪哇chiah tioh8！Ti7加拿大e5領土留只有1800萬e5百姓na7-tiaN7，若kap爪哇比較，實在真chio2。 \n上帝若kan-ta關心ti7數字，I一定關心美國khah贏過爪哇，因為爪哇e5人口5000萬，美國e5人口1億8000萬。I一定khah"}
{"text": "關心蘇俄贏過美國，因為美國e5人口是1億8000萬，若是蘇俄e5人口2億。蘇俄是白人e5世界中人口第一che7 e5國家。Koh講chit8遍，上帝若kan-ta趣味ti7數目，I一定khah關心印度贏過蘇俄，因為蘇俄e5人口2億，若是印度e5人口有4億，tu2-tu2是蘇俄e5 2倍。總是最後chit8-pai2來講，設使上帝若對數目真正趣味，I一定koh khah關心ti7中國贏過印度，因為印度e5人口4億，若是中國e5人口有7億。中國ti7世界thang講最大e5國家，ti7世界有4 e5嬰a2出世，其中有chit8 e5是中國人。所以有人講：「上帝一定khah疼中國，因為I創造hiah-nih choe7 e5中國人。」 \n論到我e5國家加拿大，ti7地圖不過佔chit8-sut-sut-a2 na7-tiaN7。設使大西洋kap太平洋e5海水，若ti7 chit8暝e5中間漲起來，淹滿全部e5加拿大，我相信ti7隔日早起，美國e5報紙一定有真choe7報講，「Cha暝加拿大已經tui3世界e5中間消滅lah。」 若用數目來算，lan2 boe7-tang3算做sim2-mih8。Lan2既然是an2-ni，siaN2事ka-ki7 teh想，「goan2是chia e5百姓」 neh？SiaN2事想lan2是比世界其他所在e5人koh khah要緊nih？SiaN2事上帝一定tioh8比別人khah關心lan2 nih？I愛lan2有世界e5異象，an2-ni lan2就thang為tioh8全世界來做傳福音e5工作。基督是為tioh8世界來死e5，lan2若有對全世界傳道e5異象，lan2就oe7 thang看見，I所看見e5世界lah。 \n至上 \n現代lan2來看標語另外chit8句，就是 「至上」。Chit句話 「教會至上e5工作就是對世界傳福音。」 \n對世"}
{"text": "界e5傳道若是lan2最重要e5工作，宣教會議teh開會e5時，lan2應該tioh8放sak一切，去參加每chit8 e5會議。若無，lan2就是無liah8 chit-e5做第一，我相信chit-e5事是比一切koh khah要緊e5，tioh8用lan2 e5行動來表示，lan2是將傳道最要緊e5。 \n第2點，設使lan2若將世界e5傳道做第一，an2-ni lan2 tioh8集中lan2 e5精神，奉獻ti7國外e5傳道，hou7其他無有異象e5人去關心其他e5 tai7-chi3。Hiah-e5 liah8國內e5工作thang最要緊e5人，時常有真choe7工作thang做。總是tui3古早到taN真chio2人關心ti7教會至上e5工作。 \n設使lan2若liah8外國傳道做第一，lan2應該tioh8比其他e5事koh khah大貢獻ti7國外e5傳道chiah tioh8。請問，你若是生理人有khah choe7錢，你beh投資ti7 ta2-loh8？當然是beh投資ti7第一要緊e5生理。因為你ng3望beh發展你e5生理第一要緊e5部份。對外國e5傳道應該也tioh8 an2-ni。對世界傳道是教會最要緊e5工作，lan2應該tioh8將lan2 e5錢，投資ti7 chit-e5最要緊e5部份。若無，lan2就m7是將外國傳道做第一，因為lan2無信che是教會至上e5工作。我感覺真chio2牧師，真正teh信對世界傳道是in最重要e5工作。 \nChit項事我ai3講：「每chit8間教會，用ti7外國傳道e5費用tioh8比用ti7 ka-ki7 e5教會koh khah choe7 chiah tioh8。Che是真有合理e5，lan2若相信，對世界傳道做第一，an2-ni lan2應該tioh8投資ti7外國e5傳道，比用ti7 lan2"}
{"text": "ka-ki7 e5教會e5費用koh khah che7。 \n舊年chiaN月tui3我教會查siau3 e5人，我問2 e5問題：第一，「舊年lan2為tioh8 ka-ki7有用joa7-choe7錢？」 In調查siau3簿ka7我應講，「Su2-bit8-su博士，你舊年有使用4萬5千khou ti7你本教會e5工作」。然後，我就問第2 e5問題講，「Lan2有用joa7-choe7 ti7外國e5傳道？」「舊年你有用29萬8千khou ti7外國e5傳道」。我講，「真好」，但是lin2 kiam2無看m7 tioh8？是lan2 ka-ki7用29萬8千khou，也對外國chiah用4萬5千khou nih？In講，「M7是，goan2無m7-tioh8，你用29萬8千khou ti7外國，用4萬5千khou ti7 ka-ki7 e5教會」。我應講，「真好lah，an2-ni chiah應該，tioh8常常an2-ni chiah好」。設使民眾教會e5 tiong2-chip若來對我講，「用ti7本教會e5費用，應該tioh8比外國傳道koh khah choe7」。An2-ni in的確oe7 liam5-piN接tioh8我e5辭職書，只有oe7-hiau2為tioh8 ka-ki7用choe7-choe7錢，也m7願意對外國傳道用khah choe7錢e5教會，我無愛做in e5牧師。我真歡喜goan2只有為tioh8 ka-ki7用4萬5千khou，也ti7外國傳道用29萬8千khou。 \n數年前我開始創設民眾教會e5時，我有聽tioh8 choe7-choe7項事，但是有chit8項人無ka7我講。到ti7禮拜日，我beh開始頭chit8-pai2講道e5時，會計面憂愁來對我講，「Su2-bit8-su博士，除了chit8項以外，goan2已經將教會一"}
{"text": "切e5事long2 ka7你講lah。」 我theng3候i到底beh講 sim2-mih8 tai7-chi3。停chit8時a2 i就講：「Chit間教會有負債，goan2有chit8-koa2應該tioh8納e5錢，be7-tang3納，ti7會計e5手long2無錢」。I講了後一直看我，親像teh ng3望我oe7 tui3 lak-te7-a2 theh8錢，tui3 i講，「theh8 chiah-e5錢去還債。」 \n若是我無an2-ni做，反tng2 oat8-tng2身，行去講台。總是我teh行e5時，祈禱講，「主ah，我beh tui3 chit8 e5事來知影聖經內面e5意義。」我想到聖經講，「Lin2 tioh8 tai7先求I e5國 (為tioh8 beh擴張上帝e5國到全世界)，kap I e5義，就chiah-e5 mih8 long2 beh soa3 hou7 lin2」。Hit日我為tioh8國外e5傳道來講道。 \n禮拜日暗lah，是我ti7 hia講道e5頭chit8 e5禮拜日，我應該tioh8傳福音e5道理，總是我感覺tioh8講外國傳道e5道理，所以我就講chit題目。Hit暝我請會眾ti7 chit禮拜中tak8暝long2來，in果然long2總來禮拜，in koh再tui3我聽tioh8外國傳道e5道理。拜二in iah8 tui3我聽tioh8外國傳道e5道理，拜3 in koh再聽tioh8另外chit8篇關係外國傳道e5道理，拜4暗我iu5-koh講外國傳道e5道理。拜5聽眾增加，kiam2-chhai2是為tioh8稀奇e5因端來e5，總是in所聽tioh8 e5 iu5-goan5是chit8篇關係外國傳道e5道理。 \n我teh想in的確saN-kap teh講，「Goan2 chit位新牧師，goan2真boe7"}
{"text": "了解i，親像除去外國傳道以外無有sim2-mih8道理e5款。TaN第2禮拜日teh beh到lah，kiam2-chhai2 i beh真正開始講道。」 \n第2禮拜日到lah，我oe7記得hit日na2親像cha7日chit8般樣，ti7早起時e5禮拜，我報告講：「今a2日lan2 beh舉行3 pai2 e5禮拜，也beh為tioh8國外傳道奉獻3 pai3，頭chit8-pai3是早起，第2 pai3是e7-pou，第3 pai2是e7-am3」。有chit8部份e5人親像tioh8驚e5款teh看我，若是我就開始我e5工作lah。我得tioh8 chit8 e5宣教師e5幫贊計畫beh開宣教師會議。決定an2-ni做，hit早起我講關係外國傳道e5道理，也請會眾tioh8為tioh8國外傳道來奉獻。下午暗時e5聚會long2 saN同，我ti7 chia long2無講到有為tioh8本教會來奉獻。我也將所奉獻e5做外國傳道e5 lou7用。若親像an2-ni koh繼續落去，oe7 chaiN2樣。 \nIn piN3做真關心國外傳道，參加聚會e5人額日日加添。Choe7-choe7靈魂得救，教會內面e5座位真緊就坐滿，無久in也得tioh8異象，所以in就開始奉獻，奉獻in過去所m7-bat奉獻e5。Ti7幾禮拜中，真緊就將教會e5債務long2還清楚，koh tui3 hit日到今a2日，ti7 goan2 e5工作中，long2 m7-bat koh看見負債chit-e5字，goan2知影goan2將應該he7 ti7第一e5 he7 ti7第一e5時，上帝本身就ka-ki7工作。 \n一般e5教會所tu2-tioh8 e5困難，就是將車he7 ti7馬e5頭前，然後牧師受命開車，坐ti7 i e5位駛車。總是lan2若接納上帝e5計畫，lan2就真容易看beh"}
{"text": "去ta2-loh8就去ta2-loh8，車就真好駛lah。所以tai7先tioh8努力將上帝國曠闊到全世界，然後上帝就oe7將一切e5欠kheh賞賜lan2，因為上帝e5計畫的確boe7 oe7失敗。 \n設使我若受聘請到ti7另外chit8間教會，也hit間教會iu5-goan5有負債，我的確oe7照以前e5做法去做。我的確beh開chit8 e5大e5宣教師會議，後來求上帝來關心地方e5債務。上帝的確boe7辜負我。所以lan2應該tioh8做e5，就是tioh8 tai7先去做，然後se3-ji7看上帝e5工作。 \n教會 \n第3句我所beh強調e5就是 「教會」 chit句話。「教會至上e5工作就是對世界傳福音」，我所teh講e5教會就是全部e5教會。譬如來講，ti7民眾教會無女宣道會。Goan2決定無愛chit款e5組織，我m7是反對chit款e5團體，我beh為tioh8每chit8 e5女宣e5團體真感謝上帝。有時宣教e5光是tui3女宣團體發出。總是我ai3用2分鐘久e5時間就beh hou7你明白，chit8款e5組織對goan2是無必要e5。 \nKa2-su2我ti7女宣e5聚會，對in講，「現在lin2 beh chiaN5 chit8 e5女宣教師團，lin2所tioh8做e5工作就是將福音傳到全世界，che是lin2 tak8 e5所tioh8最要緊e5工作」。若an2-ni，以後我beh對每chit8人，a2是教會內其他組織講話e5時m7知beh an2-choaN2講？Hit時我kiam2-chhai2 tioh8講 an2-ni 「Chit-e5 m7是教會內最要緊e5工作，不過是chit8小部份e5事，是教會工作真choe7中e5 chit8部份na7-tiaN7，hou7 hiah-e5婦jin5人去關心就好，in oe7關心ti7世界傳道，"}
{"text": "所chhun e5 lan2，----就是lan2 chiah-e5 ta-pou人----lan2 tioh8做真實有價值lan2 ta-pou人所tioh8做e5事。」 \n無！每chit8人ti7我e5教會，long2是宣教師會e5 chit8份子。我真期待，80名a2是koh khah choe7 e5聖歌隊員，全部long2有接納in e5責任，所有e5長老，執事，會友，每chit8 e5招待員，每chit8 e5主日學教員，a2是事務員，每chit8 e5 ta-pou gin2-na2 kap cha-bou2 gin2-na2 long2 tioh8貢獻ti7國外傳道。我無愛pe7母奉獻in kiaN2兒，goan2愛教示gin2-na2 tioh8奉獻in ka-ki7，tui3 in 5歲a2是6歲e5時in得tioh8 chit-e5教示，到ti7長大e5時，m7免koh tui3別人來學習chaiN2樣來奉獻，a2是幫贊人。 \nChit-e5工作是比sim2-mih8組織koh khah要緊，因為che是屬ti7全部教會。每chit8人long2得tioh8異象e5時，就long2 oe7開始工作。Lan2 e5標語是，「每chit8 e5基督徒long2是宣教師」。Che就是全教會e5工作。 \n是CHAINN2樣做CHIANN5 E5？ \n無論我去sim2-mih8所在，人long2問我chit-e5問題。「你是chaiN2樣來得tioh8 chit款e5奉獻？Hiah-e5錢是tui3 ta2-loh8來e5？你e5教會有真choe7百萬富翁mah？」 加拿大天主教新聞e5編輯，看tioh8 goan2 e5報告表所感覺e5，i寫phoe ka7我問講，「你e5教會有真choe7百萬富翁mah？」 我ka7 i應講：「無」 i真tioh8驚，後來i"}
{"text": "ti7天主教e5刊物中有寫chit8篇真長e5文章講，「Chit8位熱心e5牧師領導e5奉獻是比tui3安大略教區所有e5天主教教會e5奉獻koh khah choe7。」 I講，「Lan2是信仰e5真實e5管理人，總是lan2 hou7 chit-e5新教e5教會贏過lan2，che是chit8件真kian3-siau3 e5事」。當然i e5意思是beh激勵天主教e5信徒對奉獻koh khah熱心。無，goan2無百萬e5富翁，講實在話，ti7 goan2教會，無有chit8 e5有財產e5人，goan2 e5奉獻是tui3真choe7平常e5會友來e5。 \n有chit8-pai2 chit8 e5大教派e5外國宣道教士問我講，「Kiam2有sim2-mih8祕訣」。I愛知，siaN2事in教派e5奉獻teh減chio2。我ka7 i講，「某某博士ah，你就是將你e5外國傳道犧牲ti7預算e5內面，你叫會友為tioh8預算來奉獻。然後你將所得tioh8 e5錢照你所看最需要e5來分配。An2-ni做是boe7用得，你boe7用得將hiah-nih8要緊e5世界傳道，he7 ti7預算中抽出來，he7 ti7每chit8 e5人long2看oe7 tioh8 e5講台頂。真choe7男女青年受感動beh志願做宣教師e5時，會眾所需要e5，並m7是預算表，就是聖神e5感動」，i聽我講chiah-e5話了後，就贊成我所講e5。 \nGoan2 tui3 ta2-loh8來得tioh8 chiah-e5？Kiam2-chhai2我若對你講，一定oe7 hou7你有幫贊chiah tioh8。 \nGoan2得tioh8 chiah-e5錢，m7是tui3聖餐，慈善chhi7議會，音樂會，雜貨買賣來得tioh8 e5。我m7是反對chiah-e5來得tioh8錢，因為會友無愛做ch"}
{"text": "iah-e5 tai7-chi3。Chit8 e5生理人teh做i所無愛e5生理，i kiam2 oe7成功？現在goan2 teh支持350名e5宣教師，每個月goan2 tioh8 ai3有2萬khou，若無，hiah-e5宣教師oe7 tu2-tioh8艱苦。請問，lin2做生理e5人有幾e5有chiah nih8大e5責任neh？設使你每個月若一定tioh8 ai3有2萬khou，你beh an2-choaN2？設使若有350名e5工人，teh oa2靠你來生活e5時你beh chaiN2樣？我ai3 ka7你講：「上帝的確無辜負人，無論我ti7國內a2是國外，ti7英國，澳大利亞開佈道大會所需要e5金錢long2無欠kheh，照常得tioh8也照常支出」。 \n現在請ka7我講，「你kiam2 bat tui3雜貨e5買賣得tioh8 2萬khou？若是無，做hit-e5事有sim2-mih8 lou7用？An2-ni我tioh8 chaiN2樣做？當然tioh8換別款e5方法，就是oe7-thang得tioh8夠額e5金錢e5方法。Choe7-choe7人有chit款e5想法就是，「Kiau-ti7 Bou7-lek8死去e5時，Kiau-ti7 Bou7-lek8 e5上帝也死去。」 總是我ai3講上帝boe7 oe7死，I2-li7-a e5上帝現在iau2 teh活，I oe7做出所需要e5神跡。「我ka7你講，你若信我，你kiam2 boe7看見上帝e5榮光？信e5人凡事long2 oe7。」 \n過去30年久每年goan2 long2開宣教師會議，期間是4禮拜久，有5 e5禮拜日。聚會chit8日3 pai2，早起時，e7-tau3時，e7暗時，tai7先hou7參加聚會e5人有國外傳道e5異象了後，goan2就舉行靠信心e5奉獻，goan2 e5會眾就表"}
{"text": "示ti7 beh來e5 12個月中所pe7-thang奉獻e5數目。 \n波士頓公園路教會，有chit8 pai2請我去開佈道大會，我就去。Hit時會場人che7到滿滿，真choe7人無座位。Khia7 e5大部份，long2是青年人，long2有接納基督。教會e5牧師請我到i e5辦公室，ka7我講 「Su2-bit8-su博士，chit間教會135年e5歷史中m7-bat開chit8 pai2 e5宣教師會議。Goan2知你ti7你e5教會每年long2有開chit8 pai2，你有歡喜為tioh8 goan2開chit8 pai2 hit款e5會mah？我問i e5教會tng時chit8年中獻joa7 che7 ti7外國傳道。I應答是chit8年3千2百khou。所以隔年我就帶chit8群e5宣教師到i e5教會去開宣教師會議，以後6年久我繼續ti7 hia開chit款e5會議。舊年hit間教會有奉獻27萬6千khou做外國傳道e5 lou7用。感謝主，ti7過去幾年久有tui3 3千2百khou進步到27萬6千khou，che long2是宣教師會議e5結果。 \nKoh chit8 e5例就是我ka-ki7 e5教會，30年前我有開chit8 pai2宣教師會議，hit年e5奉獻是3千5百khou，若是今年最後chit8遍，goan2所收e5奉獻是31萬4千khou。現在goan2所有e5金額是超過450萬khou，che是宣教師會議所做e5。Che是beh hou7會眾得tioh8異象e5法度，in得tioh8異象e5時chun7，就開始奉獻lah。 \nChe m7是真困難e5事，每chit8間e5教會long2 thang做。你tioh8看tak8人有得tioh8異象，long2有份ti7 chit-e5異象e5工作。幾年前goan2 tak8人e5獻金平均是1"}
{"text": "年5 khou，總是有3000名e5奉獻者，所以goan2就得tioh8外國傳道e5奉獻1萬5千khou。最近in chit8年平均e5奉獻是10 khou，an2-ni goan2 chit8年就oe7-thang得tioh8 3萬khou e5奉獻。後來in進步到15 khou，goan2就得tioh8 4萬5千khou。Chit款e5奉獻boe7 thang算做sim2-mih8，只有oe7 thang講是親像gin2-na2 teh thit-tho5 e5奉獻，因為大部份e5 ta-pou gin2-na2 chit8年至少也oe7 than3 15 khou，若an2-ni chit個月只有是chit8 khou銀na7-tiaN7。我e5細kiaN2 Po2-lo5，ti7數年前，有做tam7-poh8 e5 mih8件出去賣，將所得e5 long2奉獻。我e5家庭所獻e5是Po2-lo5所獻e5 2倍，long2總算，goan2 hit年平均每人有96 khou e5奉獻。Lin2所tioh8做e5，就是tioh8 hou7每chit8 e5會眾有異象，每chit8 e5會眾long2 chiaN5做有規矩e5奉獻者，an2-ni問題就解決lah。 \n有chit8 e5故事講，耶穌to3-tng2去天頂，I ti7 hia tu2-tioh8天使 Ka-pek-liat8。主講，I ti7地面chiuN7已經完成工作。 \nKa-pek-liat8問講：「An2-ni你e5計畫是siaN2款，chaiN2樣chiah oe7 hou7福音傳開闊？你有留chit8 e5大e5組織kap好e5計畫？」 \n救主應講，「無，我無留sim2-mih8款e5組織；只有chit8小khoa2 e5學生，in e5出身long2是san3-chhiah，in oe7將福音傳出"}
{"text": "去。」 \nKa-pek-liat8講：「設使in若無an2-ni做，你kiam2有sim2-mih8計畫？」 \n救主悲傷應講：「我無其他e5計畫。」 \n將來有chit8日，千千萬萬e5異邦人beh ti7主e5寶座前，用手指lan2，責備lan2，in beh哭出來講：「無chit8 e5人關心我e5靈魂。」 你kap我beh出大聲，想beh來辯解講，「主，我kiam2是teh顧守我e5兄弟mah？」 主beh應你講：「你兄弟e5血有siaN2對阿非利加，亞細亞，眾海島ng3我哀叫。」 你兄弟e5血e5聲，是，你beh得救到天堂，總是你兄弟e5血ti7你e5手nih，就是hiah-e5 kap你接觸e5人e5血。 \nBeh做守望e5人實在m7是chit8件輕鬆e5事。「我beh ti7你e5手中討i e5血。」 教會至上e5工作，就是世界傳道，對chit件事，請問，你beh chaiN2樣來做？"}
{"text": "古早，ti7 1個有真sui2 e5 山kap真清e5湖e5細e5國家--nih8，有1個人。伊逐日真快樂peh山liau5水，去jiok hiah-e5飛禽走獸。 \n有1日，伊看見真sui2 e5 公e5 鹿仔tui3伊e5面前走過去，伊看著就一直ka7伊jiok8。Hit隻鹿仔看著人teh ka7伊jiok，就走ju2緊，hit個少年人也走愈緊。經過田野、nng3過樹林，煞走入去深山nih8。伊m7-na7無掠著鹿仔，也煞m7知路lah。伊真後悔伊m7應該亂亂追jiok。伊真喘坐ti7大石頂歇睏tiap8-a2久。忽然間伊聽見「救命oh－」e5聲音，伊著一驚，想講，「Chiah-nih8深山 e5 內面iau2有別人ah？」伊向邊仔看來看去，只有看見1隻大鷹tui3頭殼頂飛過，大隻鷹 e5 雙腳giap8 1個人，聲音是tui3 hia出來e5。扑獵e5人就隨時提伊e5弓箭趕緊瞄準，就射去。 Hit隻鷹「Oa2」1聲就跋落來。扑獵e5人趕緊走去看，伊看見1個矮矮 e5人tui3鷹e5下面爬出來。Hit個矮老人ka7伊說多謝，koh講beh送伊寶貝e5 物件，所以這個扑獵e5人就toe3矮老人行。In poaN5過幾若個山，行到1個真神秘 e5 山洞nih8。山洞內有幾間真sui2 e5 房間。矮老人將幾間房間攏hou7伊救命恩人看。扑獵e5人看見hit內面囥e5差不多攏是金銀財寶kap人所罕得看e5寶貝。矮老人ka7伊講伊thang照所愛e5揀1項提轉去厝nih8。扑獵e5人看見1隻真燦爛koh真sui2 e5 船，hit隻是用金做e5。這隻船奇怪e5，m7是kan-ta會行水面，也會飛去空中親像飛船。所以扑獵e5人就ka7伊討hit隻船，真歡喜peh起去。扑獵e5人請矮老人ka7伊教怎樣駛hit隻船以後，就kap伊相辭，真歡喜駛船飛--去空中lah。伊ti7真懸 e5"}
{"text": "雲頂一直飛感覺真歡喜，直直飛，飛到看見下面有1個真sui2 e5 厝有1個花園。伊也看見有1個真清 e5 水池，伊就飛落來歇ti7水面。這時有1個有金色頭毛e5少年查某囡仔tui3花堆 e5 中間nng3出來，向扑獵e5人講，「Ah，真sui2 e5 船ah，你會thang chhoa7 我去thit-tho5 be7？」扑獵e5人當然真歡喜，就帶伊飛到空中。In直直飛，無偌久看見海中有1個細島嶼，開真濟sui2 e5 花，in就將船降落ti7 hit 個島，ti7 hia thit-tho5。 \nHit個扑獵e5人已經感覺真厭sian7，煞睏去。Hit-e5查某囡仔看見扑獵e5人睏去，煞起歹心將飛船駛走，因為1路伊注意扑獵e5人駛船e5方法。Hit個扑獵e5人直直睏到天光才醒起來。伊目珠joe5-joe5 leh才發現相kap來e5查某囡仔無看見，koh hit隻寶貴e5飛船也無看見影lah。扑獵e5人才知去hou7查某囡仔騙去lah，總是ti7這個島嶼有甚物辦法。所以伊就慢慢想辦法，siang7時伊感覺腹肚真枵，伊就ti7 hia chhoe7食物，果然伊chhoe7著濟濟梨仔樹結濟濟大粒e5果子，也有紅e5、也有青e5，hou7扑獵e5人嘴noa7煞禁be7 tiau5，直直流出來。伊就挽1粒紅e5來食。食了後感覺身軀奇怪，伊e5頭殼感覺真重，伊1下摸「Aih ah！」喝1聲，這就害lah，伊e5頭殼頂煞發2支角，koh繼續直直長起來，伊煞哭出來。伊e5腹肚1下枵伊koh挽1粒青e5食落去，真奇怪，伊e5頭殼煞變較輕。Ah，奇怪，食青梨仔、頭殼頂e5角煞勼去。 \n扑獵e5人真歡喜就挽真濟紅e5 kap青e5梨仔就準備beh帶轉去。無久，伊看見有1隻船tui3附近過，就褪衫起來iat8，船頂e5人看--tioh8，就駛來ka7伊載轉去。 \n轉來到城nih8，伊才知影偷"}
{"text": "駛伊e5飛船e5、就是國王e5查某子。伊就假做賣物件e5，行到王宮e5 廚房，hiah-e5 衛兵m7准伊入去，伊強beh入去，koh大聲喝，「我將這粒梨仔beh送hou7公主，我beh將世界最好e5梨仔獻hou7公主！」這時ti7廚房內teh煮飯e5聽著，出來1下看，看著in所m7-bat看著e5好梨仔，伊就ka7衛兵講，「Oeh，oeh，lin2若hiah歹、我bo5 ai3飯hou7 lin2食，hou7伊入來！」扑獵e5人才會thang進到王宮內，將chiah-e5紅色e5梨仔賣hou7煮飯e5。 \n煮飯e5將chiah-e5最好e5梨仔送到公主e5房間hou7伊食。公主看著hiah-e5梨仔非常歡喜，就直直食。總是無久公主e5頭殼頂也生角出來。這個代誌hou7國王kap全宮內e5人起著驚，國王叫勇士giah8鋸仔來鋸chiah-e5角，總是無論怎樣鋸、to鋸be7落去，反轉煞愈長起來，公主煞be7 tin2動。公主逐日流目屎，飯也煞食be7落去。國王攏想無辦法，就命令全國e5人，若有人會thang醫治這個奇怪 e5 病，beh將公主嫁hou7伊。伊出命令了後，濟濟出名e5醫生去ka7伊醫，總是無人有法度。少年e5扑獵e5人看著機會來lah，就也beh去王宮醫公主。伊就受chhoa7到公主e5房間，伊看見真軟弱e5公主，滿面真煩惱；公主看著伊，感覺真見笑。扑獵e5人ka7公主講，「你患著這個奇怪e5病，是上帝teh責罰你，你若認罪，koh決心以後無beh koh犯，就會隨時好。」公主聽了隨時認伊e5過失，向上帝懺悔。扑獵e5人才將1粒青梨仔hou7公主食。眾人e5目珠攏teh看，公主e5角真緊就勼去，面色也變真好，回復以前e5美麗。 \n公主真歡喜，眾人大聲喝，國王隨時宣佈hit-e5扑獵e5人kap公主結婚，全國e5人攏真歡喜食chhiN-chhau，慶祝十日十暝。"}
{"text": "古早ti7非洲有1隻大象toa3 ti7樹林內，因為伊真大隻koh真有力，就真愛kap別隻動物相ian2。伊逐日食飽閒閒tou是teh chhoe7相ian2 e5 對手。 \n有1日伊tu2-tioh8 1隻麒麟，就ka7伊招呼講，「麒麟兄，來kap我相ian2好無？」「象兄，m7 ah，你看我e5腳hiah長，身軀chiah san2，怎樣會thang kap你相ian2！」麒麟真謙卑an2-ni講。「無要緊，我只有用1腳kap你ian2就好，」講an2-ni就走去，麒麟歹勢推辭，就開始相ian2。無joa7久象用腳踢倒麒麟lah。麒麟倒落塗腳4腳向天，大象企ti7邊仔大笑，恥笑講，「看leh，你這個無路用e5物，趕緊倒去koh食乳好lah。」 麒麟真見笑趕緊peh起來就走。 \nKoh有1日，大象ti7樹林內tu2著1隻斑馬（身軀有1條1條e5白kap烏e5痕，kap馬相像形狀），伊就ka7伊招呼講，「Aih ah！美麗先生，來kap我相ian2好無？」斑馬講，「M7 ah，象兄我真久m7 bat相ian2，我也著趕緊去chhoe7食物！」象講，「無要緊，我用2支腳niu7你」，就走倚去。斑馬掠做是teh thit-tho5，就準備好勢kap象相ian2；總是無久，斑馬就倒ti7塗腳lah。大象真歡喜就ti7 hia跳舞。斑馬看伊an2-ni ian2贏伊，只有忍氣離開伊去。 \nTui3 an2-ni，大象就驕傲起來，伊相續kap獅、老虎、熊、豹比賽，總是無人會贏伊；伊掠家己做樹林內e5王lah，就看輕以外e5野獸。 \n有1日伊ti7樹林內e5大廣場（真闊e5所在），tui3所有 e5 野獸宣佈講，「甚mih8人敢kap我相ian2？Lin2若m7敢，我就做樹林e5王lah；以後大家著順趁我e5命令，出在我差用...」。這時所有e5野獸攏相看，大家攏真煩惱beh變怎樣。T"}
{"text": "u2-tu2 ti7這時，ti7遠遠e5所在聽著1個細細e5聲音，「我beh kap你比賽！」 Ah！原來是1隻細細e5松鼠，用尾捲ti7樹枝向大象講話。 \n大象恥笑伊講，「He2，你這隻細隻松鼠，m7-thang憨想，我會用腳踏死你。」「你m7-thang看輕我，我beh kap你比賽，總是我有1個條件」。「甚mih8條件？我用1條尾也敢kap你比賽！」「M7是lah，我m7是這款條件，我e5條件是你著先ka7我做1個懸台，因為我身軀細細；比賽e5時人看be7 著，」松鼠大聲an2-ni講。 \n「好，大家tau3幫贊leh，看松鼠beh怎樣kap我比賽！」大象講an2-ni，其他e5野獸就開始起造1個懸台。無久懸台做好lah，台做了真懸。大象驚做了無堅固，代先peh起去試驗。Ah，真危險，伊真小心也真緊張才peh到頂面；aN3頭1下看，ouh，會驚人。伊想beh取消這場 e5 比賽，總是已經答應了lah，thai2會thang ti7眾野獸e5面前表示驚惶leh！伊想松鼠hiah細隻，若看hou7準，1腳就beh結束這個比賽，家己隨時就做王lah。到hit時m7知joa7威風ah！想想--leh，就向小松鼠講，「Oeh，小松鼠，起來，大王已經準備好lah」。小松鼠1下聽著隨時就1下跳到頂面。比賽開始，所有e5野獸攏注目看台頂，siang7時也為著小松鼠煩惱。大象就gia5 1支腳起來，聽候小松鼠倚來e5時beh ka7伊大下踏落去。聰明e5小松鼠，跳來跳去，有時用前爪jiau3大象e5鼻，抑是耳仔kap尾。大象用3隻腳企ti7 hia，企1下久感覺艱苦，koh一下看下面koh較驚。這時台e5下面眾野獸喝講，「小松鼠！加油ah！」小松鼠聽著眾野獸e5喝聲，跳koh較hoat8-phoat倒爿正爿烏白跳烏白jiau3。大象起受氣，看著有機會，大下cham3落去，無扑算用siu"}
{"text": "N大力，身體失落平衡，身體搖1下，煞「phong2」1下，跋落台下。小松鼠也跳落來，企ti7大象e5身軀頂，講，「緊起來咱koh比賽1場。」總是大象peh be7起來，伊感覺全身軀攏teh疼，目珠前看be7清楚。其他 e5動物齊聲喝講：「1、2、3、...... 9、10。Oah，大象輸lah，小松鼠勝利lah。」大象tui3得著這擺e5教示以後，m7敢koh驕傲，也m7敢家己講beh做「樹林e5王」lah。\n(家庭e5朋友第75期，1964年5月)"}
{"text": "第2章<BR>Ti7 Koan5樹頂做工E5人 \n「Ti7 koan5樹頂做工」 che是不可思議e5技術，是無平常，是boe7 thang比pheng7 e5技術。Ti7太平洋海岸e5所在，有chit8 koa2無煩無惱e5 chho3柴工人。Ti7 in e5人生中有chit8項hou7 in絕對boe7 tang3 boe7記得e5經驗，就是in teh看hit-e5 ti7 koan5 e5樹頂做工e5人e5時，in看見hit人親像無teh注意，無神經，無驚惶e5狀態，ti7地面kap空中teh工作e5時，in替hit人真驚，驚到起tio5起來。 \n前chit8日所keng2-tioh8 e5大樹是----300呎koan5 e5道格拉斯棕樹，樹頭e5直徑有5呎，直chhun到樹頂，chit款樹ti7英屬e5哥倫比亞常常有看tioh8。 \n有chit8 e5大約19歲e5青年，是專門做chit款e5工e5，就是peh-chiuN7 hiah-nih8 koan5 e5樹頂做工。至少ti7 hit日i是真快樂，面貌有安全妥當。已經幾na7禮拜久受特別e5訓練了後，就chiaN5做chit-e5海岸，第一 gau5 ti7 koan5樹頂做工e5人。Hit日i e5 kha，穿有鐵釘e5鞋，koh帶soh，縛ti7腰nih，就跳chiuN7樹e5中骨，ti7地面chit8大群chho3柴工人iau2-boe7感覺e5時，i親像phong3鼠chit8般樣peh-chiuN7 50呎koan5 e5所在lah，i將soh hiat chiuN7 koan5，縛好勢，將鐵釘鞋chhah ti7樹e5中骨，頭殼kiah8 koan5，chit8步chit8步peh-chiuN7 koan5去，i e5身體已經準備beh應付一切e5動作。 \n直直peh，koan5 koh-kh"}
{"text": "ah koan5，i一直peh起去，因為i e5動作，樹頂就前後一直搖動。下面e5人將in e5身體hiaN3後，頭殼ng3頂面看chiuN7 koan5去，經過hiah-nih8久e5時間，in e5 am7-kun2就酸koh疼，目chiu看siuN久也soa3霧去。Tui3 tak8所在long2 oe7-thang聽tioh8歡喜kap o-lo2 hoah叫e5聲teh鼓舞i，熱誠e5聲音ng3空中傳chiuN7去，i ti7樹頂真努力工作，盡i所oe7 ti7 hia做工。 \n現在i停kha lah，hit所在koan5有200呎！實在有夠額koan5，i就開始工作lah，將斧頭theh8出來，開始chho3柴，將樹e5周圍直phut。I e5身體向後面然後用力phut落去，siang7時柴iu3親像雨，落ti7下面hiah-e5 chho3柴工人hia。Teh chho3 e5時有2項事i tioh8真注意，che 2項事真有可能發生危險，i的確tioh8盡量閃避chiah-e5危險。頭chit8項就是teh chho3 e5時tioh8真se3-ji7，若chho3 m7-tioh8所在，chho3 tioh8縛i e5身軀e5 soh，an2-ni一切就完lah。Chit項事ti7幾na7禮拜前ti7溫哥華島有發生，chit8 e5工人無注意亂phut，i碎kou5-kou5 e5身體hou7人埋葬ti7樹kha。Koh chit8項就是i chho3樹e5時，tioh8 chho3好勢，若無，樹oe7倒tui3 i chit peng5來，將i e5身軀破做2 te3，chit款e5事也發生過。 \n若是chit-e5青年人，是真oe7 hiau2保守i ka-ki7，所以一切e5經過long2真順利。樹頂hit部份受chho3落來，i叫hiah-e5 t"}
{"text": "i7下面e5工人long2 tioh8走。Chit時i oe7 tu2-tioh8真危險，就是樹e5頂部份teh beh斷e5時，樹oe7前後搖到真厲害，搖e5闊有15-20呎。Hit時tioh8 oe7-hiau2順勢kap樹saN-kap做夥搖，若無，面就oe7 hou7樹kong3-tioh8，就piN3做肉醬。有真choe7 ti7 koan5樹頂做工e5人，in e5面long2 hou7樹phah到piN3肉醬，因為in iau2 boe7 kap樹saN-kap tin2動e5時，hiah大e5樹chit8-pai2 koh chit8-pai2 phah to3-tng2來，面受phah到非常厲害。 \n忽然間i停止一切e5工作，是sim2-mih8 tai7-chi3？In看見i thau2開縛ti7腰e5 soh，趕緊拖開i e5鐵釘鞋，liu落去約有12呎e5所在beh閃避樹倒落來。後來koh將鐵釘鞋釘ti7樹e5中骨，將i e5 soh縛好，koh縛an5 i e5 kha，teh theng3候。無久樹e5頂部份100呎就斷，墮落底。In看見i kap樹前後teh搖動，i連chit8-sut-a2都無tin2動，親像銅像，無 神經，無氣力據在樹teh搖，直到樹e5搖動完全停。 \n然後，i就照「ti7 koan5樹頂做工e5人」 e5規矩，開始i e5工作，就是tioh8牽鋼soh ti7樹頂，hit-e5鋼soh重有400斤，所以tioh8用鐵鉤giu2，來吊ti7樹頂，chit-e5有1吋粗e5鋼soh，tui3 chit chang5樹tioh8牽到另外chit8 chang5樹頂，是beh用chit條e5鋼soh來運搬大koh粗e5 sam-khou。 \n現在，i所chho3落來e5樹hit所在e5直徑tu2好2呎，i停khun3，in teh"}
{"text": "theng3候，in感覺真奇怪是眠夢tioh8 mah？In e5目chiu是hou7 i騙去？無，i e5身軀停ti7半空中khia7 ti7周圍呎闊e5樹e5中骨，離in e5頭殼頂面200呎koan5 e5所在。 \nNg3頂面teh看e5 chho3柴工人e5中間有tiap8-a2久e5安靜，in注意teh看hit-e5勇敢ti7 koan5樹頂做工e5人，靜到long2無聲勢，choe7-choe7人e5心臟chit8時跳到真厲害。In一直khia7 ti7 hia，chhin3汗直直piaN3出來，hou7 in感覺kui身軀long2無力，總是樹頂e5工作是hiah-nih8有吸引力，in boe7-tang3無看i e5工作。 \nI khia7 ti7 chheN-chheN e5空中nih8，oe7 lian3落來boe7？I kiam2 oe7 tang3 hiah-nih8久khia7 ti7 hia mah？現在i e5斧頭，tui3 i所khia7 e5所在hiat tui3 3呎koan5 e5所在去，到底i是beh做sim2-mih8？ \n總是你看！斧頭ka-lauh8落來，樹枝at-chih8，lak落地，i彎腰，teh看e5人long2 m7敢喘氣用驚惶e5目chiu注意teh看，i e5身體慢慢回復安定，5分鐘後，koh再khia7 ti7地面lah。隨時有大o-lo2 e5聲tui3真興奮e5 chho3柴工人中發出來，也tai7-ke將i包圍起來。 \n「Ti7 koan5樹頂做工e5人，」 得tioh8眾人e5 o-lo2 kap欣羨。 \nHit暝i khun3 boe7去，時間直直beh過去，若是i ti7床nih8翻來翻去，boe7得tioh8 hioh-khun3。過去e5 tai7-chi3 chit8幕koh chit8幕出"}
{"text": "現ti7 i e5面前。I e5厝老母，少年時代e5同伴，以及其他種種神聖e5記憶充滿ti7混亂e5頭腦內。 \nI hoah講：「An2-ni beh an2-choaN2，sim2-mih8 tai7-chi3 hou7我kui暝chiah-nih8艱苦？」 \nI安靜peh起來，穿衫，tiam7-tiam7開門出去外面。 \n是chit8 e5月光暝，大koh長e5樹影真清楚照到地chiuN7，真hng7所在，每chit8棟厝，long2 oe7看到真明，無chit8 e5聲音teh kiau2擾暗暝e5 thiam7靜，連hiah-nih8大e5樹林本身也ti7安眠中。 \nI真緊就溜到樹林內，到日時表演thang驚e5技術e5所在。I想暗暝野外e5空氣一定oe7除去i boe7 khun3得e5原因也消滅hiah-e5 hou7 i艱苦種種e5回想。 \nChit8點鐘後i tng2來，安靜koh再入i e5房間nih8。現在i bi5-bi5 teh khun3總是i開始 khun3 e5時，就koh眠夢，hit-e5奇怪e5夢kiau2擾i e5安眠。夢見i koh chit8 pai2 peh-chiuN7樹頂，i e5精神真熱，真ng3望beh做hit-e5勇敢e5 tai7-chi3。 \nI theh8斧頭，開始用i無平常e5氣力，beh將樹e5頂部份kap樹分開，ti7真短e5時間i做完，樹e5頂部份就倒落來，將i e5鐵釘鞋釘入樹e5內面，用帶將ka-ki7縛真an5，theng3候搖動，因為i kap樹e5搖動無kang7，所以真重e5樹tui3 i e5面teh落來。樹前後搖動tak8-pai2 long2 phah-tioh8 i，i感覺連骨就phah碎lah，真燒koh紅e5血流出來，hit時i醒起來，面滿滿是chhin3汗，神經興奮koh混亂。 \nK"}
{"text": "oh chit8-pai2 i khun3去，chit pai2 i tiam3 ti7樹頂teh用斧頭，用帶縛tiau5 leh，忽然間chho3 m7-tioh8，chit8目nih久帶斷去，i就au5叫，i感覺tioh8墮落去e5時hoah出來，i想beh giu2樹枝，總是無成功，hit-e5 thang驚e5感覺，就是i ti7少年e5時常常夢見e5 hit-e5墮落去e5感覺，臨到，i siak落ti7塗kha真厲害，hit時i醒起來，chiah知是tui3眠床poah8落來ti7塗kha。 \nI真驚koh再khun3去，就koh chit8 pian3離開房間去棕樹hia，ti7樹林內行來行去，hiah-e5想ai3 boe7記得e5記憶，koh chit8 pai2來lah。 \n是chit8年前e5 tai7-chi3，i tng2去大都市e5時，tu2-tu2有chit8 e5大e5聚會ti7 hia，連連開會chit8禮拜久。Hit時i受tioh8 hit-e5有氣力e5講道者吸引，koh tu2-tioh8 chit8種boe7 tang3解釋e5力量所逼，就參加聚會。有chit8日i用講道者e5呼召，就到頭前，志願beh做宣教師，hit時是i e5生涯中第一感激e5 chit8時，現時iau2-ku2無boe7記得，hit時e5靈性有進步。 \n有影，tng時i真正有chit-e5意思，想beh做宣教師，總是聚會結束了後hiah-nih8大e5感動隨時消無去。想到做宣教師e5困難以及所tioh8犧牲e5事，漸漸i e5感動也消滅，i神聖e5決意也無去lah。世界e5迷惑koh chit8 pai2進入i e5心，幾禮拜了後，i完全boe7記得tng時心內e5立約。總是以後ti7特別真安靜e5時，i就koh再受感動來想chiah-e5事。I boe7-t"}
{"text": "ang3完全boe7記得所做e5事，有chit8日i感覺絕望，坐車tui3西部去chiaN5做英屬哥倫比亞e5 chho3柴營koan5樹頂做工e5人。現在chit8年過去lah，i相信過去e5一切long2無去lah，總是boe7-oe7，現在i koh chit8遍感覺tioh8 chit-e5神聖e5呼召。 \n2點鐘久，i心內teh爭戰，i做koan5樹頂工作e5人所得tioh8 e5名聲，ai3 i koh to3-tng2到ti7樹林內，i愛hit-e5 ti7 chho3樹工人中間e5自由kap野外e5生活。 \nI就想beh閃避上帝，若是i知閃避上帝是無lou7用e5，因為Iok-na2為tioh8 an2-ni就hou7上帝管教，所以i若an2-ni做是真危險e5事。 \nTui3 an2-ni i跪ti7地chiuN7，頭aN3 ti7 kha頭u e5中間，teh hau2。反悔e5目屎流出來，求上帝赦免i無順服e5罪，koh chit8遍對上帝誓約beh做宣教師e5工作。Chiah-e5時過去了後ti7 i e5心內有得tioh8 boe7 bat有e5平安。"}
{"text": "第6章<BR>Lan2 Kap異教E5作戰Oe7得勝Boe7？ \n請lan2看羅馬10章，13-15節：「因為kiN3-na7求叫主e5名e5人beh得tioh8救。總是in所iau2-be7信e5，thai2-tho2 oe7求叫I？所be7聽見e5，thai2-tho2 oe7信 I？若無人傳，thai2-tho2 oe7聽見？若m7是hong7差，thai2-tho2 oe7傳？照所記載講，傳chiah-e5好事e5 福音e5，in e5 kha步sui2到chaiN2樣！」 \nLan2有看tioh8 4句上帝e5話「thai2-tho2」；tai7先有2句約束e5話，就是「求叫」kap「得tioh8救。」總是beh求叫，in的確tioh8信，為tioh8 beh信，in的確tioh8聽，為tioh8 beh聽，tioh8 ai3有人講，為tioh8 beh講，tioh8有人受差派。設使lan2差派宣教師，in oe7去講，in若講，hiah-e5迷信者oe7 tui3聽來信，若信，in就oe7求叫，in若求叫，in就beh得tioh8救。總是最要緊e5就是lan2 tioh8差派人去傳。 \n最重要E5工作 \n若是an2-ni sim2-mih8是最重要e5工作？就是tioh8實行主e5命令，將福音傳到hiah-e5 m7-bat聽tioh8 e5人。我e5朋友，che比sim2-mih8 koh khah要緊e5。「Lin2 tioh8去普天下，傳福音hou7萬百姓聽」(馬可16章15節)。 \nLan2 tioh8用chit-e5做lan2 e5靈性，teh順than3聖經教示，lan2 e5教理有根據聖經，lan2一定oe7將世界e5傳道做第一；lan2 tioh8自由奉獻做傳道e5 lou7用。 \nHou7 hiah-e5無teh關心che事e5人去做in ka"}
{"text": "-ki7 e5事；總是lan2 chiah-e5聽見上帝詔命e5人，tioh8集中lan2 e5一切ti7福音iau2 boe7到e5所在，就是將耶穌基督e5福音傳到ti7 m7-bat聽tioh8福音e5百姓。 \n有chit8 koa2無傳道熱情e5人，對所聽e5道理，受感動，chiah奉獻tam7-poh8。所表現e5真chio2，總是也oe7 thang將in e5奉獻做chit-e5重要e5工作。An2-ni就oe7 thang hou7 chit8 e5新e5庄社a2是chit-e5新e5國家e5人得tioh8福音。也有chit8 koa2人因為tui3獻金來供給50名a2是100名e5宣教師ti7別所在teh做工，tui3 an2-ni得tioh8講boe7出來e5歡喜快樂。In現在teh計劃beh奉獻kok khah choe7。也有choe7-choe7無看tioh8福音傳到普天下e5要緊性e5人，in也歡喜奉獻。An2-ni做就tui3 in ka-ki7 e5所在所beh做e5工作也無致到欠kheh chiah tioh8。 \nLan2有chit8 e5真大koh要緊e5工作，也上帝e5話有講，「我beh tui3你e5手討i e5血。」 Lan2若無傳福音，chit句話的確beh應驗ti7 lan2。設使萬王e5王beh來統治，lan2的確tioh8完成chit項工作。I將che事交代lan2，lan2 beh hou7 I等joa7久ah？Lan2應該tioh8放sak一切，集中lan2 e5工作ti7 chit-e5大目標，tioh8 ti7 lan2 chit-e5時代來完成，hou7福音傳到世界tak8所在。 \nOh！我e5朋友，請容允我ti7所chhun e5幾年久來苦勸你，盡一切e5方法將福音傳出去，因為，che就是耶穌留hou7教會所ti"}
{"text": "oh8做獨一e5工作。Chit-e5工作是現時最要緊e5工作。Lan2 kiam2有teh做chit-e5事？Lan2對chit-e5工作kiam2有teh努力？Lan2所做e5有sim2-mih8進步e5表現？Lan2 kap異教e5鬥爭中有得勝？Lan2 tioh8來看mai7 leh。 \nCHOE7-CHOE7腔口E5人KAP庄社LONG2 IAU2-BE7聽TIOH8福音 \n你kiam2知ti7 lan2 e5世界nih有joa7-choe7 e5腔口？我ka7你講，現時至少有2974款主要e5言語。你kiam2知chiah-e5言語e5中間幾種有上帝e5話？現時只有1202種na7-tiaN7，an2-ni iau2有joa7 choe7 e5言語無上帝e5話？Iau2有1772種。請你想看mai7，約有2000年e5宣教工作，總是有1772種e5言語，iau2無上帝e5話。上帝對chit款e5情形beh an2-choaN2講 nih？「信是tui3聽來，聽是tui3上帝e5話來」，in若無聽thai2-tho2 oe7信？總是in若無上帝e5話，an2-ni in beh tui3 ta2-loh8 thang得tioh8救？ \n照統計，世界iau2有2000 e5民族，m7-bat聽tioh8福音，lan2也已經知影in toa3 ti7 sim2-mih8所在。我愛請lin2來關心，愛lin2來認bat in，也tioh8知ti7 in e5中間iau2無宣教師teh工作。In long2 iau2無上帝e5話，其實in long2 m7-bat聽見耶穌e5名字。 \nTi7新幾內亞有626 e5民族，南洋島嶼有521 e5，非洲有350 e5，南美洲有300 e5，澳大利亞有200 e5 (原住民族)，印度有100 e5，越南有60 e5，菲律賓有60 e"}
{"text": "5。In iau2 m7-bat耶穌基督e5福音，iau2 ti7烏暗e5中間。 \nKan-taN ti7巴西有100外種純印地安人150萬，玻利維亞有100 萬e5印地安人，祕魯有250萬，哥倫比亞有10萬e5。Chiah-e5印地安人大部份long2 iau2 tiam3 ti7野蠻e5原始狀態，其他iau2有50萬e5 tiam3 ti7高山e5印地安人，ti7半文明e5地帶。 \nTioh8 chaiN2樣chiah oe7-thang hou7 in得tioh8福音？就是tioh8 oa2靠lan2眾教會e5青年人，聖經學院，kap神學院。青年人tioh8去，因為tak8所在e5宣教團體long2 teh要求人才。 \nChe就是我去英國對青年人講道理e5緣故，結果有1200名e5志願者出來。Che也是我遍行美國kap加拿大e5原因。「做工e5人chio2」，lan2需要koh khah choe7人，che就是我奉獻ka-ki7做宣教師工作e5原因。福音的確tioh8傳到ti7全世界。Goan2所有e5 ng3望是he7 ti7青年人，in若m7去，chit-e5工作就無人愛去做lah。上帝teh keng2召青年人，青年應該tioh8應答。 \nLan2 oe7記得，耶穌所有e5學生long2是青年人。耶穌ti7 in青年e5時chun7 keng2召in，為tioh8上帝e5話無顧in e5性命去傳。Lan2 tioh8學in，tioh8將lan2做好e5獻出來。上帝只有chit8 e5獨生kiaN2，總是iu5-goan5差I做宣教師，所以lan2 kiam2 thang khah輸mah？ \nChoe7-choe7人bat讀tioh8，Li2-bun5-su-tun3，Mou5-hoat，Khia-li2，Ia5-tek-sun等choe7-choe7宣教師e"}
{"text": "5故事，in讀了後就志願，去傳道理。朋友！現在有choe7-choe7傳道e5機關teh募集人去傳道理，iau2有choe7-choe7民族無得tioh8福音，SiaN2事無beh去傳？ \n我ti7蘇門答臘e5時，有chit8 pai2聽見有chit8 e5城市，iau2 m7-bat有傳教者去，所以我就行過大樹林到hit-e5所在，我long2無boe7記得，tng時我入hit-e5城門e5感動。設使我現在iau2-ku2是chit8 e5青年人，我的確無愛到ti7別人已經去做工e5所在。我一定beh親像Li2-bun5-su-tun3 chit8樣，到ti7新e5場所，我一定beh翻譯聖經，將福音傳hou7 hiah-e5百姓，我beh做chit8 e5開拓者。 \nSiaN2事你tiam3 ti7 ka-ki7 e5所在teh浪費你e5活命？你thang到ti7無人bat去傳福音e5所在，將你e5活命投資ti7真正有價值e5 tai7-chi3。你若去，你beh得tioh8 koh khah大e5所在。SiaN2事無beh hou7你e5生活koh khah有意義？你也thang做chit8 e5開拓者去傳道理。 \nOh！我知你所beh講e5，因為我已經聽幾na7遍，你引用使徒行傳1章8節，總是你引用了m7 tioh8，你e5引用是an2-ni houN3？「Lin2 tioh8 tai7先ti7耶路撒冷，然後ti7猶太，然後ti7撒馬利亞以及全地直到地極。」若是chit節聖經e5意思m7是an2-ni解釋。現在我來解釋hou7你聽，「你tioh8為tioh8我做kan證ti7耶路撒冷kap猶太，koh ti7撒馬利亞直到地極，」m7是「tai7先」，是「koh ti7」，an2-ni chit字「koh ti7」是sim2-mih8意思？就是siang7時e5意思。換"}
{"text": "chit8句話來講：Lan2 chit8面ti7耶路撒冷傳福音，siang7時也tioh8 ti7猶太，撒馬利亞到地極傳福音。M7是beh去別位工作以前，tioh8 tai7先做完chit peng5 e5工作，lan2 tioh8 siang7時ti7 2 e5所在工作，ti7本國kap外國tioh8 siang7時開始做chiah tioh8。 \n本國A2是外國HIT-PENG5？ \n你聽chiah-e5話有sim2-mih8感想？Tui3無線電e5發明了後，無論toa3 ti7 joa7 hng7 e5所在，若開收音機，就long2 oe7聽tioh8福音節目。總是我也bat去到choe7-choe7所在，hia有幾na7百萬e5人，long2無無線電，也無廣播電台，無收音機。Hiah-e5人真愛聽福音，也無辦法。SiaN2事hiah-nih關心ti7本國e5人，ai3 tui3別所在，tui3 koh khah hng7 e5人就long2無關心？ \n我真ai3用koh khah choe7 e5錢ti7出版，用外國話寫冊，除去an2-ni，in就無sim2-mih8 thang讀。Ti7本國福音e5冊常常hou7人拒絕，若是ti7 hia，照我所知，m7-bat tu2-tioh8 lih破單張a2是in所chih-tioh8 e5小冊。In真有禮數來接受koh感謝hit-e5送hou7 I e5人，然後無論ti7電車，公用汽車a2是火車，in long2真歡喜隨時來讀。我ti7西班牙e5時，我e5車時常hou7真choe7男女圍圍leh，因為我teh分福音傳單，in為tioh8愛得tioh8福音e5傳單就chhun出in e5手來討。我感覺in hiah-nih熱心teh討，愛知影hit-e5福音e5傳單，所beh ka7 in講e5事。 \n設使若有chit8台"}
{"text": "車，載福音傳單，到滿滿tui3法國駛到義大利，a2是tui3古巴到海地，chit8路一直分，kan-taN an2-ni做就好，的確oe7 hou7真choe7人進入ti7永活。甚至有人boe7 hiau2用in e5話講道，也oe7 thang用chit-e5方法來傳道。上帝的確beh用文字傳道來做工，che是我用真choe7錢ti7 chit方面e5原因。我有感覺tioh8，無比分福音小冊koh khah有效果e5傳道。將福音傳到ti7蘇俄，歐洲，南美等e5所在，因為lan5真愛讀。我有真choe7 ka-ki7 e5冊翻譯做蘇俄e5話，也有翻譯做35種其他e5話，四散ti7幾na7千萬人e5中間，也hit-e5效果真大。 \n請你想看，ti7本國有choe7-choe7 e5團體teh計劃beh chaiN2樣來傳福音，總是真chio2人想到ti7外國。In想hiah-e5 m7是 in所tioh8做e5工，lan2只有teh想國內e5工作，soa3 boe7記得hiah-e5外國e5工作。請問若有10 e5人beh kng chit8枝柴，chit8頭有9 e5，另外chit8頭只有chit8 e5，an2-ni kiam2 oe7用得？SiaN2事你無beh幫贊hit頭只有1 e5人teh kng e5 nih？Che就是外國e5工作需要lan2去幫贊e5原因。 \nSANN E5無SANN同E5人 \n我真愛講起3 e5無saN同e5人。頭chit8 e5是差派者，第2 e5是祈禱e5，第3 e5是boe7 thang欠chio2 e5，就是受差派e5人，3 e5 long2是真需要e5。 \nBeh差派人的確tioh8有錢，設使你若boe7 tang3去，朋友，kiam2-chhai2上帝是愛你做chit8 e5差派者。若an2-ni你tioh8 chhoe7 chi"}
{"text": "t8人替你去，你所tioh8做e5就是 than3錢，用錢來支持人出去傳福音。你若歡喜an2-ni來做，你所beh得tioh8 e5報賞kap i是siang7 chit8樣e5。 \nKoh來就是祈禱e5人，kiam2-chhai2你boe7 thang than3錢，你所than3 e5錢只有oe7 thang供給你ka-ki7 e5需要。An2-ni你boe7 thang差派別人去，你oe7 thang chiaN5做chit8 e5祈禱e5人，tak8日用你sio2-khoa2 e5時間來為tioh8非洲，印度kap中國來祈禱，你也oe7 thang得tioh8宣教師e5名單，然後為tioh8 in祈禱。你若想beh閃避你e5責任，災厄的確beh臨到你。設使你若為tioh8 hiah-e5去外國e5人忠實來祈禱，你也oe7 thang得tioh8報賞，an2-ni你就有份ti7 in e5工作。 \nIau2有chit8款就是受差派e5人。設使你e5身軀健康koh勇壯，就tioh8受訓練，經過準備了後thang去傳福音。你為tioh8一生e5工作祈禱e5時，有chit8種e5氣力臨到你，你就oe7 thang隨時明白。上帝是teh叫你，我愛你參加ti7世界做偉大e5工作。設使你若oe7 thang去，是無有比chit-e5 koh khah好e5。宣教師是上帝所對重，是教會e5寶貝。你就有份ti7地chiuN7做好e5工作。 \nChit時是tioh8做工e5時chun7----tioh8完成chit-e5未完成e5工作。「無有傳道e5，thai2-tho2 oe7聽見，無有奉差，thai2-tho2 oe7傳道理nih？」 Lan2 kap異教作戰中oe7得勝boe7？請你ka-ki7來應答che事。"}
{"text": "以前有1隻猴toa3 ti7倚近海e5森林內，伊每日ti7森林內跳來跳去，腹肚枵e5時就挽樹頂e5果子來食，過真快樂e5生活。因為這個森林內有真濟果子，所以這隻猴m7免煩惱無物thang食，伊有濟濟時間thang去chhoe7朋友相kap thit-tho5，真緊伊就kap 1尾鯊魚做真好 e5 朋友，逐日鯊魚就來到樹腳聽猴講故事。\n忽然有1日，鯊魚tui3猴講，「好朋友！我今仔日chhoa7你來我 e5 厝thit-tho5，順續看阮e5國王、kap阮兜e5人。我常常ka7 in講你真gau5講話koh真sui2；所以in真愛緊看tioh8你，也kap你做朋友，你歡喜無？」  猴聽著鯊魚ka7伊o-lo2，心內非常歡喜，講「鯊魚兄，你e5好意我實在非常感謝，總是lin2也知影我be7曉泅，我beh怎樣去你兜？」\n鯊魚講，「He真簡單，你坐ti7我 e5 ka-chiah，我就chhoa7你來我e5厝，趕緊跳落來！M7-thang be7記得，著 khip8 hou7 tiau5。」\n猴就tui3樹頂跳落來，真歡喜就跳去坐ti7鯊魚e5 ka-chiah，鯊魚隨時開始泅水，直直到真遠e5所在；差不多無看見森林lah。這時鯊魚越頭過來tui3猴講，「猴兄，我chhoa7你來m7是beh hou7你去看好朋友；就是beh將你送hou7阮e5國王，因為現在阮e5國王破病真siong重，醫生講，著食猴e5 『心』才會好」。\n猴聽著起初真驚，總是伊想tiap仔久，就tui3鯊魚講，「Ah，鯊魚兄真失禮，我be7記得帶『心』ti7身邊neh！」鯊魚著急講，「怎樣？  你e5心無帶ti7身邊！」「Ah，是是，阮做猴kap人無相像，阮e5心平常無帶ti7身邊，我將我e5心iau2掛ti7 hit chang5樹仔頂，你若koh chhoa7我轉去，我一定真緊提來hou7你。」\n鯊魚真失望講"}
{"text": "，「Ah，阮攏m7知影，好，你若講你e5心掛ti7樹頂，我姑不chiong著ka7你載轉去提！」\n當鯊魚泅來到岸邊e5時，猴真大聲喝講，「Ti7 hia，ti7 hia，hou7葉仔chah8 teh，你看我e5心掛ti7 hia。你聽候leh，我隨時提hou7你。」猴真緊就peh到樹頂去，鯊魚ti7 hia直直聽候猴beh提落來，總是攏無看見猴落來，就大聲喝，「Oeh，猴仔你怎樣m7趕緊落來，我聽候真久lah，chhoe7有無？」\n猴笑笑tui3伊講，「鯊魚兄，我e5心m7是掛ti7樹仔頂，是ti7我e5身軀內，總是我無ai3 koh落去。你想我是hiah憨呆ah？你是1個出賣朋友e5歹人，tui3今仔日起我無beh koh kap你做朋友，你轉去ka7 lin2 e5 國王講，m7-thang憨想ai3 beh食我e5心。」\n (家庭e5朋友第76期，1964年6月)"}
{"text": "你也Ti7 Hia Mah？ \n根據一塊古老e5 傳說，che 是羅馬e5 總督本丟彼拉多，ti7 耶穌受釘ti7 十字架hit 日e7晡所講e5 話，是伊tui3 伊e5 婦人人所講e5。 Hit 個流傳e5 故事是an2-ni ： \nTui3 聖經中，你會記得彼拉多 m7 相信耶穌bat 犯著任何e5 罪；確實無有一項應該受釘十 字架e5 理由，所以伊想beh thau2 放耶穌。 Hit 日早起伊實在感覺艱難，進退兩難。伊hou7 hit 群hoa7-hoa7 哮 e5 群眾所包圍纏絆。In 攏若蜜蜂khiN5 ti7 彼拉多e5 審判座前控告hit 個沈靜 e5 囚犯。耶穌是怎樣e5 謙卑企 ti7 hia，koh 是怎樣e5 仁慈。Tu2-tu2 ti7 這個時，伊e5 婦人人送一封批講「這個義人e5 事，你連一點仔也m7-thang chhap。因為我今仔日ti7 夢中，為伊受了濟濟e5 艱苦。」 \n彼拉多 koh 一擺想beh thau2 放耶穌。伊記得ti7 猶太人e5 節期中，有一個慣例著 thau2 放一個監囚。彼拉多問in beh thau2 放hit 個 出名e5 強盜巴拉巴，抑是beh thau2 放耶穌？ \n「Thau2 放巴拉巴！」群眾大聲嚷。「將伊釘ti7 十字架！將耶穌釘ti7 十字架！」 \n已經看見耶穌受拖去死無e5 所在，彼拉多就去chhoe7 伊e5 婦人人波加拉 。伊推想kiam2-chhai2 波加拉 hou7 hiah-e5 鬧動e5 群眾所攪擾，tu2-tu2 親像ti7 所看見惡夢中受攪擾一樣。總是無論如何彼拉多 beh 證明家己定這個無罪e5 人受十字架e5 死刑是不得已e5。 \n總是波加拉失蹤lah，彼拉多盡伊所會e5 去chhoe7，總是chhoe7無著。驚惶占領伊e5 心，隨時 koh 派院內e5 兵丁趕緊去chho"}
{"text": "e7，總是猶原是chhoe7 無。「Kiam2 是耶穌 e5 朋友為著beh 報仇將伊捆縛去mah？……抑是擾動e5 群眾認m7著人，將波加拉當做是一個跟toe3耶穌e5 婦人人？……」 彼拉多 ti7 厝內行來行去徘徊無停，koh 一面也繼續teh 發命令。最後伊命令一個百夫長toa3 一百名e5 兵丁，chhiau-chhoe7 城內kap 郊外，chhoe7 伊e5 婦人人。Che 是一個何等煩亂e5 日子ah！\n下晝，彼拉多行到窗仔邊觀望。燦爛e5 日頭忽然失色，隨時天烏地暗，後來彼拉多感覺有地動，大大加添伊e5 恐惶驚惶。伊e5 某波加拉究竟ti7 甚物 所在？ 伊一時攏無想著hit 個囚 犯 －耶穌。 \n真久以後，波加拉出現，伊e5 頭毛散亂，衣服bak 著泥塗真 la5-sam5，目珠哮到真紅。「波加拉，你去ta2-toh8？」這位總督問：「我為你掛心到beh 發狂，因為城內充滿顛狂e5 百姓，koh 現在忽然有這款烏暗e5 日蝕！一百個兵受派去teh chhiau-chhoe7 你。」 \n波加拉安靜koh 謙卑企 ti7 丈夫e5 面前。「本丟，ti7 我beh 去 e5 以前，無先ka7 你講，因為你be7會允准我去。總是我卻已經去做lah，我獨獨著 kap 你相kap 分 擔這個罪e5 責任。你既然定伊死罪，當伊受苦受死e5 時，我至少也著企ti7 伊e5 身邊。」 \n彼拉多著驚到攏be7 曉得講話。伊問，「你也…ti7…hia…mah？… 你…bat…看…見…？」 \n伊tim3 頭。「是！我是去各各他。 別個婦人人也ti7 hia。有一位是伊e5 老母我非常e5 憐憫同情伊。有一擺 耶穌直接對我講話，我真向望伊會認得我是是誰，koh 明白ti7 伊痛苦e5 時我是kap 伊相kap 受苦。Ti7 伊臨終e5 以前，伊giah8 頭講，『父ah！我將我e"}
{"text": "5 靈魂ti7 你e5 手！』彼拉多，你明白hit 個意思mah？雖然ti7 痛苦e5 中間，伊iau2-ku2 會仰望伊e5 上帝，尚且koh 稱伊做『父』。伊有一位父 ti7 天頂，用伊e5 疼來支持伊！」波加拉激動e5 聲音koh 接續講「Ti7 hia，就是hit 個講be7 盡痛苦e5 十字架下，我也chhoe7 著伊e5 上帝。對耶穌e5 眼中，我宛然看見宇宙一切e5 偉大kap 疼心，充滿痛苦卻也充滿疼e5 光輝！是，本丟，我是ti7 hia，koh 歡喜我家己竟然有ti7 hia。」 \n今仔日咱be7會 ti7 共樣e5 情景 中，到Ka-liok8 山去。總是咱是 m7 是有用熱誠，深知伊ti7 hit 個山頂為咱所成就e5 價值，也到hia 去mah？十字架是羅馬第一嚴重 e5 刑罰，是hou7 身體受盡be7會形容e5 痛苦。普通tui3 背叛國家e5 犯人才用這種 e5 刑罰。Tui3 ti7 耶穌，無有比伊靈性所受e5 痛苦koh較 oh 得忍受e5，ti7 這個時間中。伊為咱贖罪，甚至hou7 天爸tui3 伊ng 面。所以伊喉叫講「我e5 上帝，我e5 上帝，你啥事放sak 我？」 \n受難節e5 時，hit 個傷心e5 故事 koh toa3 hou7 咱安慰kap 向望e5 信息。咱是m7 是憂愁、失志、散hiong、傷 心…hou7 人無理e5 控告，遇著試探kap 試練nih？若是an2-ni，耶穌是明知咱e5 情形，koh 看顧咱！Che 是十分稀奇e5 事。伊雖然是 上帝e5 子，竟然有來到地上忍受咱所tu2 著e5 一切苦痛，甚至超過咱所受e5。 \n「你也ti7 hia mah？」雖然是一種傳說e5 故事，若是上帝確實有 teh 問你，「你也ti7 hia mah？」 \n天堂鐵路 \n有一張向西爿teh 行e5 火 車，到一個小車頭，"}
{"text": "有一 個約9 歲e5 查某囡仔，手提細腳皮袋仔，上車beh 坐。伊入車內，四面觀看，總是攏無有熟似e5 人；伊若親像真厭sian7，ai3 beh 歇睏，總是伊m7 敢坐落去。到有一個查票員到，伊就問看thang 容允伊睏tiap8仔久無，查票員檢查伊e5 車票，發現著伊無票，就問伊： \n「你beh 去to2位？」 「我beh 去天堂！」 「甚物人ka7 你納車費？」 「先生！這張車kiam2 m7 是beh 去 天堂？ 耶穌kiam2 是bat 坐這tiuN車？」 \n「我想m7 是。你teh 講甚物話，我聽m7-bat。」 \n「先生，我e5 媽媽 iau2 ti7 世間e5 時，伊常常唱『天堂鐵路』e5 歌hou7 我聽。我看你e5 面真溫柔，我想講che 也是天堂鐵路neh！媽媽講天堂鐵路 e5 車費攏是主耶穌納了la3！M7-na7 an2-ni 逐站車頭也攏有停，hou7 人thang 坐。今媽媽 boe7 tang3 koh 唱歌hou7 我聽，所以我beh 坐 這個火車來chhoe7媽媽，聽伊唱天堂鐵路e5 歌。先生！你 kiam2 也bat 唱天堂鐵路e5 歌 hou7 你e5 查某子聽？你kiam2 有查某子親像我chiah 大漢？」 \n這句話hou7 查票員e5 心真艱苦，伊e5 目屎直直滴落來，伊講：「無，我現在無查某子la3！我 e5 查某子已經死。Ouh！伊上天 堂去la3 ！」 \n「有影？真好，我想伊也是坐這tiuN火車去e5，先生，你也beh 去 chhoe7--伊抑m7 是？」車內e5 人，聽著 chiah-e5 話有e5 teh 流目屎，有e5 講「願上帝賜福伊。」有e5 講「伊是一個小天使」。Hit 個囡仔聽著就講「是la3 ！媽媽講我會做天使ne3！」就koh 問hit 個查票員講： \n「你疼耶穌無？ 我真疼伊。先生，你若疼伊，你than"}
{"text": "g 坐伊e5 火車去天堂。我現在beh 去，我向望你也來去。我知影我若去 hia 耶穌一定會接我入去。伊也會接你入去。Ouh！媽媽講見若坐伊e5 火車e5 攏會thang 入去。先生，你願意看天堂，耶穌，以及你e5 查某子抑無？」 \nHit 時車內充滿啼哭e5 聲，尤其是查票員哮kah 真傷心，攏boe7講話。查某囡仔 koh 問講。\n「先生，我kiam2 thang 倒tiam3 椅仔歇睏，我真厭sian7。」 \n「是la3！細子，你thang 倒le3。」 「An2-ni，先生，到天堂e5 時你著叫我醒，我beh看媽媽，你e5 查某子，以及耶穌。」 \n「好！好！親愛e5 天使！願…願 …願…上帝賜福你！」 \n這時hit 個查某囡仔忽然注神看查票員，問伊講：「An2-ni，我若看著你e5 查某子 e5 時，beh ka7 伊講甚物話？Thang ka7 伊講我 ti7 車內遇著你，也te beh 來天堂抑m7-thang？」 \nHit 時查票員哮kah boe7出聲，就跪ti7 伊e5 身邊，抱伊講： \n「我…我願信耶穌，hou7 我也 thang 上天堂去見…我… 我e5查某子。」 \n極奇妙E5 能力 \n有一擺 Hui-ni2 ti7 Thou2-lui5 開會。一暗，當伊beh 入禮拜堂e5 時，有 一個人進前來問伊講：「你是 Hui-ni2 博士抑m7 是？」「是。」「今e7昏講道煞，m7 知你肯到我e5 厝 kap 我談論靈魂e5 事抑 m7 ？」「好，我真歡喜去，你著聽候我。」 \nHui-ni2 進入禮拜堂，有人看見 伊tu2 才kap hit 人講話，就問 Hui-ni2 講：「Hit 人ka7 你講甚物？」 「伊ai3 我這個會煞了後去in 厝。」「千萬m7-thang 去！」「我已經答應伊lah，我的確著去。」 \n會煞，Hui-ni2 行門口，hit 人t"}
{"text": "i7 hia teh 聽候，就牽Hui-ni2 e5 手講：「Toe3 我來。」In 行真久，就入一條小路，koh 進一條巷仔，就ti7 第二間厝e5 頭前停腳。Hit 人講：「Hui-ni2 兄弟，請聽候一下。」伊就tui3 lak 袋仔內提 出鎖匙，開門了就ka7 Hui-ni2 講：「請入來。」Hui-ni2 入去，看厝內有地氈，有火爐koh 有一塊讀冊桌kap 3-liau5 椅仔，以外，四面攏是薄e5 壁。Hit 人關門 了後，就tui3 褲e5 後壁袋giah8出一支短銃講：「M7 免驚，我無意思beh 害你，總是我beh 問你幾個問題。你昨暗所講e5 道理，是真e5 mah？是你家己所深信e5 mah？」「我講甚物？Boe7 記得lah。」你講基督耶穌e5 血，洗除咱攏總e5 罪。 Hui-ni2 講：「是，上帝有an2-ni 講。」Hit 人講：「你看這支銃，che 是我e5銃，這支銃已經扑死 4個人，我家己扑死兩個，我酒店e5 店員扑死兩個。親像我這款人，iau2-ku2 有向望mah？」 Hui-ni2 講：「基督耶穌e5血，會洗除咱一切e5 罪。」 \nHit 人講：「Hui-ni2 兄弟，iau2 有一個問題。這個隔壁e5 後面是一間酒店，這間店kap 內面所有e5 攏是我e5。阮有賣逐款e5 酒，hou7 見若來chia e5 人。阮常常將顧客lak 袋仔 e5 錢，用酒ka7 提到chhun 無半iN5，無teh 管伊e5 某子枵餓haiN 寒。有偌濟擺，in e5 婦人人，抱in e5 細子來我chia，啼哭要求我莫得將酒賣hou7 in e5 丈夫。我就將in 趕走，猶原繼續我e5 酒業，親像我這款e5 人，kiam2 有向望mah？」 Hui-ni2 講，「上帝講，伊e5 子基督耶穌e5 血，會洗除咱攏總e5 罪。」 \n「Hui-ni2 兄弟"}
{"text": "，iau2 有一個問題。Hit 爿隔壁後面是一個poah8-kiau2 間。內面e5 詭詐，親像撒但本 身。若有酒徒iau2 有chhun 淡薄錢，無攏用ti7 酒，阮就ti7 hia ka7 提到空空。也有人tui3 poah8-kiau2 間出去了後去自殺，因為in e5 錢攏輸了了，有時所輸e5 錢是別人寄in e5。親像我這款人，kiam2 有向望mah？」Hui-ni2 講： 「上帝講伊e5 子基督耶穌e5 血，會洗除咱攏總e5 罪。」 \n「Koh再問一個問題，就beh 放你去。你出去e5 時，彎過正爿，就會看著一間兩 chan3 e5 石厝，he 是我e5 厝。我是hit 間厝e5 主人。我e5 婦人人ti7 hit 內 面，我十一歲e5 查某子 Ma2-kek-liat8 也ti7 內面。13 年前我去紐約，tu2 著一個sui2 e5 查某囡仔。我欺騙伊講我是一個生理人。伊就嫁我，伊toe3 我來到chia，才知我e5 事業，心腸beh piak 裂。我hou7 伊受真濟痛苦，我常常酒 醉，扑伊，歹款待伊，關伊ti7 厝外，hou7 伊感覺ti7 世間若親像ti7 地獄，做人親像做狗。一月日前，我大酒醉轉來，一下看見我e5 婦人人，就下手扑伊。我e5 查某子企 ti7 阮兩人e5 中間。我ka7 我e5 查某子 sian3 嘴phe2，伊就倒落去 一個焰熱e5 火爐頂，tui3 肩頭到手，無一所在完全，驚了永遠boe7 thang 回復原來e5 款式。親像我這款人 iau2 有向望mah？」 \nHui-ni2 hoaN7 hit 人e5 肩頭ka7 伊講：「你所講e5 故事是何等e5 烏暗！總是上帝講基督耶穌e5 寶血會洗除咱e5罪。」Hit 人講：「多謝，真多謝，請替我祈禱，我明仔e7昏 beh koh 來去聽道理。」 \n第二日上午約略7 點鐘，hit 人"}
{"text": "tu2 tui3 伊e5 辦公室出來。伊e5 領帶已經歪lah，伊e5 面有汗，有目屎，也有真濟塵埃。伊e5 腳步親像酒醉e5人。原來伊用椅仔扑破事務室e5鏡、火爐、讀冊桌kap 所有e5 器具，koh long3 破 所有e5薄壁、每桶e5酒、每矸 e5 威士忌，攏扑到落花流水，poah8-kiau2桌、poah8-kiau2 e5 器具攏扑到碎碎，hiat 落火爐燒。破壞一切，就轉去厝nih8，peh 上 樓頂，坐ti7 phong3 椅，伊e5婦人人tui3 伊 e5 查某子講，「Ma2-kek-liat8，去請 lin2 爸爸落來食早頓。」Ma2-kek-liat8 真驚kap 伊e5老爸講話，就遠遠企 teh 講：「媽媽講早起頓已經準備好lah，請你落來食。」 \n「親愛e5 查某子，爸爸早起m7 食。」Ma2-kek-liat8 趕緊走落--來 講：「媽媽，親愛e5媽媽，爸爸講早起m7 食。」「Ma2-kek-liat8，你be7 曉得。你著請爸爸落來！」Ma2-kek-liat8 就 koh 上樓頂，伊e5媽媽也toa3 伊起來。Hit 人聽見伊e5 查某子 e5 腳步 聲，就用真仁慈e5 聲講：「我 e5 查某子ah，來我chia 。」伊e5 查某子也驚也見笑，慢慢行到伊 e5 面前，伊就抱伊e5 查某子，坐 ti7 伊家己e5 腳頭u 頂。伊ka7 伊e5 查某子 chim 嘴了後，就出聲啼哭。伊e5 婦人人企 ti7 樓梯頭，莫明奇妙。伊koh 對伊e5 婦人人 講，「親愛e5 婦人人ah，請來。」對 an2-ni 伊e5 婦人人也來坐ti7 伊倒爿 e5 腳頭u 頂。伊e5 雙手抱伊e5婦人人kap 查某子。伊e5婦人人kap 查某子過去常受過伊種 種e5 歹款待，若是今仔日伊抱in，ka7 in chim 嘴，koh aN3 頭出 聲大啼哭，情狀緊張甚"}
{"text": "至樓頂為著an2-ni 振動。 \n經過數分鐘後，伊約束家己，就tui3 伊e5婦人人kap 查某子講，\n「婦人人ah，查某子ah，m7 免驚，神今早起引chhoa7 一個新e5 人，新e5 老父轉來厝nih8。」Ti7 hit 暗，伊kap 伊e5 婦人人，伊e5查某子相kap 進 前接受耶穌做in e5 救主。 \n讀者！Che是實在e5 故事，是Hui-ni2 先生家己講--e5。主耶穌e5 寶血，實在有洗除罪e5 大能力！M7 na7 kan-ta Hui-ni2 知影這個血e5 能力，m7 na7 kan-ta 這人thai5 人、害人、無疼婦人人、無疼子e5 人，知影這個血e5能力，世間已經有千萬人知影這個血e5 能力。你家己感覺有罪mah？你e5 心 m7 是污穢mah？你ai3 得著潔淨mah？你m7-thang 絕望。上帝e5 子基 督耶穌e5 血會洗除咱攏總e5 罪！你e5 罪雖然親像朱紅，主會 hou7 你變白親像雪。讀者！你若決心接受主，ai3 寶血洗除你e5 罪，請你家己祈禱。你thang an2-ni 講：「主耶穌ah，我盡心信你做我e5 救主，求主赦免我e5 罪，用你e5 血洗除我攏總e5罪。阿們。」"}
{"text": "我若會Thang Koh 加救一個人 \nChe 是千真萬確e5 事實，因為所發生e5 事過頭e5 精 彩，所以hou7 聽e5 人m7 敢相信。起頭我亦抱真大e5 giau5疑，總是tui3 我講這層事e5 人，是受眾人尊敬e5，所以我ti7 心內就隨時想beh 暗靜調查。Chiah-e5 話是tui3 某一間大學傳出來e5，所以我就去chhoe7 hit 間大學e5 圖書館管理員，調查e5 結果是事實無m7著，hou7 我非常e5 著驚。我所beh 講e5 代誌，是我 tui3 hit 個中心人物e5 阿兄直接聽來e5。 \n離芝加哥有12 里遠e5 郊外，有Ek-ban7-su-tun e5 城市，ti7 hia 有建立美以美會e5 大學，thang 講是美國e5 美以美會教派中第一大e5 大學。這間學校ti7 真久以前不過是極小規模e5 學院na7-tiaN7，無久就親像花teh 開e5 進展，成做一間優秀e5 獨立大學。 當時大學e5 學生不止少，有2 個兄弟是tui3 愛荷華州來e5，in 攏有勇壯e5 身體，特別小弟是有名e5 游泳選手。有一日天phu2 光，tui3 Bit8-chip-an 湖所發生e5 災害，震動全間e5 大學，亦擾動全市民，人人大步緊急走去 離市內無遠e5 Bit8-chip-an 湖邊，遠 遠看見一隻船 －－ Le2-lu2-jin5 號 －－ 嚴重破船e5 情景。I2-lok8 趕緊將一身上e5 纏絆褪起來，腰縛長索，索e5 一頭放 hou7 同學，勇敢跳入水中，伊泅倚破船e5 四圍，將beh 死e5 人 e5 身軀縛 ti7 索nih8，koh 指示ti7 岸邊e5 同學giu2 索。一擺、兩擺 …伊盡所有e5 力量，救出十個人免死上陸。有人起火ti7 湖邊teh 烘火。I-lok8 也倚近火邊ai3 beh 溫暖冰冷e5 皮膚，總是"}
{"text": "當伊越頭觀看遼遠e5 hit 爿，注目ti7 水中e5 破船，所看見e5 只有是濟濟e5 男女ti7 Le2-lu2-jin5 號船e5 四圍teh bok8-bok8 泅，濟濟粒e5 頭殼ti7 水中teh 浮teh 沈，這款淒慘e5 光景。伊m7 敢koh 看落去，講「我beh koh 救hiah e5 人。」同學著驚阻擋伊講「M7-thang！M7-thang！I2-lok8 君，你已經盡力 量lah！若是koh 一擺跳入水內，你就親像是beh 去自殺！」「Lin2 看！In beh 沈淪lah！我的確著 koh 來去！」眾人盡力擋--伊，若是伊猶原跳入Bit8-chip-an 湖，伊kap 雄惡e5 大波浪戰鬥，ti7 艱難 中koh 救出5 個teh beh 死e5 人，tui3 危險中伊安然peh 上岸nih8。伊完全無氣力，企 ti7 火邊 直直chhoah，伊e5 面色m7 是活人e5 面 色，空氣e5 寒冷深入伊e5 身 軀，伊e5 嘴唇是紫色--e5，皮膚是烏青e5 色，死e5 權勢若親像beh tui3 伊e5 身軀搶奪伊e5 靈魂。Ti7 hit 時伊koh 一擺 看見一khou e5 圓杉ti7 大湧中teh 浮，伊敏捷 e5 目珠隨時看見有人扳ti7 杉 頂，koh 有看見婦人人e5 頭毛，也有看見查甫人beh 救伊e5 款式，總是大湧若山kham3 落來beh 吞滅in 。I2-lok8 知in 兩人的確 boe7-thang 脫離死失e5 災害，就講「我beh 來去救in。」「你已經無力，看扮勢你已經是beh 死e5 人lah！」 眾人an2-ni 喝叫。總是無人擋伊會tiau5。I2-lok8 再三跳入水內，伊用非常大e5 苦心，才泅到圓杉e5 所在，拚出全所有e5 力 救第16 個、第17 個。伊受人toa3 到陸 上，濟濟同學疼痛e5"}
{"text": "手 抱伊倒轉來ti7 學校內，ti7 伊e5 房 間，伊若死人，安靜倒ti7 床頂，床下有火爐beh hou7 伊得著溫度。床邊有阿兄Ui-li2 teh 看顧伊，I2-lok8 入ti7 精神昏迷e5 狀態。Hit 日 e5 光陰亦慢慢beh 過去。 \nTi7 黃昏e5 時陣，伊e5 兄Ui-li2 恬恬坐teh 看塗腳 e5 火爐，ti7 後面有靜靜e5 腳步聲，忽然有手 hoaN7 ti7 Ui-li2 e5 肩頭頂，越頭看，就是小弟I2-lok8，沈思平和e5 面容企teh。「啥事？I2-lok8！」I2-lok8 應講「Ui-li2！我kiam2 有行至善e5 事mah？」「怎 樣？你kiam2 m7 是已經救17 個人免死mah？」「我知，我真知，總是我真掛慮我無行盡至善e5 事。Ui-li2！你想我真正有盡力做完應該行e5 好事mah？」伊e5 心深深e5 憂愁，吐出這款e5 話。Ui-li2 將小弟安置ti7 床頂，hou7 伊安靜，Ui-li2 亦倒ti7 小弟e5 身邊。到ti7 深更e5 暗暝，I2-lok8 e5 心 神猶原boe7-thang 鎮靜，Ui-li2 掠 tiau5 小弟e5手，盡力beh hou7 伊安靜，總是I2-lok8 e5 腦中所想e5 只有是今早起破船e5 情景，伊攏無teh 想伊怎樣e5 拚命救出水中e5 人。伊所想e5 只有是hiah-e5 救無著白白死去e5 人。Ui-li2 ti7 身邊掠tiau5 小弟e5 手，一身努力 beh hou7 伊冷靜。「I2-lok8！你已經救 17 個人！」阿兄an2-ni 安慰伊，若是伊講 「我知，Ui-li2！ 我知，總是……a-ah，設使我若koh 加救一個人！」伊非常e5 感慨an2-ni 講。\n基督徒ah！現在你kap 我攏企 ti7 起大風，落大雨e5 海邊，teh 看濟"}
{"text": "濟人ti7 人生e5 苦海中永遠滅無去。In hou7 強猛e5 海湧kham3落去，沈！沈！沈！Ti7 永遠絕望，萬丈e5 深坑。咱thang 安靜繼續企 teh 觀看mah？咱thang 放ku3-chai3 in 沈淪mah？ \n親愛e5 讀者！咱kiam2 m7 著一擺 koh 一擺，跳入海中，用盡最後e5 力，拚命救beh 沈淪 e5 人mah？ 設使咱有用盡最後e5 一點仔力量去拯救beh 沈淪 e5 人，然後咱beh 仆ti7 海岸，憂悶hiah-e5 沈淪滅亡e5 靈魂，煩惱家己tui3 疼靈魂熱情e5 無夠額，hit 時亦beh koh喉叫講「Ai3 ah，設使我若koh 加救一個人！」 \n嚴重 E5 良心責備 \n加拿大e5 鄉村nih，有一個查某囡仔，teh 經過安靜e5 生活。Bat 有一日聽見多倫多市奢華生活e5 情形，續深深意愛hit 款e5 生活。伊想，鄉村生活實在是過頭e5 單調無聊，所以決定beh 出去都市。在來ti7 草地所養育e5 查某囡仔，到ti7 都市nih8，hou7 伊所看見，所聽見e5，攏是刺激滿滿，充滿罪惡kap 誘惑，ti7 不知不覺e5 中間，若親像捲螺風，將伊捲入 hit 內面。慢慢伊墜落ti7 見笑敗壞e5 生活中。時間直直teh 過，伊e5 良心迷茫ti7 極深e5 罪惡中，對家己e5 真相失落感覺。 \n有一日，烏面人所組織e5 音樂團來ti7 多倫多市，伊受朋友e5 招待也去聽，會場是ti7 一 間禮拜堂。烏面人e5 歌聲非常e5 美妙悅耳，ti7 伊teh 欣賞e5 時，有奇妙e5 聲音一擺 koh 一擺，重複teh 唱，就是teh 唱和e5 e5 所在： \n「Ma-ma！一擺 koh 一擺，我e5媽媽 beh 得著歡喜，Ti7 天國一擺 koh 一擺，我e5 媽媽 beh 得著歡喜。」 \n這幾句好聽響亮e5 歌"}
{"text": "聲，tui3 聽眾e5 頭殼頂經過，thang3 到ti7 二階hit 個查某囡仔所坐e5 所在，hou7 伊回想到早時，近倚 ti7 伊老母e5 懷中e5 情景。Che 是幼年時代，ti7 伊4 歲e5 時，有一個黃昏暗，伊e5 老母坐ti7 桌邊，聖經掀開he7 ti7 腳頭u 頂，油燈e5 光tui3 桌頂照落來，無邪氣 e5 4 歲查某囡仔，sui2 e5 金頭毛，好看e5 面貌，安然倚 ti7 老母e5 胸前。老母常常用an2-ni teh 教伊祈禱，讀聖經，這款e5 情景，一幕一幕浮ti7 伊e5 面前。唱歌e5 聲音猶原散播ti7 會場e5 中間，koh 一擺 teh 唱和e5 e5 所在： \n「媽媽！一擺 koh 一擺，我e5 媽媽beh 得著歡喜，Ti7 天國一擺 koh 一擺，我e5 媽媽 beh 得著歡喜。」 \n伊聽了後，心臟e5 血直直滾起來，chheng3 到伊e5 嘴phoe2，伊實在無辦法thang koh 忍耐，企起來，離開坐席，朋友奇怪，擋伊，若是伊若精神錯亂e5 人，liam5-piN chong5 落樓腳，走出街路。伊 kiah8 目向天，想到老母e5 懷抱，koh 省察家己e5 罪重，忍be7 得良心e5 責備，大步緊行出多倫多市e5 郊外，ti7 一片e5 平野中繼續teh 行。 \n隔日thau3 早，有農夫beh 出去 做工，忽然ti7 門口發現一個死體，就是hit 個查某囡仔倒 tiam3 ti7人e5 門口，就an2-ni 死去。真可憐，伊受boe7起良心嚴重e5 責備，續斷氣來死。 \n當伊醒悟明明看見家己 真相e5 時，續死ti7 無thang 穩密 e5 所在，ti7 這世間實在無有比che 較不幸e5 事！「所以lin2 著趁iau2 有thang 叫做今仔日e5，日日相勸 勉，驚了lin2 中間有e5 hou7 罪迷去"}
{"text": "，來硬心。因為lin2 若持守起頭e5 深信，堅固到路尾，就有分ti7 基督。」（希伯來 3：13，14） 。\n見笑致到死 \n受侮辱e5 痛苦，是怎樣會傷害人e5 心，che 是何等 大e5 災害ah ！Ti7 美國紐約市，某銀行e5 現金出納系e5 一員，因為伊過頭貪愛錢財，所以將銀行e5 資本金利用來投資。總是伊歹運，所投資e5 完全失敗，伊用相當久e5 時間，用苦心假數簿，伊an2-ni 做，beh 欺騙銀行，閃避檢查員可怕e5 目珠。有一日檢查員調查帳簿，發現有虛假e5 數額。後來查明伊確實有使用公錢，最後伊e5 身軀受縛，關ti7 監獄內。 \n伊有婦人人，koh 有一個細子。伊e5 細子宛然親像天使e5 美麗，性情非常e5溫馴，是一個可愛伶俐e5 查某囡仔。有一日伊tui3 學校轉來，隨時仆ti7 老母e5 胸 前哮，講「媽媽！我無ai3 去學校lah ！」憂愁e5 老母看見獨一所疼e5 查某子 teh 哮，想講是發生無甚物重大e5 囡仔事，就講「M7-thang 講這款e5 話…，m7-thang 無去學校。」囡仔猶原講「無ai3 lah，媽媽！我的確無koh 去學校lah ！」細子那hau2那悽慘，老母著急講「到底是怎樣，你忽然想an2-ni？」「今仔日小 朋友笑我講，你e5 老爸是賊！」 細子啼哭，目屎流滿面。Ah！何等殘忍e5 恥笑！老母隨時覺悟，無koh 送細子去學校。An2-ni e5 細漢囡仔，就hou7 這款致命e5 話，chhak8 ti7 伊細細e5 心靈，實在是過頭大e5 刺激。以後細子逐日逐時 bih ti7 厝內，連一步也無踏出門外。若花好看e5 查某囡仔漸漸枯ta5，tui3 輕病進入重病。雖然受醫生e5 診斷，也boe7-thang tui3 醫術上來醫治這款e5 病 症，慢慢消瘦，也無回復e5 向望。醫生講「先生娘ah ！細子e5"}
{"text": "心受傷，伊e5 心靈hou7 痛苦所壓制，我所有e5 力量對ti7 伊攏boe7-thang 發生功效。除去死以外無有其他e5 路lah ！」老母心傷悲，入去病室，迫切ai3 聽可愛e5 查某子最後e5 願望。「你有ai3 甚物無？你攏thang 講，媽媽 beh 幫贊你。」老母注神看細子消瘦e5 面容an2-ni 講。忽然細子e5 目珠pek 開講，「媽媽，你寫批 hou7 爸爸，請伊轉來咱厝nih8。我 真ai3 爸爸照常排枕頭，睏 ti7 我e5 身邊！」細子懇切戀愛老父e5 心，tui3 伊e5 嘴流露出來。老母雖然知影che 是過頭，無 可能實現e5 哀求，na7 是目珠 看痛疼e5 細子an2-ni e5 天真 可愛，就奔走ti7 官廳e5 中間，用書面詳細講起所有e5 事實，哀求當局，總是攏boe7-thang 得著心所ai3 e5。一日過一日看見細子消瘦無活氣e5 病態，做老母e5 苦心圖謀beh 完成細子願望，所以就偽造事件，將查某囡仔 e5 老父，tui3 鐵窗e5 內 面，暫時准伊轉來厝nih8。伊到 厝nih8，已經是深更e5 暗暝，親切e5 醫生iau2-ku2 teh 聽候。醫生講，「請你趕緊去細子e5 身邊，查某囡仔已經boe7-thang koh 等候到明仔日lah ！」老爸來到病室，細膩開門，細子靈敏e5 感覺，隨時 peh 開目珠看著老父，講「爸爸！我聽候你，我知你會來，我一心祈求上帝！爸爸，趕緊來 chia，照常排枕頭，來睏ti7 我e5 身邊。」伊極歡喜an2-ni 講。老父排枕頭倒ti7 伊e5 身邊。可愛e5 囡仔，伸伊e5 手輕輕摸老父e5 面，伊顯出得著安慰e5 面容，永遠安眠ti7 伊所思念e5 老父e5 身邊。 \n侮辱人致到thai5 死人，koh 見笑致到死！實在見笑會thai5 死 人。讀者！地獄實在是thang 見笑"}
{"text": "e5 監獄！ 請你m7-thang be7 be7記得。地獄是萬人所認定，無名譽，thang 驚，hou7 人受永遠致命傷 e5 場所。所以你若去地獄，m7 na7 你見 笑，也beh 連累你e5 親人受見笑。 \n有傷痕 E5 手 \nTek-suN3 （Dixon）是一個無神教e5 人，宗教tui3 ti7 伊是無路用，伊giau5疑有神，設使有，hit-e5 神是伊所boe7-thang 赦免e5 對敵，因為伊e5 某kap 伊 結婚2 年後就死，真正是禍不單行，伊所疼e5 子也死，若有神，kiam2 m7 著 負責任mah？伊生性極 ai3 細子，所以失落子親像失落某一樣e5 悽慘。Tek-sun3 因為 an2-ni 苦痛加倍傷心e5 極頭，咒誓m7 踏一腳步入禮拜堂，照an2-ni 實行已經有10 年久。 \nTek 太太死10 年了後，in hit 庄 發生一擺 e5 大火災。Un 老太太e5 厝完全燒燬--了，可憐 e5 Un 老太太雖然hou7 人救出來，但是，已經hou7 火燒kah 半死lah，大家teh 生choh8 e5 中間，忽然 tui3 樓頂有喝救人e5 聲，原來就是Un 太太e5 孤孫ti7 hit 內面，這個囡仔平時無得人疼，所以到這時無人想著伊，到伊ti7 hia hou7 火迫--著。走到窗仔口teh 喝喊，才hou7 人發覺--著。但是太慢lah，樓梯teh 著，火勢真烈，大家雖然十分著急，總是無法可施，ti7 憂悶失色e5 中 間，忽然看見Tek-sun3 向燒著e5 厝chong5 入去，雙手khiN5 鐵管peh 上樓頂，將細漢囡仔對窗仔口拖出來，抱ti7 正手，用倒手攬著鐵管，koh 溜落來，火燒e5 牆壁liam5-piN 倒，in 兩人，ti7 觀眾熱烈khak-chhai2 e5 聲中平安脫險！細 漢Te3-khek(Dic"}
{"text": "k)，除了著驚以外，完全無受傷，總是Tek-sun3 beh 落來e5 時，hou7 hit 個真熱e5 鐵管所燙著e5 傷真大，後來雖然有好，m7-ku2 留真深e5 傷痕ti7 手nih8。Un 老太太受這個打擊，無久就死，放hit 個細漢Te3-khek，beh 怎樣？Tu2 好hit 庄有一位名 望e5 Lo5-hoat （Loatt）先生，家己親生e5 子，無久以前死去，翁某兩人當teh 想beh 分一個查甫囡仔，就順這個機會申請ai3 Te3-khek 做in e5 子，總是Tek-sun3 也提出共款e5 請求，兩方oh 得解決，就tui3 這個最受人尊敬e5 廠長，召集牧師kap 庄 內另外幾若名e5 紳士大家開會來公斷。 \n廠長代先起來講：「Lo5 先 生kap Tek 先生2 人平平申請beh 收容這個孤兒，好意真 thang 感服：Tek 先生救孤兒e5 性 命算是有優先權，總是伊是單身人；Lo5 先生卻是有太太，照理氣，細子著有一個婦人人 來照顧，m7 知各位e5 高見怎 樣？」牧師就起來講：「Tek 先生 e5 勇氣真thang 欽佩，不過伊m7 na7 無太太thang 來照顧細子，koh 是一個無神派e5 人；別日伊e5 子也會變無信神e5 人；Lo5 先生夫婦攏是基督徒，自然會教道伊 e5 子，行所應該行e5 路。」「無錯」 廠長聽著就koh 講：「Tek 先生冒險救出這個囡仔，所表現e5 勇敢kap 犧牲e5 精神，阮千萬m7 敢輕看，不 過請Tek 先生原諒。著會記得勇敢並m7 是教道囡仔 e5 主要條件，一個男子漢可以勇敢親像獅，但是這款勇猛卻是boe7-thang 合ti7 照顧細 子e5。」「是lah，」牧師koh 補充 一句，「Tek 先生救了Te3-khek e5 肉 體，總是靈魂得救e5 問題，咱也著負責，若無，對重救肉體e5"}
{"text": "反面靈魂送去永遠e5 滅 無，kiam2 m7 是一件koh khah 可憐e5 事mah？」後來廠長提議，准in 2 位申請人排列in e5 意見，到尾Tek-sun3 kiah8 起伊著傷e5 手 講：「就是這個，」大家看見伊真 thang 驚e5 手，恬恬m7 敢做聲，搖tin2 動大家e5 正義感，就將這個問題複決，大多數通過將Te3-khek 交hou7 Tek-sun3 培養。 \nTui3 chia 起，Tek-sun3 e5 生活開始新 e5 紀元，小Te3-khek 無欠一點仔母性e5 愛護，因為Tek-sun3 真疼伊，留心兼盡父母應有e5 一切e5 責任；時常抱伊，教伊唱歌讀冊，講故事hou7 伊聽。Te3-khek 是一個聰明e5 囡仔，不止會理 會in 養救伊，koh 怎樣kap Lo5 先生爭取beh khioh 來做子 e5 故事，特別有興趣，總是目 khou 也紅。就講：「我永遠to m7 做Lo5-hoat e5 子，爸爸，是抑m7 是？」「M7！」Tek-sun3 也真得意微笑應講，「乖子ah，你是我e5。」 \n後來ti7 一個熱天，hit 個城內有開一個圖畫展覽會。Tek-sun3 chhoa7 伊e5 子Te3-khek 去參觀，看著一幅圖，下面寫講：「伸你e5 chng2 頭仔來看我e5 手，伸你e5 手 探我e5 脅下，莫得做m7 信e5，著做信e5」（約翰 20：27）。Te3-khek 看著這幅圖，就tui3 爸爸講，「這個故事，講hou7 我聽。」爸爸講：「我 m7 講。」「是怎樣？」「因為che 故事我 m7 相信。」Te3-khek 講：「我看了真有趣味，請爸爸講hou7 我 聽。」Tek-sun3 就講che 故事hou7 伊 聽，Te3-khek 留心聽了，就講： 「爸爸 che tu2 親像你kap 我e5 故 事"}
{"text": "，Lo5-hoat beh kap 你相爭我e5 時，你伸你e5 手hou7 in 看，我就是你 e5。若有人講失火e5 故事kap 你怎樣救我出來，我若親像多馬反駁m7 信，我就是真可惡至極lah 」「是」。「爸爸我若親像多馬m7 相信，我會做Lo5-hoat e5 子抑be7？」「當然是boe7會，不管你信，m7 信，我救你總是事實e5」。 Tek-sun3 an2-ni 應。後來Tek-sun3 夢見Lo5 hoat kap 伊相爭Te3-khek，伊伸出受傷e5 手e5 時，Te3-khek 卻越轉身閃開，真不平，就醒起來，be7 禁得目屎留滿面，koh 睏又koh 夢見一個人伸出著傷e5 手出來，雖然是夢，iau2-ku2 boe7-thang 無承認這款e5 事實。Tek-sun3 漸漸感覺伊有虧負了為著伊釘十字架，放 sak 性命e5 救主，伊開始koh 讀聖經，無久就chhe7 出伊只有著信，才thang 屬ti7 為著伊e5 過失受害，為著伊e5 罪孽受傷e5 救主，親像Te3-khek 屬ti7 伊家己一樣。 \n「我e5 救主，我e5 救主，我逐暝日數念ai3 kap 你相見，我e5 救主，我e5 救主，看見聖手e5 傷痕就認得你。」"}
{"text": "譯 \n真早以前，ti7一個小小e5樹林內，有一隻家己掠做伊是全世界第一sui2 e5草猴 ；伊逐日ti7樹林內真得意teh過日。M7-ku2有一項事hou7伊感覺著真傷心；就是因為樹林內e5樹葉攏是青色--e5，kap伊e5身軀相像，所以人攏真困難看出伊e5 sui2，續o-lo2伊。\n所以有一日，這隻草猴小姐講，「我無ai3 toa3 ti7這個青翠e5樹林內，我想飛來去路邊hit間白色厝瓦e5 厝頂thit-tho5。An2-ni 別人才會看出我e5美麗」。\n這隻草猴小姐e5媽媽驚一下，講，「咱著歡喜tiam3 ti7這個青翠e5 樹林正著，若無，咱會真容易hou7空中e5飛鳥看著。你飛去白色e5厝頂，m7驚厝角鳥仔飛來ka7你thong2去是--無？M7-thang去。」\n這隻草猴小姐真失望，就走入房間內哮，日中晝也m7食飯。到hit e7晡，tu2當伊e5媽媽出去無ti7-teh e5時，伊tui3後尾門仔偷走出去，飛去伊所愛去e5白色e5厝頂。\nTu2當伊真得意，ti7厝頂teh行來行去e5時，有一隻雞kak仔看著，續流嘴瀾，講，「草猴小姐，你實在是全世界第一sui2--e5，你若thang飛落來hou7我看較斟酌leh，m7知beh joa7-nih好leh」。\n這隻草猴小姐，一下hou7人o-lo2，心內就真歡喜得意，煞boe7記tit家己e5危險。就an2-ni tui3厝頂飛落--來，離雞kak仔約略一丈e5所在，就停腳。雞kak仔看著an2-ni，嘴瀾chhap8-chhap8津，koh講，「Oh！愈近看愈sui2，你若koh飛來我e5身軀邊，我想你一定koh較sui2」。\n草猴小姐hou7人愈褒，尾愈khiau3，真正飛倚來雞kak仔e5身邊，tu2-tu2腳企在e5時，雞kak仔伸出伊尖koh利e5嘴，將草猴thong2起來，食tui3腹肚內落去。"}
{"text": "Hit暗，草猴e5媽媽轉來，看草猴小姐無ti7-teh，知影一定是m7聽話偷走出去，hou7人食--去，所以就叫伊所chhun e5子來，ka7 in講，「Lin2 m7-thang kan-ta愛sui2，也koh較m7-thang 因為人e5 o-lo2，續boe7記tit性命e5危險；親像lin2阿姊！」 \n（女宣月刊第73期，1961年1月）"}
{"text": "阿明是1個8歲e5囡仔，伊e5厝真散hiong，因為伊e5爸爸ti7阿明iau2真細漢e5時就過身lah，阿明攏無阿兄、阿姊，也無小弟小妹，只有kap媽媽toa3 ti7 一間真細間e5草厝。 \n阿明e5媽媽，逐日著去ka7人允衫仔來洗，趁錢來糴米kap買菜，總是所趁e5錢kan-ta有夠食3頓na7-tiaN7，所以無錢thang hou7阿明去讀冊。因為in也是信耶穌，逐禮拜阿明就kap媽媽去赴主日學kap禮拜。阿明會曉唸金句，也學真濟首ti7主日學teh吟e5詩。 \n阿明雖然細漢，iau2-ku2真有孝，常常幫贊媽媽做工，媽媽去收衫e5時，伊也常常toe3媽媽去，有時媽媽真無閒，阿明就家己去ka7人收衫轉來hou7媽媽洗，所以hiah e5 toa3 ti7隔壁e5阿伯仔阿m2仔攏o-lo2伊真乖。 \n有一e7晡不幸e5代誌來lah，就是一個好giah8人黃先生phah-m7見1個皮包仔，內面有200箍，koh有1 kha真值錢e5鑽石手指。Tu2好phah-m7見手指以前，阿明有去黃先生e5厝收衫，所以黃先生就giau5疑是伊偷提去，就派人去掠阿明來，叫伊著照實承認偷提皮包，阿明講「我無提。」In就用索仔ka7伊縛，吊ti7樹仔oe，用chhoe5仔ka7伊扑，其實阿明無偷提皮包仔，伊雖然細漢、厝nih8散hiong，總是無be7記得ti7主日學所聽e5教示kap媽媽e5教示，伊ka7 in講，確實無偷提，in也m7信，伊只有流目屎表示心內e5艱苦。忽然間伊記得主日學e5老師bat講「ti7患難艱苦中thang求叫耶和華你e5上帝。」伊就懇切祈禱講，「上帝ah，求你幫贊我、ka7我申冤，救我脫離危險。」 \n到黃昏暗，阿明受扑，身軀真濟傷，因為枵kap疼，koh hou7人吊hiah久就昏去。 \n真正，上帝無放sak求叫伊e5人，也無放sak可憐e5孤兒。當阿明醒起來"}
{"text": "e5時，伊已經無受縛，睏ti7 一頂真sui2 e5眠床，伊e5媽媽、黃先生kap 1個醫生企ti7身邊，黃先生ka7阿明講，「阿明請你赦免我，我有冤枉你，ka7你刑罰，今我已經知皮包仔m7是你偷提e5，我也知你是1個乖囡仔，我歡喜幫贊你，來補我這擺e5過失。」 \n幾日後，阿明身軀好lah，tui3媽媽聽講，就是黃先生e5細漢子，因為放蕩開真濟錢，koh欠債，就偷提老父e5皮包仔，後來看見阿明hou7人扑，心肝艱苦就ka7伊e5老父承認，阿明才受thau2放。 \n阿明勇健了後，黃先生就送1筆錢hou7阿明thang讀冊，koh ka7伊e5媽媽chhoe7 1個較好e5工thang做，tui3 hit tiap8了後，in母子歡喜快樂teh過日，阿明也立志大漢beh獻身做上帝e5工，來報揚上帝e5疼。\n(家庭e5朋友第43期，1961年9月)"}
{"text": "Hou7 爸爸 e5 禮物 \n6 年前 e5 一個聖誕前暝，我受職務所迫，不得不留 ti7 監獄內過這個節期。隔日ti7 清靜e5 透早，我離開監獄，緊緊ai3 轉去我e5 厝。 Hit 時我e5 袋仔 內滿滿e5 禮物 －－就是我為 我e5 查某子所備辦e5 。是一個真寒冷e5 早起，我將外衣e5 鈕仔鈕起來，thang 防備寒冷chhak8 骨e5 冷風。當我匆匆忙忙 teh 行e5 時，若準看著一個細細e5 影bih ti7 監獄e5 牆壁下。 \n我停腳，詳細一下看，ti7 hia 我看見一個查某囡仔，伊e5 身 上所穿是真薄e5 衫，腳nih e5 鞋也真破。伊雙手攬一包物件。我真奇怪伊是是誰，啥事ti7 chiah 寒冷e5 清早企 ti7 chia。總是我e5 厭sian7贏過我對伊 e5 好奇心，我就離開伊koh 緊行，行無遠，我感覺有人teh te3 我，我停腳，越頭過來，看見hit 個可憐 e5 查某囡仔。\n「你想ai3 甚物？」我緊緊問伊。 \n「先生，你是m7 是hit 個監獄e5 看 守？」 \n「是，你是是誰？你啥事離開厝來chia ？」 \n「先生，真失禮，我無厝。兩禮拜前我e5 老母死去，ti7 伊臨終 e5 時伊ka7 我講，爸爸ti7 監獄！伊koh 講kiam2-chhai2 爸爸現在想ai3 見我la3！我求你，你是m7 是thang hou7 我入 去見爸爸？ 今仔日是聖誕節，我想ai3 送伊禮物。」 \n「無，」我真粗魯應伊講：「你 thang 聽候到規定訪問hit 日才來！」講了我koh 向前 行，總是我行無幾步，我發覺有人giu2 我e5 外衣用懇切 e5 聲音向我哀求講：「請你m7-thang 去，」我koh 停腳，注目看 hit 個悲慘哀求e5 面容，ti7 這款悲傷e5 情景，有大粒e5 目屎 tui3 伊e5 目珠滴落--來。"}
{"text": "「先生，」伊講：「設使我是你e5 子，ia7 你e5 子失落老母，伊e5 老爸koh ti7 監獄，伊無有thang 去e5 所在，也無 人疼伊，an2-ni 你想伊會欣慕見伊e5 老爸be7 ？設使che 是一個聖誕日，你e5 子來見你，ia7 我是一個監獄e5 看守，設使伊要求我容允伊提禮物入去hou7 伊e5 老爸，你想我會對伊講『可以』boe7 ？」 \nTi7 這個時陣，我e5 na5 喉管tiN7 起 來，我kam5 目屎tui3 伊講：「是la3！細 子，你thang 去見你e5 老爸。」我就牽伊e5 手，真緊koh 行倒轉監獄，我e5 心teh 想厝nih8 e5 查某子。 \n轉來到辦公室以後，我請 伊行近火爐，koh 叫人去chhoa7 37 號e5 犯人出來。當犯人行入辦公室，看著伊e5 子ti7 hia e5 時，伊e5 面即時顯出真受氣e5 款式。伊用粗魯e5 態度，將伊 e5 子sak 出去，講：「Li2-li7，你來chia 做甚物？你是ai3 甚物？緊緊轉去媽媽hia ！」 \n「爸爸，」伊那講那哮，「媽媽已經死la3 ！Ti7 兩禮拜前死去，當伊死e5 時，伊吩咐我著好好照顧小弟俊明，因為你真疼伊，伊koh 叫我ka7 你講伊疼你，總是，爸爸…」 講到chia 伊哮到be7 出聲… 「頂禮拜，俊明也死去--la3！現在只有chhun 我一 人，爸爸，今仔日是聖誕節，因為你真疼俊 明，我想你kiam2-chhai2 也希望對伊得著一項禮物。」 \n伊就thau2 開手nih8 e5 手巾，提出一捲真sui2 e5 頭毛來，當伊將這e5 物囥ti7 老爸e5 手e5 時，伊講：「Che 是in 將俊明埋葬以前，我tui3 伊e5 頭殼 ka 起來e5 。」 \n這時，37 號e5 犯人大聲啼哭親像囡仔，連我也是an2-ni teh 哮，ti7 這種情緒"}
{"text": "e5 激動下，「37號」將伊e5 查某子攬 ti7 伊e5 懷中。 \n這款神聖e5 場面，hou7 我m7 敢看，我就開門出去，留 in 2 人ti7 hia。一點鐘後，我 koh 轉來，37 號抱伊e5 子ti7 火爐邊，伊用厭sian7 e5 目珠看我講： 「先生，我連一chiam錢也無。」伊那講那褪伊hit 領犯人穿 e5 外衣。「為著上帝e5 緣故，求你hou7 衣穿這領衫轉去，m7-thang hou7 伊穿chiah 薄e5 衫出去！我甘願為lin2 做任何e5 工作來補賠。先生！求你准伊穿這領外衣。」目屎親像溪水tui3 這個硬心e5 查甫人e5 面流落來。 \n「無，」我講：「你thang 穿你e5 衫，我be7會hou7 你e5 子an2-ni 轉去。我 beh chhoa7 伊去我e5 厝，hou7 我e5 婦人人替伊想辦法。」 \n「願上帝祝福你，」這個犯 人用啼哭了後慘悽e5 聲 ka7 我祝福。 \n我將這個查某囡仔 chhoa7 轉去，伊kap 阮相kap toa3 幾年久。後來伊信主，成做一個基督徒。 \nKoh 經過幾年後e5 一日，我到 一個真整潔e5 小家庭探 訪。Li2-li7 kap 伊e5 老父 －－現在伊已 經是一個重頭生e5 信徒。因為伊 後來悔改，受thau2 放出監，現在伊kap 伊e5 查某子相kap teh 過快樂e5 基督化e5 生活。Che 完 全是hit 個微細e5 聖誕禮物扑開剛硬e5 心。 \n聖誕節 E5 神蹟 \n舊年聖誕節e5 數禮拜前，有 一個禮拜早起，我e5 老父m7 ai3 去 禮拜，hit 時我想伊並無意思beh 行 ti7 墜落e5 路，總是hit擺就成做伊墜落e5 開始，伊親像落崎一直lu 落去，直到上帝用我來叫醒伊。Che 是我一世人最奇妙e5 經驗。 \n阮e5 家庭是一個幸福e5 基督徒家庭。老父是一"}
{"text": "個普通e5 商人，也是一個好e5 基督徒，伊常常ai3 為基督做干証，也真熱心參加教會e5 聚會。當然伊有一個真大e5 野心beh 建設伊e5 事業，只有阮m7 知hit 個野心是偌大，若知阮就會較為伊祈禱。老實講，我攏m7-bat 為伊掛慮，我想伊是真好e5 人，所以無欠用阮替伊祈禱。 \n有一日，ti7 聖誕節 e5 2 月日 前，老爸入來廚房。 阮已經 食早頓了，準備beh 去教會。總是伊穿hit su beh 去扑球e5 衫講。「今仔日lin2 著容允我無去拜堂，因為我今仔日有約會，這個會tui3 ti7 我e5 事業是真有向望。」 \n我想我e5 老母一定ti7 伊e5 面有真艱苦e5 表情，我e5 老爸就 ka7 伊攬teh，細聲tui3 伊講「m7 免掛 慮，Ma2-ka-li2，我m7 是beh 常常an2-ni，這個會（club）到冬天就beh 結束，今仔日我是受Ia5-ni2-sun7 先生e5 招待，設使我若得著伊e5 歡喜，伊會ka7 我買真濟物。你知若是 an2-ni，咱是會thang 得偌濟利益，咱 就beh 大成功。」 \n伊將自動車e5 鎖匙提 hou7 我講：「Poe7-ti2，今仔日你駛車，因為我無beh 去。」 \n阮已經準備好，就駛車去禮拜堂。阮攏感覺真艱苦，阮boe7 thang 想像老父無來禮 拜，反轉 ti7 禮拜日beh 去扑高爾夫球（golf） －怎樣會an2-ni！到拜堂，牧師問老母，老父怎樣無來，老母只有應講「事業上」就行徙去別位，免得伊e5 目屎滴落來。 \n你kiam2-chhai2 m7 敢相信老爸tui3 hit擺就無koh 到禮拜堂 －直到主耶穌救伊出伊e5 羅網。以後伊常常ti7 禮拜日kap Ia7-ni2-sun7 先生有約會，若無就有別e5 理由無ai3 去禮拜。 \n我boe7 thang 描寫阮e5 心e5 痛"}
{"text": "苦是偌大。阮tui3 an2-ni常常跪落為伊祈禱。牧師想ai3 挽回伊，來苦勸伊，總是老爸反轉受氣，無ai3 koh 見牧師。阮只有迫切祈禱，koh 盡阮所會 hou7 老母快樂。 \n阮e5 教會ti7 聖誕節攏有特別演劇，這擺我也受揀beh 作約瑟。我記得我 e5阿舅有一領 衫thang hou7 我穿作約瑟，我就tui3 伊借。Hit 領衫是白色e5，我穿起來真長，kiam2-chhai2 hou7 天使穿是較合，總是我想包頭巾才穿hit 領就thang 做約瑟。 \n聖誕節e5 數日前，我請老爸著 kap 阮去參加聖誕 e5 慶祝會，總是伊講kap Ia5-ni2-sun7 先生已經有約會。Ia5-ni2-sun7 先生常常hou7 老爸大e5命令，老爸真正服從伊。阮知影伊所beh 付e5 會並m7 是好e5。聖誕晚會，是親像每年ti7 真濟機關teh 舉行e5 無聖誕意義e5 晚會。 \n今聖誕暝到la3 ！阮e5 先生叫阮著 ti7 厝nih8 穿表演e5 衫穿hou7 便，因為拜堂無所在 thang hou7 hiah 濟人換衫。 \n我就穿阿舅hit 領真長e5 衫，聽候我e5 朋友來招我去。 當阮駛車經過 Ia5-ni2-sun7 公司e5 時，已經真暗。Hit 時我看著老爸e5 車ti7 門口，我即時想著「怎樣我m7 入來去招老爸去拜堂？Kiam2-chhai2 我這個時陣 ka7 伊請，伊會kap 阮去。」 \n我就叫我e5 朋友停車，我褪我hit 領大領衫，beh 落去 e5 時老母搖頭表示無向望。我知影老父ti7 ta2落一間，因為伊bat chhoa7 我去2 擺，門是開開，我就入去hit 個暗暗無光e5 大廳，注意聽音樂 e5 聲是tui3 to2位來。我聽著唱歌kap 樂器e5 聲e5 時，我就行近有聲e5 所在。我想 ai3 拜託一個人叫我e5 老"}
{"text": "父出 來，總是邊仔無人，所以我就行倚關teh e5 門，偷開一縫，beh 看內面e5 情形。 \n我恬恬開門，無人會看著我，因為電火無真光，我企 e5 所在是暗暗。Tui3 hia 我會thang 看著我e5 老父。Ti7 內面有一塊長e5 桌仔，桌頂有酒矸kap 濟濟食物，逐個人大聲teh 喝，teh 跳也teh lim。 \n然後我真清楚看著我e5 老父e5 面，我隨時明白入去 招伊也是無彩工。伊ti7 hia 行來行去，大聲teh 喝。Hit 時 Ia5-ni2-sun7 先生叫一個人提翕像機beh 來翕像，全體翕了後，Ia5-ni2-sun7 先生叫我e5 老父kap 另外幾個人行來企 ti7 我e5 門前beh 另外翕一張。 \n我著大驚，想ai3 走出來，總是我看in 無發現著我 bih ti7 門後。我koh 看in 圍lui5 ti7 長桌，Ia5-ni2-sun7 先生e5 手moa ti7 我e5 老父e5 肩頭，一手提酒杯喝講「Lim 一杯！為主日學教員李 Cha-li2 lim 一杯！！」 \n我聽in 唸老爸e5 名，我e5 心艱苦到beh piak 破。我險險大聲喝出來，我這世人boe7 bat hiah-nih8 艱苦心看我e5 老父。我離開hit 個所在e5 時，聽著in 大聲teh 喝講緊緊洗原版看所翕e5 怎樣。 \n我倒轉來車內，無ka7 老母講 我所看見e5，我m7 ai3 伊失落聖誕暝e5 快樂。我只有ka7 伊講無法度thang 招老父出來。阮到拜堂，我出演所擔任e5 節 目，上帝e5 痛疼，差伊e5 獨生子來世間beh 拯救親像我這款罪人，這款e5 福音賜 hou7 我信e5 勇敢。我知影主已經拯救我，也我是屬ti7 伊e5，我確信伊會為阮開一條路。雖然有這款e5 向望，iau2-ku2 ti7 阮 beh 轉來e5 路上，我真掛慮，老父"}
{"text": "會酒醉轉來。 \n阮轉來到厝e5 時，看著老父e5 車已經ti7 車庫。阮入 厝內e5 時，阮真著驚，發現著老父並無酒醉，伊ti7 客廳行來行去，嘴內teh 唸。「晚會赴了怎樣？」我e5 老母細聲 問伊。 \n老父無應，iau2-ku2 繼續ti7 廳內行來行去，伊e5 chng2頭仔 teh so 伊e5 頭殼。然後伊tui3 伊e5 lak 袋仔內提出一張像，注神看tiap仔久，就koh 行來行去。伊家己an2-ni 唸講：「我e5 子ti7 hia，我竟然m7 知！ 我e5 子ti7 hia，我竟然m7 知！！」 \n最後阮才tui3 伊聽事情e5 經過。「我差不多boe7記得hit 時 我是teh 做甚物。」伊那講那 beh 哮e5 款式。「我只有會記得Ia5-ni2-sun7 叫我kap 特別幾個朋友另外 kap 伊翕像，總是，當in 洗像起來e5 時…」。 \n伊提hit 張像出來hou7 阮 看。Ti7 in 4 個人e5 後面，就是ti7 我老爸e5 後面，有我hit 個最痛心e5 e5 表情e5 像翕ti7 hia。 \n「我boe7 thang 相信hit 個是 Poe7-ti2。」 我e5 老父說明講「Che 親 像是一個神蹟，這張像hou7 我即時醒悟起來。我所想著 e5 是我著緊緊kap 主耶穌好勢，若離開伊e5 路我會 hou7 我e5 子兒見笑。所以我就即時kap Ia5-ni2-sun7 相 辭，我ka7 伊講，伊thang 將伊e5 命令hou7 別人，thang 招別人去 lim，thang kap 別人ti7 禮拜日去扑高爾夫球。我已經厭la3！這張像扑散hit e5 晚會，差不多一半e5 人kap 我做夥離開hit 個晚會。我想in 也會想著in e5 子兒。」」到這時我講，「爸，我ai3 ka7 你說明啥事我ti7 hia 。」 \n「子ah！"}
{"text": "M7 免這陣說明，這時我ai3 每一個為我祈禱。」我iau2 m7-bat 參加hiah-nih8 快樂e5 祈禱會！ \n以後當我向老父說明我怎樣去到ti7 hia e5 事，老爸講：「子！我無追求你怎樣去ti7 hia，che 是主用奇妙e5 方法，hou7 我知影伊ti7 我e5 身邊teh 觀察一切我 e5 所做。我beh永遠記得這個教示。」 \n親愛e5 朋友，當che 聖誕節 koh 一擺臨到，當阮koh一擺做伙e5 時，我boe7 thang boe7記得感謝上帝ti7 聖誕節所行e5 神蹟。"}
{"text": "有一個查某囡仔吐氣講，「我真向望會曉唱歌…麗華今仔日唱得真好，聽眾鼓掌e5聲親像雷e5 聲，若是我…be7-thang唱出這款e5聲。」\n坐ti7邊仔e5老父，囥報紙對伊講，「我e5子，我知影你e5聲是真美妙e5。」\n「我e5聲音美妙？」\n爸爸講，「是，逐日我轉來e5時to7會 thang聽見你e5笑聲，我聽著真快樂。我也知你常常看見你e5小弟be7曉縛鞋帶，你就用笑聲倚去ka7伊幫贊。你今e7昏也用甜蜜e5聲幫忙媽媽洗碗phiat，koh後來你也用甜蜜e5聲讀詩篇 hou7阿媽聽，你e5聲實在美妙，我覺得這個聲比世界上最偉大e5歌唱家koh較是感動人。」\n（《奇妙e5耶穌》，頁50-51）"}
{"text": "CHE 就是我E5 聖誕禮物 \n下面e5 故事是ti7 南非洲一個城市發生e5 。 \n禮拜堂內熱滾滾，眾信徒 tu2 teh 獻in e5 禮物。囡仔獻in e5 心所愛e5 糖仔 kap thit-tho5 物，婦人人獻in 上愛穿e5 衣服kap chng-thaN7，紳士tui3 in e5 袋仔 內摸錢 出來獻 。Tui3 an2-ni，講台頂就有濟濟真sui2 koh 值錢e5 物件排列真好看。Ti7 聖誕節hit 日chiah-e5 物beh 一項一項分 hou7 hiah-e5 應該得著e5 人。 \n牧師祈禱祝福以後，就笑笑歡送眾信徒四散。每 一個人e5 面因為心內充滿 歡喜就發出光，因為in 知影所獻e5 禮物，已經hou7 主歡喜鑑納。 \n人攏四散了，禮拜堂內真安靜。總是有一個衣服破破 e5 烏面人e5 查某囡仔 iau2 ti7 禮拜堂 內，伊慢慢行近講台。 \n「Thang 倒--去lah，」牧師tui3 伊講。 「我m7 …」伊e5 目珠teh 看講 台頂e5 禮物。 \n「聖誕節e5 時，會分hou7 你。」牧師 e5 chng2頭a2 ki2 一個泥土做e5 尪仔，真溫柔tui3 伊an2-ni 講。 \n「M7 是……」 \n「An2-ni 就今仔日hou7 你。」牧師提 hit 仙泥土尪仔beh hou7 伊，ka7 伊講： 「今thang 倒--去lah 。」 \n「M7 是an2-ni，牧師，……」伊sak 開牧 師手內e5 土尪仔，將手伸入去衫仔袋：「我也beh 奉獻。」 \n「好。」牧師tui3 桌頂提一個盤落來。查某囡仔將12 個金鎊 （英國錢12 箍）囥 ti7 hit頂面，牧師提盤e5 手chhoah 一下。 \n「甚物！你，----che 是tui3 to2位來e5 ？」牧 師因為驚惶gong5-ngiah8，就用嚴 hat 個態度，直直k"}
{"text": "a7 伊問：「老實tui3 我講！」 \n「Che 是我獻hou7 主e5 ……」查某 gin2-na2 想beh an2-ni講，總是講be7得出來，因為忽然看見牧師 嚴hat e5 態度續著驚。 \n「我chhoa7 你提去還人，乖囡仔，我無beh hou7 你tu2著為難，因為咱e5 主無ai3 接納偷提來獻 e5 物。」 \n「M7 是an2-ni，che 是我賣身軀e5 價錢。」烏面人e5 查某囡仔，面貌忽然發出光，伊講：「我無甚物 thang 獻hou7 主，我e5 物也無人愛。主為著我獻性命，我怎樣會thang 無奉獻ah ？所以我將家己賣人。」 \n牧師tui3 講台頂haN7 落--來。查某囡仔 koh 講：「我今年tu2 12 歲，所以主人hou7 我12 個金鎊，我已 經賣hou7 伊作奴隸，tui3 聖誕節起，我就無自由lah 。牧師，che 就是我e5 聖誕禮物！」 \n牧師大受感動，抱這個查某囡仔，話講be7 出來，直直ka7 伊 chim，目屎親像落雨，滴落ti7 查某囡仔烏烏e5 面。 \n列位！你beh 用甚物作聖誕 e5 禮物hian3 hou7 疼你e5 主？ \n基督若無來 \n幾年前，ti7 外國有發行一款特色e5 聖誕卡片，題目號做「基督若無來。」這個題目是引用咱e5 救主所bat 講： 「設使我若無來」這句話。卡片 e5 內容是teh 描寫一位牧師ti7 聖誕節e5 清早夢見伊tiam3 ti7 耶穌be7-bat 臨到e5 世界。 \nTi7 眠夢中，伊chhe7 遍厝內，chhe7 be7 著聖誕樹，聖誕花環，聖誕鐘chiah-e5 物件，也 chhe7 無基督e5 安慰，喜樂kap 救贖！ 伊ti7 大條街路行，chhe7 無一間禮拜堂，也無thang 看著真懸 e5 鐘樓。伊倒來家己e5 讀冊房，發現逐本冊內面所有論救主e5 部分攏失落！"}
{"text": "門e5 電鈴tan5，有一個囡仔來 beh 請伊去看一位teh beh 死e5 老母。伊趕緊kap 這個teh 哮e5 囡仔相kap 去。到te3，牧師就講： 「我來，的確會thang 安慰你。」伊就 liam5-piN 掀開聖經，beh 讀一 段真熟e5 應允hou7 病人聽，總是伊掀到瑪拉基就了lah！內面chhe7 無新約e5 福音！Chhe7 無救贖e5 應允！Tui3 an2-ni，伊也沉落ti7 絕望中，aN3 頭kap 病人相 kap 哭！ \n兩日後，牧師企 ti7 棺材邊主持這位姊妹e5 喪事。無有安慰 e5 消息thang 傳，無有復活e5向望thang 講，也無有開--teh e5 天 門thang 報hou7 大家看！只有是「你 本是塗粉，猶原beh 歸塗粉，」 這款悲慘e5 離別！牧師已經 詳細體會「基督若無來」e5 情景是甚物款。Ti7 這款憂愁e5 眠夢中，牧師大哭！ \n忽然，牧師hou7 響亮吟詩e5 聲驚醒，peh 起來tio5 跳歡呼。 牧師boe7禁得也kap 報佳音e5 吟詩班相kap 吟： \n「聖徒相kap 攏來，<BR>快樂koh 歡呼，<BR>聖徒相kap 來，<BR>大家上伯利恆，<BR>朝見聖嬰兒。 <BR>天使王今降生，<BR>虔誠崇拜基督，<BR>尊伊名做聖。」 \n列位ah！今仔日咱應該盡情 ai3 歡樂！因為「伊已經來lah ！」請聽天使所報e5 佳音：「我報lin2 大 歡喜e5 好消息，hou7 百姓攏有份；因為今仔日ti7 大衛 e5 城已經為著 lin2 生一個拯救e5，就是主基督！」 \n一粒鑽石換一本聖經 \n舊年熱天我去非洲東岸探訪我e5 阿叔。伊是ti7 hia e5 一 間聖經學校teh 教冊。當阮坐ti7 辦公室e5 時，我看見外面有一個皮膚烏色e5 查甫囡仔 ti7 走廊teh 拭地板。 \n我就tu"}
{"text": "i3 Pi2-tek 叔講：「hit 個囡仔生做真好看，可惜面有一 khi5。」Pi2-tek 叔就講：「hit 個囡仔 名A-pok-tou Kiat-han3，伊幫贊阮真大，你ai3 聽伊e5 故事mah？」下面就是我e5 阿叔講hou7 我聽論 hit 個阿拉伯 e5 囡仔 e5 故事。 \nPi2-tek 叔講：「我永遠無boe7記得我ti7 阿拉伯北部第一擺遇著 e5 情形。Hit 時我ti7 一欉chang樹腳歇涼，我e5 土人助手 tu2 teh 用水hou7 駱駝lim。我坐ti7 hia 心內teh 想，ti7 沙漠中tu2著一片青翠有水e5 綠洲，是hou7 人精神偌nih8 爽快。忽然我kiah8 頭看見有幾個人騎馬向阮chia 跑--來，騎ti7 馬頂e5 人頭殼包頭巾，手 kiah8 槍。當in 跑倚我e5身邊e5 時，hiah-e5 阿拉伯人將馬韁giu2 一下，馬就停leh 。In 落--來用純粹e5 英語tui3 我講：「願你平 安，Hap-sim A-li2 e5 子A-pok-tou Kiat-han3 看見lin2 e5 駱駝隊，就命令阮停leh，來請安lin2 。」 \n當我聽見這個名e5 時，我緊 kiah8 頭觀看。A-pok-tou Kiat-han3 不 過是一個12 歲e5 囡仔，總是全阿拉伯無有一個人m7-bat 伊e5 名。伊e5 老父Hap-sim A-li2 是hit 所在最富有 e5 酋長e5 一個。伊有真大e5 羊群，有沙漠中最gau5 走e5 阿拉伯馬，有 一千名戰士，隨時thang 應伊 e5 命令出戰。聽講伊有非常濟e5 寶石，有一袋一袋e5 真 珠，koh 有一盒一盒e5 寶石。Hap-sim A-li2 是虔誠e5 回教徒，對可蘭經真熟。我真好奇想ai3 見這個囡仔，就ka7 in 講：「去ka7 lin2"}
{"text": "e5 首領e5 子A-pok-tou Kiat-han3 講，我 Han5 Pi2-tek向伊表示十二萬分e5 歡迎。」 \nHit 個人，就是tui3 馬頂落來kap 我講話e5 人，就跑倒轉去將我e5 意思向hit 個囡仔報告，A-pok-tou Kiat-han3 就giah8 手kap 我 請安。 一下仔 hit 人koh 轉來ka7 我講：「A-pok-tou Kiat-han3 想ai3 kap 你 講話，kap 你本身講話。」我講：「請ka7 伊講我e5 助手攏chhoa7 駱駝去lim 水，伊若肯，請伊來這chang5 樹腳講，總是有一項就是我be7 曉講阿拉伯話。」 \n「Oh！A-pok-tou Kiat-han3 真gau5 講英語，伊kap 伊e5 老父去英國以前就學英語，」hit 個阿拉伯人an2-ni 回答。所以我kap A-pok-tou Kiat-han3 就ti7 chhang樹腳談話。我注目 ti7 伊所掛一kha 鑽石手指，伊就講：「Che 是全阿拉伯最好 e5 一粒，是堪得掛ti7 帝王e5 chng2 頭仔e5。Che 烏暗e5 非洲有送出 be7 少e5 財寶hou7 世界，也hou7 世界be7 少e5 悲哀。你看這粒鑽石，目珠花houN3？」伊 an2-ni 問我。 \n我差不多be7 曉應伊，我心內 想這個囡仔是真了不起e5 人 物。伊就繼續講：「當大戰e5 時，有外國e5 軍隊ti7 chia，其中有一個受人恥笑e5 人，別人稱伊做牧師。總是伊向我講e5 話hou7 我永遠boe7 boe7 記得，伊送我一本冊，是我未bat 讀過e5 。Kiam2-chhai2 你也是hit 本冊e5 讀者是無？」 \n我雖然心內知影伊所講e5 是指甚物冊，總是我故意問伊講，「M7 知你所指e5 是甚物冊。」 伊就坐較倚我，細聲tui3 我講："}
{"text": "「就是基督教e5 聖經la3！我以前有一本，總是我e5 老父 ti7 大受氣中將伊燒去。」 \n「Ah ！你是講這本冊mah？」 我對袋仔內提出一本聖 經。A-pok-tou Kiat-han3 隨時將我提聖經e5 手iap ti7 衫仔下，tui3 我 講：「Tui3 舊年起，我若tu2著外國人就kap 伊談起這本冊，我真向望得著這本，總是in 攏無。請問，你有相信koh 有尊行這本冊所記e5 教訓 mah？」伊真誠懇an2-ni 問。 \n我講：「A-pok-tou Kiat-han3，你e5 意思是問我是m7 是一個基督徒，有無相信耶穌是神e5 子，koh 為我e5 罪死mah？」……「我確實相信。」 \n伊hit 對烏lui2-lui2 e5 目珠即時發出天頂e5 光輝，koh 用虔誠e5 聲調講：「神是應該受o-lo2 e5 ！咱是兄弟，我到底chhoe7 著一位 基督徒la3！我知影hit 本冊是你 e5 寶貝，總是我beh 用這kha 鑽石手指hou7 你作代價kap 你換 hit 本聖經。」 \n「M7 免，我白白送你，我轉去就koh 有別本la3！」我拒絕伊e5 手指，總是伊m7 肯白白接受聖經，伊是一個真有自尊心 e5 阿拉伯 人，伊一定ai3 我接受伊美麗e5鑽石手指。我就將新約聖經交hou7 伊，將手指收tiam3 內衫內。伊將聖經藏ti7 衫仔內，然後對我講： 「上帝祝福你。願主耶穌基 督e5 平安kap 你同在。我會記得替你祈禱，hou7 你一路得上帝祝福，thang 造就別人e5 幸福。」伊跳上馬頂，向我舉手相辭，將馬鞭一下，命令一聲，就 kap 跟te3 e5 人緊跑去la3 ！若m7 是 我e5 聖經無去，若m7 是我e5 內衫有一kha 鑽石手指，我iau2 掠 作che 是一場e5 眠夢ne3！\n當我騎ti7 馬頂一路想著 A-pok-tou"}
{"text": "Kiat-han3，就為伊祈禱。我m7 敢想像伊若為著信主耶穌hou7 伊老父趕出來，身邊一無所有，求乞也無人beh 聽e5 時e5 生活。因為回教徒輕視厭惡hiah-e5 轉入基督教e5 人。In 堅信只有一 位神阿拉，koh 信默罕穆德就是 in e5 先知。 \n兩年後我有機會到麥加，chia 是回教徒崇拜e5 中心。Tui3 回教逐所在來朝聖e5 人攏集 中ti7 chia，因為in 相信到chia 來 朝拜，會得著阿拉 e5 大祝福。 我停ti7 hit 個鬧熱e5 市場一 間攤販前，beh 買淡薄紀念品送朋友。當我tu2 teh 揀 物e5 時，我看著一個穿破爛e5 衫e5 囡仔，teh 賣細本冊，我認得伊面頂e5 khi5，我向伊行去，伊kiah8 頭看我。我無看錯 －伊就是A-pok-tou Kiat-han3！伊tu2 teh 賣約翰福音書。我無管hia 是街路，我boe7禁得攬伊，伊也將我攬 tiau5，兩人親像久久離別koh 相 見e5 兄弟一般。 \n伊chhoa7 我到伊所toa3 e5 小佈道所，阮ti7 hia 談話到半暝。伊ka7 我講，怎樣tui3 馬太第一章讀起，打 算beh 將新約詳細讀一擺，總是到第10 章，就有話刺chhak8 伊e5 心。Hiah-e5 話就是「KiN3-na7 ti7 人e5 面前m7 認我e5，我ti7 我父e5 面前也m7 認伊。」 A-pok-tou Kiat-han3 講：「我讀著 chiah-e5 話，我知影我應該ka7 我e5 老父講我是基督徒，無論甚物 事會臨到，我也應該講，我e5 老父即時大受氣，將我最疼 e5 馬收回。總是我也無放sak tui3 主耶穌基督e5 信仰。老爸看我無改變，就將我所有sui2 e5 衣 服搶去，取消我做子e5 權 利，hou7 我成做一個奴僕。我就 ti7 老爸e5 家中"}
{"text": "，眾人e5 面前受凌辱，後來我受鞭扑。有一 日ti7 大受氣e5 時，我e5 老爸用伊e5 短銃piaN 來，大聲喝講：『出 去！不肖子，你m7 是Hap-sim A-li2 e5子！』 我e5 老母冒險幫贊我偷走。我常枵餓欠缺，總是上帝有看顧我。」 \n後來伊tu2 著基督教e5 宣教師，in 就收留伊。總是伊是真散hiong，比第一散hoing e5 較散，當時ti7 阿拉伯騎馬領kui 千e5 衛兵，所穿是王子e5 sui2 衫，掛滿珍珠寶石e5 A-pok-tou Kiat-han3，現在因為主耶穌基督e5 疼將一切攏 放sak 。伊為著基督看萬項做糞圾，為beh 得著基督。 \n我聽伊講了就伸手tui3 內衫提 hit kha 鑽石手指 出來，囥ti7 伊e5 手內講：「A-pok-tou Kiat-han3，你e5 兄弟將che 送你。 」伊接去只有講：「兄弟，多謝。」 \n後來我才知伊求上帝賞賜伊一匹錢hou7 伊thang 去讀聖經學院。伊知影，我也知影，che 就是上帝答應伊e5 祈禱e5 方法。 \nPi2-tek 叔講到結束e5 時an2-ni 講：「Che 就是你所看著ti7 外面拭地板e5 囡仔 e5 故事。」 \n我tui3 窗仔看出去，這時伊是ti7 走廊e5 hit 爿，我心內an2-ni 想：「A-pok-tou Kiat-han3，這個阿拉伯最有權勢e5 酋長e5 子，伊是絕對 be7 擦地板；總是上帝e5 奴僕 A-pok-tou Kiat-han3 卻願意做這個工。」我將門開一縫，就聽見伊那拭，那teh 唱「上帝ah！你e5 信實闊大，我e5 神，我天父……」"}
{"text": "生活ti7冰天雪地e5阿拉斯加人，是用狗來拖車。Ti7每一隊狗中，有一隻領頭e5狗，其餘e5狗都toe3 ti7伊e5後面，總是全體都需要kap hit隻領頭e5狗相kap 出力。\n有一日，主人決定tui3別e5狗中訓練一隻領頭e5狗，預防萬一這隻領頭e5狗破病抑是老死。所以伊就將原來hit隻領隊e5狗下ti7第2位，hou7另外一隻ti7伊e5頭前。\n這時原來hit隻領隊e5狗立刻ku落去m7振動，雖然hou7 主人扑也無要緊。最後主人將伊拖到路邊據在伊，專心訓練hit隻領隊e5狗。\n結果hit隻原來m7肯屈 ti7第二位e5狗，續m7食，活活餓死。\n人m7-thang an2-ni，著學耶穌願意服事別人。\n（《奇妙e5耶穌》，頁89-90）"}
{"text": "福爾摩斯到天堂e5時，天使長倚來歡迎。天使長講，「福爾摩斯，歡迎你來天堂。Ti7天堂有發生1個案件，就是亞當kap夏娃失蹤真久，到今iau2無人知影in e5下落。設使你會thang將in chhoe7出來m7真好」。過無偌久，福爾摩斯將亞當夏娃chhoa7來天使長e5面前講：「這2個就是」。\n亞當夏娃liam-piN 承認：「見若來天堂e5人，逐家攏beh來看阮，煞請阮ka7 in簽名，che hou7阮感覺麻煩，所以才換新e5名，化裝平常人已經有幾百年久。」\n天使長奇怪福爾摩斯怎樣會thang將亞當夏娃chhoe7出來，就問：「你是怎樣將in chhoe7出--來」？\n「這是kek8簡單e5事，親愛e5天使長」福爾摩斯講：「只有in 2人無肚臍空。」\n (家庭e5朋友第39期，1961年5月)"}
{"text": "第一次大戰e5時，有一個年輕e5法國軍人受重傷。醫生診斷了，決定著切斷伊一支手，就開刀切斷。\n醫生為這個殘廢e5軍人感覺真難過，講，「你失去一支手骨，我e5心真難過。」\n總是這個青年應講，「無，我並無失去一支手骨，我是將一支手骨獻hou7法國。」\n（《奇妙e5耶穌》，頁68-69）"}
{"text": "Ti7印度有一個查甫囡仔，名叫概先，伊e5目珠原來是好好。總是有一日，概先e5老父食酒醉，概先e5目珠就ti7 hit日受重傷，致到青瞑。伊e5老父真殘酷，對伊講，「你青瞑lah，今你be7 thang做甚物，只有去做乞食上第一適合。」概先不得已就出去街路做乞食分錢，所得e5錢著toa3轉來交hou7伊e5老父，所以概先真怨恨伊e5老父。 \n有一日概先e5老母死，伊e5老父也離開家庭，留概先一人ti7厝nih，有一個基督徒幫贊伊ka7伊講，「你thang來kap阮toa3，阮無錢，總是阮知你會挨小提琴，kiam2-chhai2你thang tui3挨小提琴來趁淡薄錢過日。」Tui3 an2-ni概先就kap hit個基督徒家庭相kap toa3。這個家庭就勸概先m7 thang koh拜偶像，應該拜上帝信耶穌做主，總是概先猶原怨恨伊e5老父，一心想beh chhoe7伊e5老父ka7伊報復。 \n有一日hit個基督徒家庭e5老父亞伯對概先講，「你一日過一日成做音樂家lah，眾人攏歡喜聽你演奏e5聲，總是當in離開e5時，in都無感覺快樂也無滿足，因為你所奏e5音樂中充滿仇恨kap悲哀、失望！」概先聽了非常受氣講，「希望mah？快樂mah？無lah，我只有怨恨，怨恨我e5老父！伊害我，hou7我青瞑。」亞伯ka7伊講，「你iau2一對目珠是青瞑e5，這對目珠e5青瞑是比你肉體e5目珠e5青瞑koh較thang驚thang艱苦。你m7知你有罪，m7肯接受耶穌做主，你e5心眼實在太青瞑lah，耶穌講，伊是世間e5光；總是你卻選擇烏暗，無愛光。」 \n概先聽了，開始哭出來。亞伯就kap伊祈禱，求主赦免伊e5罪，幫贊伊會赦免老父、疼老父。Tui3 an2-ni概先e5心滿滿有光明、快樂、平安，kap向望。Tui3 hit時起伊所奏e5音樂充滿歡喜kap快樂，伊e5面滿滿有笑容。伊肉體e5"}
{"text": "目珠雖然失明，若是伊心內e5目珠卻光明。伊向望有一日會chhoe7著伊e5老父，thang將耶穌介紹hou7伊，hou7伊相kap過著快樂光明e5日子。 \n（《奇妙e5耶穌》，頁61-62）"}
{"text": "有人認為若誠心誠意做所相信e5好事就可以。In想甚mih8宗教都好，只要信，不管教義如何。\n有一日，有一個人走去街nih。伊e5朋友看伊hiah著急就喝講，「Oh，你發生甚mih8事？」\n應講，「我e5子破病真siong 重，beh趕緊來去chhoe7醫生。」\n「M7 ku2你走 m7著方向？」\n應講，「無關係」，猶原拚命走。「你看我拚命an2-ni走，m7免ka7 我擔心，總會chhoe7著醫生！」\n應講，「你絕對chhoe7 boe7著。」\n結果hit個人chhoe7無醫生，伊e5子e5病愈嚴重。人憑誠心拚命走，結果是走m7 著路，永遠be7到目的地。\n（《奇妙e5耶穌》，頁25-26）"}
{"text": "約150年前，英國有一個女子名叫伊莉莎百弗雷。有一日，伊去參觀一個監獄，hit內面e5情境真是thang驚，鎖ti7內面e5就是罪惡重大e5兇犯。Hiah e5小小e5食物不過是hou7 in枵餓。英國e5氣候寒冷，總是hiah e5犯人不過是睏ti7地nih攏無甚物 thang蓋。弗雷看著這款情形心內感覺痛苦無比，但是伊是一個查某人，有甚物辦法nih？ \n弗雷是一個虔誠e5基督徒，伊代先祈禱，後來就將這個事ka7伊e5朋友講。Tui3 an2-ni有一寡婦人人紛紛捐出衣服來救濟hiah e5犯人。In也得著允准去監獄教犯人讀冊寫字，續教in認bat耶穌。Chiah e5人e5所做有感動監獄e5人，tui3 an2-ni漸漸改善環境，koh供給比較較好e5食物hou7犯人。 \n慢慢，全英國e5監獄都改善起來。Tui3這個婦人人e5所做有影響到an2-ni。因為伊有疼心kap憐憫。伊有嘴舌傳講耶穌，也有勇氣獻伊所有e5來貢獻ti7社會中。 \n（《奇妙e5耶穌》，頁49-50）"}
{"text": "瑞林已經畢業去逐所在teh chhoe7頭路，可惜攏chhoe7無。In兜是散hiong需要錢， 所以hou7伊koh較急。有一日透早，瑞林代先祈禱就出去chhoe7工作。到逐個店問看有人 beh倩工無。最後來到一間賣刀、鉸刀等等五金行，看見店內有一個火爐，店員將鐵hiat落去火中，然後提出來出力teh扑鐵。\n店主看見瑞林企ti7 hia久久無走，就問伊講，「你想ai3頭路無？阮tu2-tu2 欠一個查甫囡仔幫忙磨刀kap鉸刀，阮是算件e5。」Hit人就chhoa7瑞林到店內e5後埕，交hou7伊一面桶水kap一大籠刀、鉸刀以及一寡破布kap lu3呼金 e5粉。\n瑞林發現另外已經有一個查甫囡仔ti7 hia teh做kap伊同一樣e5工。瑞林開始工作。每完成一支，就提起來詳細看，心內想講an2-ni做媽媽m7 知會歡喜boe7。伊若準會thang聽著媽媽 ka7伊講，凡事著盡力盡忠，因為上帝 teh察驗，耶穌所交代你做e5著好好去做。瑞林每一支磨好就想著這個話。\n總是伊看著hit個查甫囡仔卻做著真緊，ka7伊講，「你做代誌太認真，若親像你hit款e5磨法，每一支都著 ai3真濟時間，an2-ni thai3做有頭路？你看我做著chiah nih緊。」瑞林看見hit個查甫囡仔所磨e5刀iau2真濟烏斑kap sian。\n到下班e5時，店主來kap in算數，按照逐人所做e5 hou7 in工錢。\n店主發工錢了後對hit個查甫囡仔講，「你明仔再 m7免koh來」。後來ka7瑞林講，「明仔再你願意koh來做工無？我歡迎你來，因為你做事認真，我所ai3 e5是這款人。」\n瑞林有錢thang toa3倒去hou7媽媽lah，伊歡喜那行倒去，心內那祈禱感謝上帝好e5安排，也感謝上帝賞賜有好e5媽媽thang教示伊行上帝所ai3 e5路。瑞林tui3 an2-ni就ti7 hit個店得"}
{"text": "伊救我脫離對敵陷害 \nTi7 1875 年聖誕節e5 前暝，San-ki 先生，坐船經過Tek-liap8-oa2 河teh 旅行。Che 是一個冷靜e5 暗暝，天頂濟濟光星聚集 iap8-iap8 sih，ti7 甲板頂有濟濟遊客聚集teh 遊賞水景，ti7 hit 時有人 請San-ki 先生唱歌。伊the倚ti7 船頂e5 大支煙筒邊，ti7 默禱中 kiah8 目仰望滿佈e5 光星。伊想beh 唱一te3 聖誕歌，總是內心有一種奇妙e5 力量 促進伊唱這塊「牧者e5 歌。」Hit 時空氣非常e5 沈靜，tui3 歌手e5 靈魂所流露出來e5 歌調，波動ti7 船頂kap 安靜 e5 河水，每一個遊客e5 心攏受深刻e5 感動。 \n當San-ki 先生唱了e5 時，有一 個粗漢，toa3 著歷盡風霜e5 面貌，進前到ti7 San-ki 先生e5 面前講，「你ti7 南北戰爭 e5 時bat 加入ti7 北軍無？」San-ki 先生應講，「是，我是ti7 1862 年加入北軍e5。」「你會記得ti7 1862 年e5 一個月光暗，有當過守更兵mah？」San-ki 先生感覺非常e5 奇怪，應講「是！我會記得hit 暝。」這位生分人講「總是，我是屬ti7 南軍。當我看見你e5 崗位e5 時，我心內想，『這個兵仔已經無命lah，』就隨時kiah8 起銃向你瞄準。Hit 時我企 ti7 蔭ng2 e5下面，將身軀攏bih-teh，na7 是你卻全身顯露ti7 月光中。Hit 時你kap tu2 才一樣，kiah8 目向天就開始唱歌。音樂，特別是唱歌，對我有一種神祕e5 吸引力，所以我就將銃放落來。心內講，「Hou7 伊唱了，聽候伊唱了，才來開銃。」伊tiaN7 著是be7 thang 逃閃死無。我e5 銃，指準準扑伊會著。Hit 時你唱e5 歌，就是你tu2才唱e5。 \n救"}
{"text": "主願你做我牧者，阮攏倚靠你扶持，Chhoa7 到草埔hou7 我lim 食，備辦羊tiau5 來保庇；阮tui3 屬你，安穩自在，你會伸手gau5 保護；Hou7 阮脫離對敵陷害，Chhoa7 失迷--e5 kui 正路；救主耶穌，救主耶穌，你贖回阮，阮屬你，救主耶穌，救主耶穌，你贖回阮，阮屬你。 \n這個歌詞引起我心內濟濟回憶。我想起我e5 幼年，想起 hit 位敬畏上帝e5 老母。伊bat 濟濟擺將這首詩歌唱hou7 我聽。可惜伊早早就死，若m7 是伊早死，我e5 生涯的確有大大e5 無相同lah。你唱了，我已經無力 thang 向你開銃。戰後我四界流浪。我tu2 才看見你企 teh 祈禱，ti7 我e5 目珠前，親像浮起早時你e5 模樣。你e5詩歌叫醒我e5 心，今請你拯救我，醫治我靈魂e5 病。」 \nSan-ki 先生深深受感動，隨時伸雙手抱這位ti7 內戰中bat 做伊對敵e5 人。就是 ti7 聖誕前暝hit 暝，這位生分人有chhoe7 著好e5 牧者做伊e5 救主。 \n耶穌講「我就是好e5 牧者，好 e5 牧者為著羊放sak性命…我就是門，若有tui3 我入e5，beh 得著救，koh beh 出入，也beh 得著草料。」－－（約翰 10； 9，11）。\n偉大E5 轎夫 \n有一日一個無平常e5 人客來我e5 厝，伊就是tui3 深山出來e5 山胞。 看伊e5 態度 並無粗魯，經過一位宣教師e5介紹，就kap 我ak 手，ka7 我講，「平安。」我實在看che 是主e5 道理所造成e5 神蹟。一個 thai5 人e5 民族，成做耶穌e5 學生。奇妙ah ！主e5 大能力！ \n我真歡喜接待伊做阮e5 人客。阮相kap 食飯、吟詩。我聽著伊有真sui2 e5 聲，我稱讚伊e5 時，伊講in 山地人攏是真愛唱歌，也講伊e5 聲並無比別人較sui2。後來我知影in 是一"}
{"text": "個唱歌e5 民族，有時學一條新 e5 歌，人就唱到無ai3 食飯。 \n野蠻e5 性質今無去，也無有怨恨kap 殺人。In 對基督所領受e5 活命tui3 in e5 歌聲表現出來，in 雄惡e5 面貌也變做溫柔可愛--lah！ \n「兄弟，你怎樣無phaiN7 刀？」Kiam2 m7 是每一個土人攏ai3 phaiN7 刀mah？」談話e5 時我問伊這個問題。 \n「是，阮攏不時ai3 phaiN7 刀，無人會thang 勉強阮pak 落來。以前有一個官到阮庄，命令m7 准phaiN7 刀入市場，結果惹起眾人e5 受氣，就拖伊出來 thai5 死，阮猶原phaiN7 刀，別人m7 敢來干涉」。 \n我就koh 問伊「An2-ni 你e5 刀phaiN7 ti7 to2 位？」伊講「Ti7 幾年前我就hiat-kak lah！」 \n「你kiam2 無愛你e5 刀mah？」 \n「有，我愛我e5 刀，總是我koh較愛基督。」 \n「是誰叫你m7-thang phaiN7 刀？ 」 \n「無，總是我信基督了後就想，做基督徒m7 應該phaiN7 刀，我就剝落來。」 \n「別人怎樣？」 「也是an2-ni，你到市場，看見hiah-e5 無phaiN7 刀e5 就是基督徒。」 \nChe 也是奇蹟，基督e5 感化力 chiah 大，toe3 伊e5 人攏得著活命 e5 轉變。我就koh 問伊信主e5 經過。 \n伊講「我iau2 細漢e5 時，阮e5 庄內忽然有一個奇怪e5 生分人來，伊真懸大，面toa3 笑容，總是真濟人講kap 這個人往來一定會受神e5 刑罰。所以無人ai3 親近伊。伊攏teh 講『上 帝』e5 事，阮想ai3 聽，總是也真驚。」 \n聽講有人破病真siong 重食伊e5 藥丸就快回復。有人就近伊，總是無人接受 伊所講e5 耶穌基督，大家不過看伊做一個好醫生。 \n伊e5 疼心真感動人"}
{"text": "，伊分藥 hou7 病人，替in 祈禱。人e5 心漸漸歸向伊，雖然m7 敢接受伊所 講e5 道理，至少也認定伊是一個好人。 \n有一日一件事搖動全庄 e5 人，有人大聲喝，因為看著 hit 個「好人」扛轎，轎頂所坐e5 是破病沈重e5 轎夫。Tu2仔這個「好人」kiam2 m7 是坐轎出庄去，怎樣現在是伊teh 扛？大家真奇怪。 另外一個轎夫就講「Ti7 半 路我e5 同伴破病發燒，m7 知 人，這個人客就講著緊轉來庄內，就kap 我tau3 扛這個同伴，伊實在是好人！」講了有目屎流落，眾人e5 目珠也 tam5。Tui3 hit 時起，信耶穌e5 人加添 濟濟，親像火thoaN3 到全庄，後來伊教阮讀白話字，唱歌。可惜伊今離開阮去lah ！伊去世e5 消息傳到阮toa3 e5 所 在e5 時，大家攏大悲傷，親像失落老父一樣。」 \n講到chia 伊也流目屎，我真受感動，真ai3 去看伊e5 墓，就kap 朋友相kap 去。 天氣真熱，阮e5 心也真熱。 阮到墓前看著墓牌寫「Hu3 Leng5-jin5 e5 墓，」同行e5 朋友講「伊差一點就無ti7 chia lah！因為伊bat 灰心beh 倒去故鄉。」 阮就要求伊講較清楚 hou7 阮聽。 \n伊講「Hu3 先生ti7 土人中工 作e5 時，真濟困難也真危 險。伊盡了伊e5 力量，盡心祈 禱，總是攏無結果。伊看見工 作e5 渺茫，ti7 失望中就決意beh 轉去，伊先寫批hou7 伊年老e5 老母。」「所疼e5 媽媽，離開你kap 故鄉已經真濟年lah ！我ti7 這個野蠻 e5 所在，kiah8 目無親，也無有工 作上e5 安慰，我若準是teh 浪 費活命e5 力量kap 青年e5 時間，一切攏無有活氣，無有價值，我決意beh轉來，主一定會了解我e5 痛苦……」 \n這張批寄到一個貴族e5 家庭，年老e5 老母e5 手為著"}
{"text": "這張批teh chhoah，伊思念伊ti7 遠遠 e5 子，總是伊m7 ai3 伊轉來，伊跪落為伊祈禱。伊緊緊寫一張鼓勵e5 批hou7 伊。其中幾句要緊e5 話是an2-ni： \n「子ah ！你kiam2 boe7 thang koh 吞忍 tiap仔久mah？我beh 懇切為你祈禱，我也請真濟疼主e5 人用祈禱支持你，你m7-thang 放sak 最後e5 時間！」 \n無久福音e5 門大開，這個偉 大e5 轎夫…貴族e5 子，主忠實e5 僕人，看見偌濟失落e5 靈魂得救，偌濟人e5 生活改變，憂傷e5 目屎無koh 流，歡喜e5 目屎chheng3 出。伊實在是一位偉大 e5 開拓者！ \nTi7 che 偉人e5 墓前我koh 看見新e5 工作e5 異像，看見前面工作e5 景像。 \n有向望 \nTi7 一個清靜e5 暗暝，逐人攏已經teh 安眠，總是ti7 一 間細細間e5 厝內，有一個可憐 e5 老母，抱伊已經斷氣e5 細子teh 哮。伊ti7 極其困苦，無向望e5 生活中，掠這個細子An-li2 做惟一 e5 安慰。雖然伊有丈夫，總是放蕩愛lim 酒e5 丈夫，反轉是加添伊e5 艱苦。逐e7昏伊lim 到半 暝才轉來。家內所有會賣得e5 物，攏hou7 伊提去賣了了，伊日日那墮落，親像是一個絕望e5 人。 \n今仔日婦人人Chu-li2 去ka7 人洗衫轉來，發現著伊e5 細子An-li2 發燒真懸，有teh 喘，伊ai3 趕 緊抱去hou7 醫生看，總是伊所 chhun e5 2 箍銀無夠額thang hou7 醫 生。伊躊躇，m7 敢去，向望An-li2 e5 熱會緊緊退。伊用滾水hou7 伊lim，ti7 伊 e5 身邊跪落祈禱。總是到暗，伊看著細子已經斷氣。「Ah！可 憐e5 子，若m7 是你e5 老父hou7 酒迷去，咱m7 免致到an2-ni。」伊teh 哮"}
{"text": "，teh 流目屎。 \n伊忽然想beh 用hit 領收ti7 箱仔內e5 一領sui2 衫kap 一雙新鞋ka7 伊穿。伊也koh 洗一腳箱仔來te2 細子e5 身屍。Hit 暗伊睏ti7 An-li2 e5 箱仔邊，kap 伊所疼e5 子過最後 e5 一暝。 \n暗暝已經深，食酒醉e5 Bou2-buh 照常入厝。伊顛顛倒倒入來厝內，看見一個箱仔內面 te2 一個囡仔，伊koh 看見囡仔 e5 腳有穿一雙新皮鞋。伊那看目珠那金，最後伊伸手去褪 hit 雙鞋，就koh 出去。伊提 hit 雙鞋beh 去to2位？伊kiam2 m7 知伊e5 子已經死mah？伊koh 行，行到酒 店，用鞋換一杯酒，就koh lim。伊tui3 酒店出來e5 時，tu2著一個 巡更e5 警察，伊就kap 伊相扑。警察將伊送落留置場關。 \nHit 暝伊ti7 留置場，眠夢中看見一人，搖搖擺擺入一間厝，厝內有一腳箱仔，te2 一個囡仔 e5 身屍。伊koh 看，看著hit 個人將囡仔所穿e5 鞋，褪起來，就到酒店換一杯酒lim。 \n夢到chia，伊精神起來，伊著驚家己怎樣到ti7-chia －留置場－ 伊koh 想… 伊想出夢中hit 個 人就是伊。伊著大驚。「我e5 子死 去mah？我提伊e5 鞋去賣！！Ah！該死e5 我，可惡e5 我，無向望lah ！無向望lah ！自殺！」伊知罪lah ！伊看出本身是偌nih8可惡e5 人，伊m7 ai3 koh 活，伊beh khap8 頭，「1…2…3…，」當伊teh 將 頭khap8 壁e5 時，忽然聽著一個聲「有向望！有向望！」伊著驚，看四圍，總是無人，koh 一擺 伊 koh khap8「1…2…3…」koh 聽見「有向望！有向望！」這個聲tui3 ta2落來？伊想，想…「Ah！是lah，我ti7 細漢e5時 老母bat ka7 我講，人無論tu2著甚"}
{"text": "物，無論行到甚物地步，若就近主耶穌就有向望。」 \n主e5 聲叫醒這個罪人，hit 暗伊聽見hit 個聲，伊有來就近主惟一e5 向望。伊ti7 主e5 面前流目屎認伊e5 大罪，伊決心ti7 伊出去 以後beh 做一個新e5 人，來傳這個有向望e5 福音hou7 人聽。 \n隔早起伊對警察認錯，就受thau2 放。伊趕緊轉去厝，先到伊e5 子e5 箱仔邊認罪，「子ah！赦免你e5 老爸，…伊已經改變lah！」伊e5 婦人人看見這個光 景，be7 禁得流悲傷kap 歡喜相參e5 目屎。伊隨時提伊e5 衫去換細子e5 鞋轉來，koh ka7 伊穿好勢。 \n後來伊果然出去街頭巷尾講道理hou7 囡仔聽，人譏笑伊食酒仙，總是伊見證食酒仙會變做傳道。伊日日傳這個有向望e5 國音，伊ai3 別 人m7-thang koh 行伊以前所行e5 路。 \n這個Bou2-buh 後來成做一個有力e5 傳道者，ti7 伊死e5 時，有4000人 參加伊e5 葬式。 \n有聽細子 E5 祈禱 \n有一位基督教e5 傳道者，ti7 倫敦東爿e5 貧民窟teh 傳道。一日伊經過一廊遼遠e5 厝，就探一間一間 e5 房間，伊看見一間驚人污 穢e5 房間，就sak 開hit e5 門入 去，內面靜靜無人，越轉身 beh 出來，總是ti7 門後有樓梯通到天蓬，伊行倚樓梯peh 上去天蓬頂，目珠極力看暗sam3 隘細e5 房間e5 四圍，後來發現壁角有倒一個囡仔，伊就問「小朋友！你ti7 chia teh 做甚物？」囡仔著驚講「恬！若hou7 爸爸知就會害！」「到底你ti7 chia teh 做甚物？」Koh 一擺問--伊，囡仔就越轉身hou7 伊看，ka-chiah-phiaN 血跡滿滿，腫到紅紅，是hou7 伊愛lim 酒e5 老父扑到滿身e5 傷jiah！ \n「小朋友！你m7-thang tiam3 chia，會"}
{"text": "死去--ou3！我救你，chhoa7 你離開這所 在」，伊進前beh 抱囡仔，總是囡仔講「A伯！我吟阮ti7 主日學所教e5 讚美歌hou7 你聽。」伊e5 心 tiap仔久著急愛聽囡仔所beh 吟出--來e5 詩，囡仔就用真熟練 e5 口調kap 祈禱e5 心開始吟： \n「溫柔koh 謙遜親愛e5 耶穌，求你aN3 落常看顧，主ah！求你憐憫軟弱小兒，容允我kap 你企起，我真愛ti7 你身邊，安歇ti7 你胸前，主耶穌ah ！求你准我，Ti7 你平安e5 聖城，留一位hou7 你細子。」 \n這位傳道者感覺心酸，那聽那流同情e5 目屎，伊吩咐囡仔安靜ti7 hia 聽候，伊會隨時倒轉來。講了後就落樓梯去設法beh hou7 囡仔暫時歇睏e5 所在。伊趕緊koh 倒轉來peh 上 樓梯，peh 到一半，先探頭看房內竟然無聲，恬靜到極。伊奇怪，就出聲叫囡仔「小朋友！小朋友！」攏無應聲，hit 時囡仔已經死去lah ！照 tu2 才伊家己所吟e5 詩，主耶穌有聽 細子e5 祈禱： \n「Ti7 你平安e5 聖城，留一位hou7 你細子。」"}
{"text": "Ti7一個大城市e5街路有一寡查甫囡仔ti7-teh thit-tho5玻璃珠仔。其中一寡真gau5 講歹聽話。\n昇賓講，「Lin2若beh講hit 款歹聽話，我就無beh kap lin2 thit-tho5。」\n其中有人講，「Ah，伊掠做伊是偌nih了不起leh…」\n昇賓講，「出在lin2講lah，我無愛kap這種講歹聽話e5人做伙。阮主日學老師講，『耶穌ai3咱講好 e5話，想清氣e5事。』耶穌我e5王，我無愛聽lin2 e5歹聽話。」講煞就拾伊e5珠仔，下toa3落袋仔。\n這時有幾若個囡仔贊成伊所講。就講，「著，咱mai3 kap hiah e5講歹聽話e5人thit-tho5，咱來去thit-tho5。」就另外去別所在thit-tho5。\n後來昇賓有chhoa7其中幾若個去主日學。In想講主日學竟然會hou7昇賓hiah nih勇敢，一定是真奇怪e5所在。\n（《奇妙e5耶穌》，頁81）"}
{"text": "Ti7印度bat有一個人chhoa7伊e5查某子去一個基督教學校註冊。 \n校長歡迎in父子講，「阮這間學校著讀3、4年才會畢業。」 \n父親回答講，「我無按算beh hou7我e5查某子toa3 chia讀hiah nih久，我m7是基督徒，lin2 che是基督教學校，我e5目的是ai3 hou7伊ti7 chia一段時間，thang hou7伊做一件特別e5事。」 \n「是甚mih8特別e5事。」 \n父親回答講，「我向望你hou7伊e5面有光。」 \n校長問伊講，「Hou7伊e5面有光？你e5意思是甚mih8？」 \n父親應講，「幾年來，我看見貴校e5學生tui3阮兜門口經過，我發覺in e5面有一種閃光，我卻m7知著an2-choaN2形容，總是我知he是一種喜樂平安e5表情，我只有會thang用『光』這字來形容na7-tiaN7。」 \n校長tim3頭講，「是，你所看e5確實是光，he是因為認識耶穌基督才有光，因為耶穌是世間e5光，設使你e5查某子若相信，伊也會同樣發光。」 \n（《奇妙e5耶穌》，頁102-103）"}
{"text": "有一人到鄉村e5一間旅社歇暝。伊感覺旅社e5地板真la5-sam5，伊想講著叫旅社e5下女來洗洗leh，後來詳細想，才發現地板是塗e5，所以若用水洗一定會比以前較la5-sam5。\n伊想了明白，這個地板若beh hou7伊清氣，唯一e5方法是將地板改做用水泥抑是用枋仔做e5，an2-ni 才會保持清氣。\n咱be7 thang靠家己e5好行為，抑是決心hou7家己變做清氣。咱若靠咱e5勞力是愈會la5-sam5 na7-tiaN7。\n（《奇妙e5耶穌》，頁24）"}
{"text": "有一個人ti7鄉村迷路，就問一個查甫囡仔講：「請問城市ti7 ta2-loh8？」\nHit個囡仔應講，「城市？我m7 bat去，我m7知，總是我知ti7山nih hit爿，thang tui3這條路直直去就會到。」\nHit個人ka7伊說謝了後就向囡仔所講e5方向去，果然到目的地。\n耶穌講，「我是路…，ti7我父e5家有濟濟厝宅。」天堂ti7 ta2-loh8？咱若信耶穌，toe3伊就會到位。\n（《奇妙e5耶穌》，頁100-102）"}
{"text": "Hou7 我E5 生涯得著改變E5 一瞬間 \n時間已經真暗，四面靜靜，萬物攏入ti7 in e5 安歇，總 是我iau2 ti7 我e5 冊房內，注神teh 讀達爾文 e5 進化論。伊e5 無神論已經占領我e5 心，雖然我是 一個神學生，雖然我bat tui3 臨終e5 大姊約束beh 做牧師，伊也將所khiam7 e5 錢提 hou7 我，總是tui3 我讀著這本冊，我e5 信仰就發生真大e5 動搖！我沈思、我默想，就ti7 心內決定tui3 學期m7 ai3 倒去讀神學。上帝e5 存在tui3 我已經是一個疑問。 \n忽然我聽著有人teh 扑 門e5 聲，我開門看著厝邊 e5 Pek8-long5 夫人 kiah8 燈火企ti7 hia。 \n伊因為kap 我siang7生，所以是親交e5 朋友。伊開嘴就講： \n「約翰，請你這時kap 我來去我e5 厝，我e5 丈夫真危急，ai3 你來，」伊e5 聲真急。 \n「Ai3我去？你應該去請牧師！」我ka7 伊推辭。 \n「Ah！約翰你是伊e5 好朋友，伊ai3 你去。」 伊堅決an2-ni 講。 \n我就姑不chiong 提我e5 聖經kap 伊去。路中我攏無講話，因為我真煩惱這個無信仰 e5 人，beh 怎樣會thang 安慰臨終e5人。 \n入伊e5 厝，看著Pek8-long5 ti7 眠床nih8，伊青白e5 面，hou7 我聯想到伊e5 死。伊牽我e5 手，細聲對我講，「約翰，我知我已經行到ti7 死蔭e5 山谷，總是我e5 心無辨，我無有平安，只有驚惶，我想著過去我無實在疼我e5 婦人人，也無疼上帝，ti7 家庭是hou7 人討厭e5 土人，我 e5 罪chiah 重，我beh 怎樣ah ！」 我掀開聖經讀約翰 14 章：「Lin2 e5 心莫得擘腹，lin2 著信上帝，也著信我……」I 哥林多 15 章 55 節：「死ah"}
{"text": "，你e5 較贏ti7 ta2 落？死ah，你e5 利害ti7 ta2 落？死e5 利害是罪，罪 e5 權勢是律法，總是感謝上帝伊hou7 咱tui3 咱e5 主耶穌基督得著較贏。」I 約翰 1 章9 節： 「咱若認咱e5 罪，上帝是真實 公義，beh 赦免咱e5 罪，洗除咱攏總e5 不義」。伊聽了真受安 慰，ai3 我將聖經借伊，續做記號ti7 所讀e5 所在。我將聖經提 hou7 伊了，就倒去睏。總是睏be7 去。我想人e5 活命若果然死就煞，an2-ni 人生有甚物 價值？ 我想若真正無靈魂e5 得救，只有幾十年e5 肉體生活，an2-ni 有啥路用？ \n隔早起Pek8-long5 夫人來ka7 我講，伊e5 丈夫真安然過世，ti7 遺言中講ai3 我主持伊e5 葬 式。我聽了真著驚，就問講「Ai3 我！Ai3 我主持伊e5 葬式」？ 我看伊tim3 頭，koh 流目屎。伊e5 要求對 ti7 現在e5 我無m7 是一個重擔，因為我e5 信仰已經親像沙頂e5 塔攏總倒壞 lah！「約翰，你應該真歡喜遵照朋友e5 遺言來做這個工。請你m7-thang 推辭，時間是2 點。」伊無聽候我e5 答應，講了就轉去。我默想伊e5 背影，心頭有講be7 出e5 悲傷。 \nHit 下晡我竟然khia7 ti7 台頂，ti7 我e5 面前有Pek8-long5 e5 遺體，我aN3頭看e5時，棺材頂所寫e5名hou7我著一驚。「Iok-han7 Pek8-long5」我e5 名！怎樣我e5 名寫ti7 棺 材e5 頂面？隨時我e5 目珠ian-ng7，我無看見別人，只有看 著我ti7 棺柴內。「Iok-han7 Pek8-long5 死lah ！Che 是我e5 葬式。」我e5 心內 有聲an2-ni ka7 我講，數分鐘久我企teh，be7 出聲，ti7 我e5 腦海 內只有想著我 －"}
{"text": "－過去e5 我，現 在e5 我 －－。Ah！我kiam2 m7 是一個雖然活teh，卻親像死e5 大 動物mah？我e5 心受魔鬼搶奪去lah ！ 我想beh 離開上帝。Ah！我實在真可憐，上帝今仔日iau2 疼我，an2-ni 叫醒我，hou7 我為著家己做葬式，無m7 是ai3 我將舊人埋葬，做新創造e5 人mah？ \n當我想著我是主持e5 人，我iau2 未講甚物 e5 時，我發現台下e5 人攏注目ti7 我，有chhi7-bu2 chhi7-chhu7 e5 聲。我勉強開嘴講安慰e5 道理，其實我m7 知家己teh 講甚物，ti7 我e5 腦內有時回想沈思。葬式煞，Pek8-long5 夫人ka7 我講，伊iau2-boe7 bat 聽著chiah-nih8 受安慰e5 道理，天堂e5 存在是伊受安慰e5 根據。伊說謝煞，講起棺材頂e5 名有chhau2-tu2-kham2 e5 錯誤。伊說明：「Pek-long5 將你e5 聖經囥 ti7 伊e5 胸前，入木e5 時，病院e5 人照聖經內e5 簽名寫出，致到有chiah 失禮e5 錯 誤。」我心內暗靜感謝上帝所安排這個錯誤，hou7 我tui3 這個受叫醒！ \n倒來厝nih8，我將魔鬼e5 冊燒去，決心beh toe3 主。今我已經是一個教會e5 牧師，我已經有koh 為著濟濟人主持葬式，每擺 hit 個改變我e5 一 瞬間e5 事，攏會koh 浮ti7 我e5 心中。我現在會thang koh較大聲讀：「死ah！你e5 較贏ti7 ta2 落？你 e5 利害ti7 ta2 落ah ？」（John Bown） \n巴拉巴 \n東爿e5 天tu2 才phu2 光，耶路撒冷城iau2 ti7 安靜中，各各他山頂 e5 3 支十字架，iau2 chhai7 ti7 hia 顯出淒凊。 Tui3 hit 爿遠遠e5 小路有一個"}
{"text": "中年e5 男子行來。Tui3 伊行路e5 步調看來，thang 知伊是一個體格結實，慣勢行山路e5 人。伊順 hit 條小路peh 上山頂，ti7 hit 3 支十字架腳行來行去，心內若準有無限e5 感想。伊m7 是別人，原來就是hit 個出名e5 強盜 －巴拉巴。 \n伊ti7 中央hit 支十字架前企tiau5，自言自語講，「Chia 就是in 喪失性命e5 所在！Che 是羅馬人 最殘忍，最痛苦e5 死刑！這個死本來是我e5！」伊越頭看倒爿e5 十字架講：「Ti2-ma2 是釘ti7 這支，伊是我ti7 耶利哥路上久久e5 同志。」 \n伊koh oat8 過正爿e5 十字架講： 「Ah！Ti2-su-ma2-su 是釘ti7 這支！可憐 e5 Ti2-su-ma2-su！伊iau2 年輕親像囡仔，就受引誘入迷路！伊到耶利哥路上揀我做伊e5 頭目。我本應該差伊轉去Ka-pek-long5 伊家己e5 厝，總是伊卻ai3 過這種搶劫e5 野外生活。現在伊年輕e5 性命竟然結束ti7 這個 thang 驚e5 十字架頂。」 \n越頭過來，伊看中央hit 支十字架，koh 出聲講：「Ti7 這個十 字架頂，in 將hit 個年輕 e5 加利利人釘死。這支十字架本來是我e5，若m7 是hiah-e5 發狂e5 群眾堅持beh 釘死伊，放我自由，現在我已經kap 我e5 同伴一樣la3！Hit 時我雖然ti7 監獄內，總是 『釘伊ti7 十字架！釘伊ti7 十字架，』這個喝喊e5 聲也傳入我e5 耳仔。今伊死la3，我e5 同伴也死la3 ！Ia7 我得著thau2 放。」 \n大概已經企久la3，伊就坐ti7 一塊石頭頂，aN3 頭teh 沈思，若準teh 回億伊過去半生涯e5 經歷。這時天光la3，總是耶路撒冷e5 街路，iau2 真少人。 \n「兄弟你ti7 chia mah？"}
{"text": "甚物事hou7 你 chiah-nih8 清早到各各他山 頂 － － In 釘十字架e5 所在？」 \n巴拉巴只有aN3 頭沈思，m7 知啥時一個青年也peh 上山頂，所以hou7 伊e5 聲著 驚。不過後來看 hit 個青年e5 容貌真溫柔，koh 稱呼伊做兄弟才安心，就緊應講：「不過是來看看le3 ！」 \n「當時e5 情景實在淒慘 thang 驚，hit 時你ti7 chia mah？」Hit 個青年問。 \n巴拉巴講：「我無ti7 chia，若是我 e5 朋友ti7 chia！」伊e5 意思是指十字架頂hit 2個。 \n「Hit 2 個強盜，一個iau2 真年 輕，in 受判死刑我是會明白。 總是hit 個加利利人耶穌受判死刑，我就be7 明白！對伊是無理由e5 。伊chiah 仁慈，tui3 人滿有恩惠，常常行好事，幫贊人。伊稱上帝做伊e5 父，無理由定伊死罪。總是官府竟然an2-ni 做。 Ah！In 寧願放hit 個強盜巴拉巴！ 無錯，伊就死ti7 巴拉巴應該死e5 十字架頂！」 \n巴拉巴 tim3 頭講：「是la3！Hit 支 十字架應該是釘巴拉巴，an2-ni 伊 就thang kap 別e5 同伴做伙死去。」 \nHit 個青年aN3 頭ti7 hia 行來行去，心內思想chiah-e5 事e5 經過。 \n「兄弟，你穩當無看過chiah 大 e5 勇氣，」伊對巴拉巴講：「你穩當m7-bat 看過chiah 大e5 赦免！ Ah，當in 將釘釘入伊e5 身體e5 時，伊an2-ni 講：「父 ah ！赦免in，因為in 所做e5 in m7 知。」巴拉巴真著驚問講，「伊真正an2-ni 講mah ？」 \nHit 個青年講：「實在an2-ni 講！當伊掛ti7 十字架頂e5 時，iau2 真仁慈tui3 同釘e5 強盜講 話。其中一個強盜譏笑伊，總是另外一個卻反悔伊"}
{"text": "e5 罪。 Hit 個加利利人就憐憫伊，應允伊相 kap tiam3 樂園。」 \n巴拉巴這時企起來，問講：「是in 中間e5 ta2落一個？」 Hit 個青年人看伊e5 態度感覺奇怪，就講：「我thai3會記清楚是ta2落一個？ In 兩個攏 是ti7耶利哥路上kap 巴拉巴相kap 受掠e5，巴拉巴是其中最可惡 e5 一個。總是伊卻受thau2 放。 釘十字架hit 日，伊iau2 關ti7 監內，過安歇日才得thau2 放。」 \n「是la3！是la3！我知影，總是朋 友，到底是ta2落一個悔改？」「我想看mai7，」hit 個青年 停tiap8仔久，就手ki2 倒爿e5 十 字架講：「是釘ti7 這支十字架頂 hit 個……Ti2-su-ma2-su，我想in 是an2-ni 叫 伊。是la3 ！就是這個。伊責備hit 個譏刺耶穌e5，koh tui3 耶穌講，你e5 國降臨e5 時，請紀念我！」 \n巴拉巴 koh 問：「Hit 個加利利人怎樣應伊？」 \n伊講「今仔日你beh kap 我到樂園！」巴拉巴講：「An2-ni講，Ti2-su-ma2-su 有悔改koh 得赦免lah！」 \nHit 個青年這時反過來問巴拉巴：「你啥事chiah-nih8 關心？你 kiam2 bat in mah？」 巴拉巴躊躇tiap仔久才講：「我 是in e5 同志，是in e5 頭目……」 \nHit 個青年倒退2 步，目珠 tiaN7-tiaN7 驚惶講：「你是巴…拉…巴！」巴拉巴安慰伊講：「你m7 免驚我。Chia 是耶路撒冷，並m7 是耶利哥 e5 路上，並且……」 \nIn e5 談話中斷lah ！因為有幾個婦人人青狂向山頂走來。Hit 個青年留心看，就tui3 巴拉巴講：「In 攏是跟toe3 hit 個加利利人e5。當伊受釘十字架e5 時，in 攏 ti7 chia 傷心啼哭！是"}
{"text": "lah ！最先 hit 個是雅各 e5 老母馬利亞，第二個是 Sat-lo5-bi2，最後hit 個是Hi-lut8 e5 管家 Khou2-sat e5 某Iok-a-na2。現在in 若準真快樂。」 \nTeh 講e5 時，hit 3 個婦人人走到lah，Iok-a-na2 看見hit 個青年就開嘴講：「Iok-na2，偌nih8 榮光e5 消息，偌nih8奇妙 e5 消息！」 Sat-lo5-bi2 續接講：「阮差不多m7 敢相信！」馬利亞講：「實在親像一個夢！」 \nIok-a-na2 講：「總是che 是真實e5。」 3 個婦人人，你一句，我一句，Iok-na2 kap 巴拉巴聽攏be7 明白，就追問講「到底是甚物事？」 \nIok-a-na2 ki2 山腳 e5 一個花園講「你知影！咱e5 主受埋葬ti7 約瑟 e5 園中。」 「阮確信伊是咱e5 彌賽亞，所以咱跟te3 伊。」馬利亞講：「總是伊受釘十字架，咱e5向望攏消失lah。」 Sat-lo5-bi2 接續講：「所以阮決意 ti7 伊身上盡阮所會做e5 方 法，表示阮e5 心意。阮toa3 香油 beh 去抹伊e5 身屍，che 也是ti7 無閒中預備e5。」 \n「今早起，阮真早toa3 香油到墳墓去。」Iok-a-na2 講：「阮心內有一個boe7會解決e5 問題，就是 beh 怎樣徙開墓口e5 大塊石，總是當阮到位e5 時，卻看見hit 塊石頭已經徙開！」 「徙開？」Iok-na2 問。 \n馬利亞講：「是lah！ Hit 個墓門是 開lah！Koh 有2 個穿白衫e5 天 使ti7 hia 看守。」In 對阮講：「M7 免驚，我知lin2 是teh chhoe7 釘十 字架e5 耶穌。伊無ti7 chia，照伊所講e5，伊已經koh 活lah ！」 \nIok-a-na2 手ki2 中央hit 支十字架講：「死"}
{"text": "ti7 這支十字架頂e5 主已經 tui3 死koh 活lah！阮ai3 趕緊將這個好消息報人知。」 \nSat-lo5-bi2 講：「Tu2 才阮看見lin2 ti7 chia，所以tiau5 工來ka7 lin2 講。咱e5 主是活e5！現在阮beh 緊入耶路撒冷城報hou7 伊e5 學生知。」 \nIok-na2 講：「我也beh 去報消息！」 In 4 人就緊緊落山去。 \n巴拉巴 tui3 頭到尾ti7 hia 聽，無 chhap 嘴。現在in 攏去lah，留伊 一人ti7 十字架腳 。伊坐落詳細思想。伊記得伊少年e5 時，boe7 行錯路以前，bat 聽過關係彌賽亞e5 預言，in e5 民族攏向望一位救主e5 來臨。若是現在伊竟然替我死！Ah，我恨boe7得親像hit 個Ti2-su-ma2-su ti7 臨終時得伊赦免！伊注目看hit 支空e5 十 字架，繼續默想，四面猶原安 靜，若準有一種伊boe7 bat 聽過e5 音樂ti7 伊e5 耳仔邊teh 響。伊不知不覺跪落ti7 十字架腳。 \n若準有一個聲音tui3 伊講：「巴拉巴，伊為你死，也是為整個ti7 罪惡 中e5 世人死。凡若靠這個十字架，悔改e5 罪人，beh 得著赦免。朱紅e5 罪beh 變白親像雪，謙卑痛悔到十字架來e5 人，伊 e5 罪擔beh 永遠受除去。」 \n「巴拉巴，m7-thang koh 行ti7 耶利哥 hit 條罪惡e5 道路，tui3今以後，你著用替你死e5 耶穌做你e5 道路，因為伊bat 講：「我就是道路、真理、活命。」 \n目屎tui3巴拉巴 e5 目珠lin3 落--來，流過伊滿有嘴chhiu e5 面，koh 滴ti7 土腳。Tui3 i 做強盜直到受掠坐監獄，伊bat 受傷流血，總是未bat 流一滴目屎。現 在ti7 十字架前，伊boe7 thang koh lun2。T"}
{"text": "oa3 著傷痛e5 心伊細聲講： 「主ah！赦免我這個罪人。」 \n忽然伊若準聽見這個聲音講：「上帝疼世間人，甚至將伊e5 獨生子賞賜世間，hou7 見若信伊e5 人be7 沈淪會得著永活。」 \n這種意外e5 平安進入伊e5 心。伊慢慢企起來，只有看見太陽tu2 上起來。伊boe7 bat 看過前面e5 天是chiah-nih8 光明，燦 爛，充滿向 望！"}
{"text": "聽候主人轉來 \n伊知影伊著守伊e5 職 位，聽候伊e5 主人轉來，伊an2-ni 聽候一 年、2 年…到5 年半。 \nPoe5-teng-po2 是一個風景優美，有青翠e5 大草場e5 小鄉社，人口只有2000 人。 \n1936 年8 月e5 某一日，有一台 車，載一具棺材，到火車站，內面是一個飼羊人e5 身屍，只有一個人送這個牧者 行人生最後e5 路程。Ti7 車後有一隻狗teh 走，是一隻真濟毛e5 牧羊狗。當棺材運 上火車頂e5 時，這隻狗 開聲哮，伊想beh peh 上火車頂，若是站長講「落去！今現 在m7 是你跟toe3 e5 時lah ！」 \n火車開去lah，hit 隻狗用 悲傷e5 眼光目送漸漸無看見e5 火車。Hit 暗伊睏ti7 月台腳，聽候伊e5 主人koh 倒轉來。 \n這隻狗ti7 hia 繼續聽候伊 e5 主人5 年半久！到伊死e5 時，有產生真濟感動人e5 故事。 \n起頭伊e5 守望是有規則e5 。無 論出日，落雨，伊逐日出來迎 接，到Poe3-teng-po2 e5 4 班火車 過去，伊注意看每一個落車e5 旅客，伊phiN7 in e5 行李，一個行過 一個，然後伊企 teh，看火車 koh 駛去。伊聽候伊e5 主人，掠 做有一日伊會轉來。 \n車頭e5 人無久發現若叫 伊「Sai2-pu3」就會應，總是較常伊離開人，孤獨ti7 hia 企，親像 teh 厭惡人攪擾伊堅忍守望 e5 心。無到日頭落山，伊無食站長囥 ti7 溝仔邊e5 碎肉，然後ti7 暗暝伊走到成里外e5 河邊 lim 水。 \n這隻狗kiam2 會thang 長期忍受這款e5 孤單mah？Ti7 一個風颱暝，站長發現「Sai2-pu3」un ti7 伊e5 門口，伊khou 伊入來kap 伊坐 ti7 地氈e5 頂面hou7 伊安心。當寒冷e5 冬天到e5 時，站長ti7 倉庫替"}
{"text": "伊安置一個溫暖e5 siu7。 \n經過幾個月，「Sai2-pu3」 守望 e5 消息已經傳到城外，報紙也登載這個故事，濟濟關心伊e5 郵件一直來，有幾十個愛狗e5 人送伊錢，若是食--e5 攏hou7 鐵路局送倒轉。Ti7 一個聖誕節，一位愛爾蘭 e5 婦人送「Sai2-pu3」一tah8肉骨酥kap 肉餅。有真濟人 申請ai3 收留--伊，有牧者出懸價beh 買--伊，koh 有一群旅客tui3 遠遠來探訪--伊，因為這隻狗e5 忠義成做傳奇e5 故事。 \n所有對伊e5 關心並無影響 「Sai2-pu3」。伊e5 生活e5 宗旨猶原無改變，伊猶原teh 聽候，總有一日伊e5 主人beh 倒轉來，伊ti7 hia beh 迎接伊。總是後來到有一日 「Sai2-pu3」boe7 thang koh 跳出伊e5 siu7，也boe7 thang ti7 鐵路走，伊只有拖伊沈重e5 腳步teh 行，伊e5 目珠，耳空攏衰退，有時零度以下e5 天 氣，hou7 伊e5 四肢麻痺，iau2-ku2 伊爬到火車邊聽候。 \n1942 年1 月12 日，「Sai2-pu3」行到鐵路e5 中間，迎接10 點17 分e5 車。當火車駛近e5 時，人切望伊會跳走，伊有跳，總是已經siuN 慢…… \n「Sai2-pu3」e5 長期守望到chia 結束，5 年半久e5 盡忠到hit 日是最後，總是伊感動人e5 後果繼續發生。 \nHit 日鐵路人員，為伊揀一塊墓地 －Ti7 這個山頂永遠會thang 看著車站。學校ti7 hit 日停課，童子軍志願扛 「Sai2-pu3」e5 棺材，鎮民、農夫、牧者攏參加ti7 車站舉行e5 隆重葬式。 \n牧師為伊讀這篇詩「Ti7 這個 自私e5 世界，人類惟一be7自私e5 朋 友就是家己e5 狗，狗絕對boe7放 sak 主人，絕對be7 辜負抑是背叛--伊。」"}
{"text": "安葬「Sai2-pu3」以後，Poe3-teng-po2 e5 人 koh 為伊企一造紀念碑ti7 山頂。 Koh 有探照燈照ti7 hit 頂面。 無論日時、暗時。當火車經過 e5 時，車長會將這個故事講 hou7 好奇e5 旅客聽。 \n後來車長Ai3-tek 將「Sai2-pu3」e5 故事寫做一本小冊賣hou7 旅 客。Tui3 an2-ni 趁200 美金，伊將這條錢寄附ti7 Toa7-phok-pou3 城e5 盲啞學校。1946 年聖誕節，伊toa3 真濟thit-tho5 物、糖仔、溜冰鞋去 hou7 hiah-e5 學生，hiah-e5 學生得著 in 平時boe7 thang 得著e5 thit-tho5 物，過這個「in boe7 bat 有e5 快樂」e5 聖誕節。 \nTui3 這個值得紀念e5 聖誕節後e5 數年中，「Sai2-pu3」e5 故事感動真濟人獻錢，到今已經有5 萬美金。Tui3 an2-ni 會thang 設立「Sai2-pu3」基金，用疼心tui3 青瞑kap 啞口 e5 人辦新e5 醫療工作。 \n「Sai2-pu3」基金hou7 這間盲啞學校e5 水準提高，hou7 學生e5 精神快樂，得著疼心e5 禮物kap 教育，－hou7 in會thang 到以前所boe7 thang 去e5 所在旅行。「Sai2-pu3」偉大 e5 心靈已經幫贊in 行向一條成功e5 路，che 攏是tui3 ti7 這 隻忠義e5 狗感動人e5 故事所產生e5 。 \n這隻狗會對主人忠實到an2-ni，咱tui3 咱e5 主m7 知怎樣？有逐日teh 聽候咱e5 主koh 倒轉來抑無？ \nPHO-PHE2-TO-A \n第3 世紀，當羅馬帝國盡力窘逐基督徒e5 時，偌nih8 濟人為著耶穌基督e5 緣故慘死，犧牲in e5 性命。Pho-phe2-to-"}
{"text": "a(Perpetua)，這位勇敢e5 少年婦女，就是這個時期濟濟殉道者e5 一個，伊e5 名字tui3 ti7 an2-ni，受列ti7 聖教史e5 內面，流傳代代。 \n這個婦女為主來犧牲e5 代誌，ti7 基督教e5 歷史中，thang 講是最 精彩e5 一頁。事情e5 發生是ti7 A.D. 203 年e5 時，地點是ti7阿非利加洲e5 北爿加太基 e5 所在。Hit 時有一小群e5 基督徒受掠關監。受掠e5 人大部份攏是奴隸較濟，總是Pho-phe2-to-a 卻是一 個貴氣e5 婦人人，年紀只有22 歲，胸前抱一個嬰仔。這個少年e5 女子，tu2 著chiah-nih8 thang 驚e5 關監e5 經驗，這個痛苦咱攏想會到，che tu2 親像Pho-phe2-to-a 所寫e5 一樣：「阮tiam3 ti7 監獄幾日以後，我非常驚惶，因為我攏boe7 bat 想著thai3會chiah 烏暗。無平安e5 日子！Thang 驚e5 炎熱！看守粗魯e5 手！上艱苦心e5，就是我掛念我e5 嬰仔致到來艱苦。」 \nTi7 這幾日e5 中間，有兩件e5 代誌hou7 伊e5 心肝頭大tin2 動，he 就是伊真疼伊白頭毛e5 老父 kap 軟弱e5 子兒。伊e5 老父心內非常e5艱苦，伊boe7明瞭查某子tui3 ti7 新教啥事chiah-nih8 虔誠？啥事伊對ti7舊教boe7滿意？啥事伊boe7 kap 別e5 人共款來趁皇帝e5 命令去信舊教？「驚惶」 用寒冷e5 手ka7 這個老人e5 手khiu2 tiau5-tiau5。伊ti7 煩惱痛苦 e5 中間，一直ka7 伊e5 查某子苦勸，叫伊著脫離這個危險e5 環境。 \nPho-phe2-to-a tui3 ti7 這種e5 要求真泰然來應付。伊講：「爸爸，你 看見囥 ti7 chia e5 茶kou2 ma"}
{"text": "h？伊kiam2 thang 用別e5 名來ka7 伊叫nih？」「我 看見lah 」，伊e5 老父應伊an2-ni 講，伊 koh tui3 伊講：「伊既然是茶 kou2，你kiam2 boe7 thang 叫伊做別e5 名mah？」老父應講：「Boe7用tit」。Pho-phe2-to-a 就講：「所以我是基督徒，也boe7會 koh 叫我做別e5 名lah 。」 \nKoh 再一擺，伊用最深刻 koh 感動人e5 言語講：「我e5 老父tui3 城nih8 來看我，心內非常e5 煩惱，伊到山頂來看我，伊e5 意思是ai3 我放sak 我e5決心。」伊 講：「查某子ah！你著可憐我這個頭毛白chhang-chhang e5 老人ouh！可憐你e5 老父，設使我若堪tit做你e5老父；設使我若bat 用我這雙手養飼你大漢，設使我若bat ti7 你眾兄弟e5 面前o-lo2 你，請你m7-thang hou7 我受著過頭e5 痛苦！看你e5 兄弟，你e5 老母，你e5阿姨e5 面貌，koh 看boe7用tit離開你e5 子兒e5 面貌，放 sak 你e5 驕傲！M7-thang 將咱e5 全家攏毀滅lah ！設使你若tu2 著不幸，咱全家e5 人，就無一個會thang koh 再自由來講話lah。」 \n「我e5 老父因為疼我，所以才講chiah-e5 話，伊chim 我e5 手，仆落ti7 我e5 腳下，兩蕊目珠目屎直直流teh 叫我，無叫我做查某子，卻叫我做太太。我為著我e5 老父e5 緣故，非常e5 煩惱，因為伊離開我e5家族e5 關係就無快樂。伊為我e5 緣故來受苦，我的確著安慰伊，講： 「設使上帝若揀選著我，我 beh企 ti7 台仔頂，咱攏知影，咱 m7 是靠家己e5 氣力，是靠上帝e5 氣力！伊聽了就滿腹憂愁來離開我去lah。」 \n這幾句e5 話，諸位讀者iau"}
{"text": "2 讀會落心，總是也有比che koh較 悲慘e5 情節hou7 大家實在不忍看落去！有一日受掠去關監e5基督徒受toa3 到公共市場去舉行公審，到ti7 這時，基督徒iau2 有放離基督教來得著自由e5 機會，惟一e5 條件就是著服從皇帝，為著皇帝來奉獻犧牲，總是每一個 受掠e5 基督徒攏拒絕這種要求自由e5 妥協e5 條件。 \nPho-phe2-to-a an2-ni 寫講：「當我teh 受審判e5 時，我e5 老爸kap 子兒攏在場。老父將我tui3 台仔頂khiu2--落-來，求我講：「可憐你e5 嬰仔 ah ！」ti7 這種e5 情形下，這個敬虔e5 老母也會有氣力來強辯mah？ 這個大e5 母愛隨時beh 將伊e5 決心沖破，總是有 一個koh較大e5 能力ti7 伊e5 內面 teh 運行。」當審判官tui3 我講：「你是一個基督徒mah？ 」我坦白應伊講：「是。」 \n伊e5 老父繼續努力，的確beh hou7 查某子脫離危險，雖然審判官已經叫伊落台仔，總是伊 iau2-ku2 倚 ti7 審判台e5 邊仔，所以審判官就用伊e5 棍仔 ka7 伊摃，這個舉動tui3 ti7 Pho-phe2-to-a 當然是非常e5 打擊，比伊年老e5 老父e5 身上所受著e5 傷koh較痛苦。 \n最後e5 判決，是判所有e5 基督徒攏著受hiat ti7 猛獸e5 中間來死。「最大e5 快樂」Pho-phe2-to-a 寫講，就是「阮行入監獄」。 \nTi7 in 最後e5 一日，天phu2 光e5 時，in tui3 監獄內出--來，行來圓劇場若親像teh 上天堂一樣，滿面歡喜快樂，無驚惶，無lun2-neh。Ti7 hia Pho-phe2-to-a kap 受掠e5 基督徒受著極其殘忍e5 死刑，為著in 所堅持e5 信仰做最後e5 見證。"}
{"text": "美桂ti7 9月就beh升3年級lah，伊e5媽媽 對伊講，「你已經大漢lah，著家己整理你房間。Tui3今仔日起，逐禮拜至少著有一擺清掃你e5房間，整理所有e5物， 眠床腳e5箱仔著攏提出來掃hou7伊清氣，也hiah e5衫著整理收起來。」 \n美桂聽了無爽快，因為顯然chia e5 代誌會犧牲著伊週末thit-tho5 e5時間。 \n媽媽ka7伊講，「我知影chia e5代誌會犧牲著你e5 thit-tho5時間，所以ti7第一月日，我beh hou7 你一個報賞。你ai3甚mih8？」 \n美桂目珠大蕊起來喝講，「一koaN7珊瑚珠！」到拜六，美桂真正扑拚整理房間kap衣服，連連2禮拜都真有處事去做，為著an2-ni確實有佔美桂thit-tho5 e5大部份時間。所以到第3禮拜，美桂就只有掃房間中央e5地板，因為伊想beh提hiah e5 眠床腳e5物件出來清掃koh整理實在是真麻煩。 \n到月底媽媽攏無講起珊瑚珠e5事，美桂也m7敢講。有一日媽媽問伊講，「美桂你thai3會無掛hit koaN7珊瑚珠鍊？」 \n美桂哭出來講，「媽媽，你都無hou7我！」 \n媽媽講，「我已經hou7你，也下ti7你e5房間，你啥事m7知？」 \n美桂著驚，走入去房間 chhoe7，chhoe7攏無。後來屈身落去將眠床腳e5箱仔拖出來，看見後面有一個細細紅紙盒仔。伊提出來kha3-kha3 leh，掀開，aih ah，美麗e5珊瑚珠鍊！見笑e5面來到媽媽e5所在講，「媽媽真對不住，我不配提這個珠鍊。聽候我會堪得e5時，就是有照約束整理房間 e5時才hou7我」。 \n媽媽牽美桂到身邊講，「我信你一定會做，求上帝幫贊你，hou7 你做事盡忠。」 \n美桂講，「我一定beh按做，阮主日學有一節金句講，『伊ka7咱講甚mih8，lin2著照an2-ni 行』，我今願意聽趁。」 \n（《奇妙e5耶穌》，頁1"}
{"text": "仁溫問柏雄講，「ChaiN2-iuN7你無去主日學？」柏雄講，「我現在無想beh去主日學，因為以前教我e5孫老師已經無教lah，所以我無ai3去。」 \n第二禮拜日柏雄全家到另外一個城去thit-tho5。In去參加教會e5聚會kap主日學，ti7 hia柏雄看見孫老師teh教冊。柏雄真正歡喜講，「孫老師，我想你是全世界最好e5老師。你一下無教阮hit班主日學，我就無ai3 koh去主日學lah。」 \n孫老師e5面表出真傷心講，「柏雄，我真歡喜你ai3聽我教課，總是你這款想法卻也hou7我e5心艱苦，因為你著知耶穌是比我較重要。設使你無認識耶穌，an2-ni我算是失敗lah。咱去主日學是beh認bat耶穌，接受耶穌做主，tui3 an2-ni來得著活命e5米糧。耶穌才會救你。」 \n柏雄想了講，「好，孫老師，我beh倒去主日學，因為耶穌是最好e5老師。」 \n（《奇妙e5耶穌》，頁52）"}
{"text": "一個美術家KAP 一個四界飄流E5 女子 \n幾若年前，ti7 Tek-su7-to-hu 城，有一個美術家名叫Su7-tan-po2。有人請伊為一幅主釘十字架e5 圖 畫，伊e5 畫hit e5 圖畫，並m7 是因為信主、疼主，就是想beh 得著金錢 kap 名譽。 \nTi7 一個美麗春天e5 清早，Su7-tan-po2 散布ti7 樹林中，伊看見一個四界飄流e5 女子ti7 hia teh 編織草籃，伊e5 面貌真sui2，hit 個美術家定著意思beh 用伊e5 面貌來畫一幅西班牙舞女e5 像。Tui3 an2-ni 約定這個女子Phe5-pi2-tai7，請伊ti7 每禮拜e5 拜三去伊e5 畫圖室，hou7 伊看樣thang 畫。 \nHit 個女子照時到畫圖室。伊看見室內真濟圖畫，伊特別注神看主釘十字架hit 幅大 e5 圖畫。Tui3 an2-ni 用手ki2，恭敬問講：「伊是甚物人。」 \nSu7-tan-po2 真隨便應講：「是基督。」 伊koh 再問：「人怎樣對待伊 an2-ni？」 伊講：「In 將伊釘ti7 十字架。」「Hiah-e5 面貌凶惡e5 人是甚物人？」伊問。 \n「我m7 ai3 kap 你koh講，你m7 免管其他e5 事，你只有照我e5 吩咐企 teh 就好。」 \nHit e5 四界飄流e5 女子m7 敢koh 再出聲。總是伊猶原注目看hit幅圖畫teh 奇怪。伊每擺 到hit 個畫圖室，心內常常hou7 hit 幅圖吸引。伊真想ai3 知影hit幅圖e5 意思，tui3 an2-ni 伊koh 再問：「In，為甚物釘伊ti7 十字架？伊是一 個真歹e5 人抑m7 是？」 \n「M7 是，伊是非常好e5 人。」Hit 個美術家回答。這句話加添伊tui3 hit 幅圖e5 好 奇心。 \n後來美術家因為知影伊真ai3 明白這幅圖e5意思，就tui"}
{"text": "3 伊講：「你聽！我現在beh 將這張圖e5 意思攏ka7 你講，以後你m7-thang koh 再問lah 。」Tui3 an2-ni 伊將耶穌釘十字架e5 故事講hou7 伊聽，美術家掠這個故事做平常，講e5 時家己全然無所感動，雖然伊會thang 畫出主受死e5 慘狀，心攏無所感覺，總是主e5 犧 牲受苦Phe5-pi2-tai7 感覺真神奇，伊大受感動，情不自禁流出目屎。 \n伊最後一擺來到畫圖室e5 時，伊企 ti7 hit 幅圖e5頭前注神teh 看、teh 想。Hit 個美術家講：「來ah！我將錢hou7 你，我加送你一箍銀。」 \n「先生ah！多謝。」伊koh越轉身面向 hit幅圖畫。伊講： 「伊既然為著你做成che 一切，你的確真敬疼伊，是m7 是？」 \nSu7-tan-po2 靜靜無應答，Phe5-pi2-tai7 心內憂愁就倒去，總是伊所 講e5 話親像箭chhak8 透Su7-tan-po2 e5 心。上帝用這個四界飄流 e5 女子所講e5 話，深入伊e5 心內，「伊既然為著你做成che 一切！」 這句話時常ti7 伊e5 耳空邊teh 出聲，致到hou7 伊e5 心boe7 thang 安 定，伊知影家己tui3 ti7 受苦e5 主攏無敬疼e5 心。心內也boe7-bat 有上帝e5 平安。 \n過無偌久，Su7-tan-po2 kap 一寡散hiong人到一個安靜e5 所在聽福音。伊是頭一擺 kap hiah-e5 有實在信心e5 人相會，伊已經明白主ti7 十字架替伊擔罪。上帝引 chhoa7 hit 個美術家明白救恩，伊知影基督e5 疼，就講：「伊是疼我，為著我放sak 家己。」 \n伊切切向望會thang 將這個奇妙e5 疼傳揚，總是beh 怎樣傳leh ？忽然想到伊 畫畫圖，thang 用伊所畫e5 圖來講 起主e5 疼。倚靠上帝e5 幫贊，伊"}
{"text": "koh 再為主釘十字架e5 圖。這張圖後來陳列ti7 Tek-su7-to-hu 城有名e5 美術展覽室，圖e5 下面寫 講：「我為著你做che 一切，你beh 為著我做甚物？」 \n有一日，Su7-tan-po2 看見一個 穿chhah 散hiong e5 女子企 ti7 hit幅圖e5 邊a3 chhi-chhi chhngh-chhngh teh 哮。這個女子就是Phe5-pi2-tai7 。 \n「先生ah ！恨be7-tit 伊也an2-ni 疼我。」 伊那哮那講。 \nHit 個美術家tui3 伊講：「主也是為你 死，雖然你是一個貧苦四界漂流e5 人，主好款待你kap 款待hiah-e5 富貴e5 大人物攏無各樣。」Su7-tan-po2 無親像以前e5 款式應答伊e5 問題，是真誠懇熱切tui3 伊講起基督e5 疼。伊真受感動來接受，伊出去 e5 時已經成做得救e5 人lah。伊欣賞主奇妙e5 疼快樂到 極。主用Phe5-pi2-tai7 e5 言語吸引 hit 位美術家到伊e5 面前，koh 用美術家e5 言語引chhoa7 Phe5-pi2-tai7 認 bat 伊。 \n無學問E5 信仰 KAP 大科學家 \n真濟年前有一個法國e5 大科學家，beh 經過阿拉伯 e5 沙漠，伊有倩一個阿拉伯人ka7 伊chhoa7 路。兩人相kap beh 經過阿拉伯 e5 沙漠，有一擺tu2-tu2日斜西山e5 時，這個阿拉伯人，提一 塊墊仔chhu ti7 塗腳，跪ti7 hit 頂面 teh 祈禱。 \n這個科學家看見伊teh 祈禱，就用一種輕視e5 目珠來 ka7 伊看。當等伊祈禱了，才ka7 伊 問講：「你teh 做甚物？」伊講「我 teh 祈禱」「祈禱？你是tui3 甚物人teh 祈禱？」伊應講「Tui3 上帝。」 \n這個科學家聽見伊an2-ni 講，心內真輕視這個阿拉"}
{"text": "伯人。伊就koh 問伊講「你bat 看見上帝是無？」伊講「無。」「抑是你bat 聽見 上帝e5 聲是無？」伊講「無。」「抑是你 bat 摸著上帝是無？」伊koh 講「無。」這個科學家聽見伊攏講無，續笑出--來。就tui3 這個阿拉伯人講：「憨人ah ！你信hit 款m7-bat 看著、ia7 m7-bat 聽著、koh m7-bat 摸著e5 上帝，實在你是世間第一憨e5 人。」總是這個阿拉伯人雖然受這款e5 恥笑，伊攏靜靜無應這句話。 \n後來in 兩人就相kap ti7 沙漠 經過烏暗暝，到天phu2 光in 就 beh koh 出發。Beh 出發e5 時這 個科學家講「昨暝大概有駱駝 tui3 chia 過e5款」，這個阿拉伯人聽了就問這個科學家講「你昨暝是有起來看著是無？」 科學家講「無。」「抑是你有聽見駱駝e5 聲是--無？」伊講「無」。伊就koh 問伊講「抑是你有摸著是無？」伊也是講「無」。這個阿拉伯人tui3 這 個科學家講「你這個憨人，你也無看見駱駝、也無聽著、koh 也無摸著駱駝，你怎樣信有駱駝 tui3 chia 過？」這個科學家tui3 伊講「總是ti7 chia 有駱駝e5 腳跡thang hou7 咱信。」 \n這個時，tu2-tu2太陽tui3 東爿起 來，射出奇妙e5 光輝照耀ti7 遠遠e5 地平山頂，阿拉伯人笑笑，手ki2 太陽tui3 科學家講，「朋友ah ！你看造物主 e5 腳跡，伊所創造e5 太陽。」伊 koh 講「因為chiah-e5 腳跡所以我be7 thang 無信上帝活活e5 存在。」 \n勇敢E5 IA5-BI2-TO5-KEK-SU \nTi7 iau2-be7 講 Ia5-bi2-to5-kek-su e5 故事以前，我beh 先講淡薄關係蘇格蘭當時e5 宗教情形。當查理第一做王e5 時，新教徒為著beh 阻止拜偶像e5 事（就"}
{"text": "是天主教e5 神父強迫人去敬拜做彌撒 e5 時所用e5 餅，因為 in 講hiah-e5 餅ti7 奉獻hou7 神e5 時，已經變成基督e5 身體，所以 in 用hit 個餅做偶像來敬拜），kap 為著ko-ku2 聖經，將聖經做一切信仰e5 根據，蘇格蘭 e5 百姓將這2 項立做嚴肅e5 契約，參加ti7 這款立約e5 人叫做「立約者。」 \nChiah-e5 立約者kap ti7 in 中間為主做工e5 人，攏ti7 國王e5 手內，tu2著殘忍e5 壓迫kap 苦 害。In 聚會e5 時，著 bih ti7 真祕密e5 所在，逐個為主做工e5 傳道者攏著為家己chhe7 一個祕密e5 所在做逃閃e5 路用。因為in 攏受趕出會堂，koh 到處受監視kap 受掠。 \n有人bih ti7 山洞nih8，也有人bih ti7 祕密e5 厝內，有e5 bih ti7 曠野，抑是樹林內，逐個立約者著常準備幫贊保護chiah-e5 逃走e5 傳道者。Che 是極其冒險e5 代 誌，因為若hou7 政府知有teh 幫贊傳道者，in 家己也會受掠，受害死。總是in 卻猶原盡所會 teh 幫贊主e5 奴僕。Ti7 45 年久 e5 中間（1643-1688），有真濟青年男女kap 囡仔勇敢做這款幫贊e5 工。 \nChiah-e5 立約者e5 生活真嚴肅，也是真可憐。父母kap 兄弟姊妹常常受分散，飄流ti7 逐所在。有時受著枵、寒、抑是受害死。逐日in 攏m7 知beh tu2著甚物 危險。 \n今現在來講細漢Ia5-bi2 e5 故事，你就會真快明白。 \n真濟年前，有一個蘇格蘭 e5 查甫囡仔名做Ia5-bi2-to5-kek-su，伊是 tiam3 ti7 真sui2 e5 曠野nih8，有一日伊真小心teh 行一條細條路。怎樣著 chiah-nih8 小心？有兩個原因。一項是因為伊"}
{"text": "著行到一位祕密e5 所在，boe7用得hou7 人發覺著。Koh 一項原因是因為ti7 伊 e5 衫仔內有囥一包食物。伊真小心向頭前行，經過一個大樹林，koh 彎到一塊大石 e5 後面，tiap仔久無看見、tiap仔久就 koh 看見，行一段真彎曲 koh 真長e5 山路。 \nTi7 無偌遠e5 山，前面有一個洞內面有一位蘇格蘭牧師，名叫Thong-bu2-lo5-ai，伊teh 聽候 Ia5-bi2 來chhe7 伊。 \nKek-lai5-ho5-su 是一個有大權勢koh 殘忍e5 人，伊ti7 山野埋伏真濟兵丁，目的是beh 掠hiah-e5 立約者。 \nAn2-ni，你就會明白Ia5-bi2 怎樣著 hiah-nih8 小心teh 閃避人看 見。伊的確著將hit 包食物送hou7 Thong-bu2-lo5-ai，koh boe7用tit漏洩這個老人teh bih e5 所在。伊知，kiam2-chhai2 有真濟兵丁埋伏ti7伊e5 周圍，總是伊猶原盡伊所會beh 做到成。 \n伊繼續向頭前行，現在已經chhun 真短e5 路站。伊爬上 一塊大石頭e5 頂面，四界觀看，伊家己講：「無要緊，攏無人。」伊家己想講真佳哉，總是當伊行到石頭e5 下面，teh 彎 e5 時，Ah！有兵丁teh 聽候伊lah ！ \nLiam-piN 有幾若支粗大e5 手將伊掠起--來，伊所toa3 來e5 一包食物險險tui3 受拆破e5 衫 lak 出--來。「Ha3 ！小鬼！你beh 送食物hou7 Thong-bu2-lo5-ai 食抑 m7 是？」 Ia5-bi2 e5 面即時變真青白，伊攏無出聲，總是全身軀 直直chhoah。「來去見阮e5 頭人！」 Hiah-e5 掠伊e5 人那講那chhia 伊到 一個真雄惡e5 人e5 面前。 \nHit 個頭人坐ti7 一塊石頭，伊看見Ia5-"}
{"text": "bi2 就講：「Ka7 我講hit 個老Thong-bu2 bih ti7 甚物所在？」應講：「我m7 ka7 你講。」 \n「若我肯放你自由，你也m7 肯講mah？」 「M7！」 Hit 個人大受氣，伊khiN5 Ia5-bi2 e5 肩頭，tui3 伊大聲喝講：「你敢m7 ka7 我講mah？你若拒絕我e5 話，著先thi2 開目珠看你家己e5 結 局！」 \nAn2-ni 講，伊就將Ia5-bi2 拖到山坪e5 邊仔，下面真深koh 真暗，真濟石頭樹木，看了親像細chang5 草仔 e5 款。 \n「你若m7 ka7 我講，我beh 將你 hiat 落去，hia 有會食人e5 鷹鳥 kap 豺狼，in teh 聽候beh 食你e5 肉。」伊將Ia5-bi2 拖起來空中，停tiap仔久將伊大力放 ti7 塗腳。 \n伊koh 一擺哄喝Ia5-bi2 講：「Hia 就是你beh 去e5 所在！」Ia5-bi2 e5 身軀那 chhoah 那哮講：「下面真深，你beh hiah 殘忍將我hiat 落--去抑 m7 是？」雖然是an2-ni，Ia5-bi2 猶原m7 肯講出老牧師bih ti7 甚物 所在。 \nTui3 an2-ni hit 個頭人大受氣講： 「緊ka7 我講，若無，我beh liam5-piN 將你hiat 落去。」總是Ia5-bi2 kiah8 頭向天，伊記得主耶穌bat 企起來歡迎司提反，伊知主也beh 像款歡迎Ia5-bi2 。 \n最後，伊勇敢講：「將我 hiat 落去，因為我boe7會ka7 你講你 所ai3 知e5。」Hit 人大受氣，就 將Ia5-bi2 e5 身體大力hiat 到幾na7 千尺深e5 下面。總是kiam2-chhai2 伊e5 身體iau2 be7 到半路，伊勇敢e5 靈魂已經飛到天頂lah！老牧師ti7 伊e5 山洞口teh 聽候Ia"}
{"text": "5-bi2 來。Ia5-bi2 親愛e5 老母也ti7 門口teh 聽候細子倒轉來。 總是聽候到天星ti7 空 中teh 照e5 時，猶原無看見Ia5-be2 e5 影。老母知，只有ti7 天頂才 會thang kap Ia5-bi2 相見 －－Ti7 hit e5 榮光e5 所在，無koh 有分離kap 艱苦，ti7 hia 有安慰kap 慈愛！ \nTi7 hia，ti7 得救e5 人e5 中間 － 就是永遠福氣kap 快樂e5 所在－ 親愛e5 媽媽kap 老Thong-bu2 牧 師teh beh 見著細漢e5 Ia5-bi2。 \nI2-SA-PEK KAP MA2-LI7-AN \n有一個時期，蘇格蘭 e5 基督徒受真大e5 窘逐，甚至囡仔也受苦難。 \n殘忍koh 有權e5 Kek-lai5-ho5-su kap 伊e5 部下，逐時攏準備beh thai5 死基督徒。這個頭人常常召集一寡細漢查甫囡仔 kap 查某囡仔，吩咐兵丁ti7 in e5 頭殼頂放銃哄in，ka7 in 講：「Lin2 若講lin2 e5 父母bih ti7 甚物所在，就beh thau2 放lin2。」總是hiah-e5 囡仔有e5 m7 知in e5 父母bih ti7 ta2落，有e5 雖然知，也m7 肯講出來。Chiah-e5 囡仔就是ti7 這款危險e5 環境中大漢－受壓迫kap 死無所包圍，聽見曠野e5 銃聲 －當in 發現老父老母kap阿兄永遠無倒來e5 時，in 就自然而然變成嚴肅深沈e5 囡仔。In m7-bat 囡仔 時代e5 快樂是甚物款滋味，總是in tui3 信，有看見透到天家hit 條路。 \nI2-sa-pek kap Ma2-li7-an 攏是17 歲e5 查某囡仔。兩人攏是屬ti7 Ka-ma2-bun5 會 －就是逐所在受人壓迫 e5 「立約者。」（In 立約無"}
{"text": "beh 順趁 神父去拜偶像）。In 受掠，受窘逐，無人敢幫贊，抑是接待in 。這兩個查某囡仔有受掠去關ti7 愛丁堡e5 監獄。審判官差一個神父名做A-ki5-po2 去 訪問in。這位神父從前bat 做Ka-ma2-bun5 e5 會員，因為驚窘逐就改裝，現在反轉 teh 窘逐別人。神父來見in，ka7 in 講伊是怎樣倒轉來天主教，苦勸in 兩人著親像伊。I2-sa-pek kap Ma2-li7-an 結決ka7 伊拒絕。A-ki5-po2 靜靜企 teh 看tiap仔久，心內m7 知teh 想甚物。M7 知 是teh 後悔？抑是將家己e5 軟弱 kap 這兩個查某囡仔 e5 剛強相比較？ 最後伊講，我beh kap lin2 相 kap 祈禱。總是in 也ka7 伊拒絕。Ma2-li7-an 講：「你e5 祈禱的確kap 你e5講話相同，阮boe7 thang kap 你同心祈 禱。」伊應講：「我m7 講lin2 e5 宗旨，只有求主hou7 lin2 明白lin2 e5 所做是m7著。」I2-sa-pek kap Ma2-li7-an 同聲應講：「阮m7 是做歹e5 人，也m7 是ai3 管閑事e5 人。阮是持守聖經 kap 主耶穌e5 真理，阮無m7著！」 \nA-ki5-po2 看見in boe7苦勸tit，就離開in 。當伊beh 行出門口e5 時，koh越轉身看in，伊明明看出伊家己kap in 有大無像款。In 是為著良心e5 緣故面向死無，總是伊家己為著驚死來違背良心。An2-ni，伊kiam2 有比這兩個受壓迫 e5 查某囡仔較快樂？無，伊家己 知伊無快樂。伊為著小膽e5 緣故 koh 去拜偶像 －這款敬拜是國王，Kek-lai5-ho5-su kap 伊e5 兵丁用武力teh 支持e5 －伊an2-ni轉變攏boe7比得hiah-e5 歡喜犧牲性命"}
{"text": "e5 牧師。 \nA-ki5-po2 看見這兩個查某囡仔發光e5 面，心內刺chhak8，伊怨恨家己，伊永無boe7記得in 兩個為著主所顯出e5 勇敢。後來伊有反悔離開天主教，致到受真 大e5 窘逐。 \n第二日，I2-sa-pek kap Ma2-li7-an 受toa3 到愛丁堡 e5 法庭受審判。In 拒 絕kap A-ki5-po2 神父祈禱e5 事，法院 e5 人攏知影。硬心e5 Pho-te5-seng 主教譏刺in 講：「Ma2-li7-an，你扑算永遠m7 聽神父e5 祈禱mah？總是我至少beh 強迫你聽這擺。」Tui3 an2-ni，伊吩咐伊e5 助理神父祈禱。Hiah-e5 助理神父攏是tui3 平常人隨便叫來，in 攏真粗魯，koh真gau5 享受in e5 權利。你thang 想像這款人e5 祈禱 的確是講粗魯教示e5 話，並m7 是奉主e5 名向天父祈禱。Ma2-li7-an 知影清楚，所以大聲叫講： 「親愛e5 I2-sa-pek，咱來吟詩篇23 篇。」In 兩人liam-piN 相kap 吟：－－ \n耶和華是我e5 牧者，我無欠缺，伊hou7 我倒ti7 青翠e5 草埔，Chhoa7 我ti7 安靜e5 水邊…In 那吟那快樂，當in 吟到 「我雖然經過死蔭e5 山谷」hit 節，聲音特別清亮，因為in 無久beh 經過這個山谷，總是 伊e5 槌，伊e5 枴攏安慰in。In 也知 koh 無久，in beh 永遠企起ti7 上帝e5 家內。助理神父e5 祈禱，in 攏無聽見。 \n1681 年1 月26 日，in 受toa3 到一 個草埔，ti7 hia 受thai5。 一大群e5 人圍teh 譏笑in，總是in 攏無掠做要緊。I2-sa-pek 講：「我向望我會thang 做這個殉道者，總是無想到有今仔日e5 盛況。」 Ma2-li7-an 大"}
{"text": "聲tui3 主講：「O3！我榮 光e5 主ah，我來lah！」 \n當in e5 頭teh beh 受thai5 e5 時，in 吟 詩篇第84 篇。你若去讀，就會知in 當時是偌仔nih8 快樂！親像看會見in 所beh 去e5 所在！ \n各位讀者，你讀這篇e5 見 證，有甚物感想？設使你ti7 in 這款e5 地位，你beh 怎樣做？"}
{"text": "有一個婦人人常常講，「我向望我已經得救。」伊親像be7-bat有得救e5把握。\n有一日伊e5牧師請伊讀約翰3：36上半節，「信e5人有活。」\n牧師問伊講，「xx太太，你得救lah mah？」\n應講，「Oh，我向望我已經得救。」\n牧師koh講，「Koh讀一擺。」後來koh問伊，「你相信耶穌是你e5救主mah？你信伊是上帝e5子mah？」\n應講，「當然相信！」\n「An2-ni你得救未，有永活e5活命無？」\n應講，「我希望有。」\n牧師ka7伊講：「『有』kap『希望』有相同無？」\nHit個婦人人想了公然大悟。「『有』就是真e5有永生，現在明白lah，我確實有永生，有得救e5把握。」\n（《奇妙e5耶穌》，頁26-27）"}
{"text": "美國某大學有排一本真寶貴e5聖經hou7人參觀。這本聖經是一個婦人人所送e5，伊e5國家是無宗教自由。政府命令百姓m7-thang囥聖經抑是讀聖經。 \n這個婦人人有一日teh燒餅e5時，tui3窗仔看出去，看見警察tu2-tu2 teh向伊e5厝來，伊想in是來beh沒收聖經，今beh怎樣？伊想了，立刻將聖經囥ti7所chhiau e5麵糊內，下ti7盤nih8，lok入去烘爐。 \nTu2-tu2這時警察到，搜chhoe7厝內，總是chhoe7無聖經，就出去。伊趕緊tui3烘爐中提出烘kah變色e5麵包，破開提出聖經，che寶貴聖經繼續成做伊培養靈糧e5需要。 \n（《奇妙e5耶穌》，頁52）"}
{"text": "有一擺一隻商船遇難，10個旅客就跳入一隻真細e5救生船。因為hit隻救生船是非常e5細，所以10人坐ti7 hit內面是真危險。In看見海湧扑船身，船giong7-giong7 beh沈落去。這時in to7真著急m7知著chaiN2-iuN7做才會hou7船較輕。 \n忽然有一人無講話就企起來跳落海。Tui3 an2-ni其他9人就得著性命。 \n（《奇妙e5耶穌》，頁108）"}
{"text": "3 \n炮仔 ti7 埕內piak--開，布棚將赤炎 e5 日頭chah8--起-來，人客一桌一桌坐 kah 滿滿，海人真樂暢，大聲 tih 講話，mai3-khu3正 tih 放送鬧熱 e5 南管，紅縭 kah 香箍掛 ti7 廳門口。 \n我 hou7 安排坐 ti7 in 親堂 hit 桌， ti7 in 豪邁 e5 笑聲內底，我看著世間 e5 sui2 kah 真誠。 \n「啊。」一個 chhoa7 頭 e5 老親堂真謙虛：「 Chia5 是簡單 e5 所在，先生 m7-thang客氣--哦。」 \n我 tim3 頭，答謝 in 親切 e5 好意。中晝時仔日頭當炎，雖然海上遠遠 e5 所在罩著霧霧 e5 水氣，m7-koh港口 kah 村落 e5 景緻猶原看 kah 真分明。 \n宴會開始--a ， in 照輪來hoah拳，講起著真 choe7 代誌。 \n「阮叔伯孫仔這層婚事實在真無簡單。」一個頭毛全白，大概是阿公 hit 代 e5 老歲仔講：「這嗎少年人去北地，一去 to7 是十外冬，無人轉來嫁娶--a 。昭美這遍轉--來，為咱海鼻 e5 人立一個模範，表示 iah-koh 念著咱故鄉。」 \n講啊講，來參加 e5 老歲仔 long2 笑--a 。 \n「聽講查甫--e5 是縣議員 e5 後生。」一個 kah 新娘 ti7 北地 討生活 e5 女伴講：「昭美有代誌 long2 ka7 人相瞞，伊是阮內底 siong7 sui2--e5 ，應該嫁 hou7 一個緣投 koh 有才情 e5 新郎 chiah 著，若無，亦無怪阮這 koa2 女伴會受氣。」 \n「嗯。」中年 e5 村長 tim3 頭，講：「昭美自細 to7 真得人疼。」 \n聽啊聽，因為酒精 e5 刺激，神經非常 e5 活動。 In e5 呵咾， hou7 我足想 beh 緊來看著這個村內 siong7 sui2 e5"}
{"text": "新娘。我想，每一個人一生中 long2 會有 siong7 sui2 、 siong7 驕傲 e5 hit 目 nih 仔， khia7 tiam3婚禮上 hit 目 nih 仔。莊嚴 e5 鐘鼓聲 ti7 我心內響起。 \n突然間，炮仔聲 koh khah 大--a ，一排轎車停 ti7 門口，車窗用美麗 e5 花飾來裝扮。新娘 kah 新郎 ui3 廳門口行--出-來，新郎穿一軀深藍色 e5 西裝，新娘穿白色禮服，眾親堂 te3 ti7 後壁。新娘正準備 beh 離開這個生養二十幾冬 e5 娘家，伊 khia7 toa3 廳門口，躊躇、流連。 \n果然是一個 sui2-tang-tang e5 新娘，伊 khia7 tiam3 hia5 ，目箍深、嘴唇厚，一下笑 to7 露出真情，面容清秀，按禮服， iah 會tang3 看出伊鬥搭 e5 體態，像一欉茂盛 e5 花樹，帶著美麗 e5 山川風姿，伊 khia7 tiam3 hia5 。 \nTak8 家相chinn phah phok8仔o-lo2。 \n突然間，一個親堂講：「你看，新娘掛兩 koann7 phoa7鍊！」 \n因為 hit個親堂 e5 話， tak8 家將視線 soa2 對新娘美麗面容下腳雪白 e5 頷頸， ti7 頷頸仔頂 koan5 ，阮看著新娘掛一 koann7 美麗 e5 白珠phoa7鍊，m7-koh白珠phoa7鍊內底 koh khah 倚頷頸 e5 所在， iah 有一 koann7 金黃色 e5 phoa7鍊， ti7 日照 kah 金phoa7鍊 e5 陪襯，白珠仔變得 koh khah 雪白，金phoa7鍊亦變得 koh khah 金黃。這個微細 e5 發現， to7 親像忽然間親目睭看著世間美麗 e5 秘密， hou7 人讚嘆。 \n「哦！」忽然間新娘 e5 女伴講：「彼 m7 是金phoa7"}
{"text": "鍊。」 \nTak8 個人聽--著， chun3 一下。 \n「 Henn3 啊，彼 m7 是phoa7鍊。」中年 e5 村長亦 tim3 頭：「 Lin2 斟酌 ka7 看，彼 m7 是金phoa7鍊，這個秘密已經真久--a 。」 \nTak8 家 koh chun3 一下，m7-koh斟酌 ka7 看 hit koann7 金phoa7鍊， iah 是看 boe7 出一屑仔破綻， hit 款貼切、幼巧 e5 模樣，若準 m7 是phoa7鍊， to7 m7 知影有 siann2-me2 通好代替--a 。 \n「是一道疤痕。」突然間阿公 hit 代 hit個親堂 ma7 講話--a ：「正親像村長先生講--e5 ，這件代誌已經真久--a ，我從來 m7-pat koh 再提起--過。」 \n這個老親堂講了， tak8 家 koh chun3 一下，發出「啊」一聲，了後 to7 long2 tiam7--去。 \n過目 nih 仔， hit個白頭毛 e5 老歲仔 koh giah8 頭，因為酒，伊歸粒面紅貢貢，大概是想著 siann2-me2 ，翻頭 ka7 tu2-chiah 講話 e5 小姐 kah 村長講：「有影，這個秘密已經 chiann5 久--a ，是講 lin2 兩 e5 那會知影--leh ？我 soah 想 beh 聽看眛仔， lin2 是按怎知影 hit koann7 金phoa7鍊 e5 代誌。」 \n這時陣 tak8 家 long2 tiam7--a 。這層想 boe7 kau3 e5 代誌，一下仔 hou7 人轉 boe7 過--來， soah 雄雄感覺頭殼會gong5。港口猶原 ti7 赤炎 e5 日頭下。 \n講話 hit個新娘 e5 女伴淡薄仔 tih 躊躇， m7-koh tak8 家 long2 tiam7-tiam7 ，眼神內底充滿著好奇。伊 kan"}
{"text": "n2-na2 替新娘感覺委屈，路尾 chiah 勻勻仔來講起： \n「是--啦，我是三冬前寒--人時陣 ham 伊熟 sai7 ， hit 陣阮 te3 人去 kau3 北地 e5 電子工廠做工。阮 toa3 ti7 宿舍內，一個月稅金五百箍，新娘 to7 toa3 阮隔壁。因為上下班 e5 關係，尾也阮兩 e5 變做 siong7 好 e5 朋友。新娘 e5 sui2 是通人知，阮 long2 知影伊是按南部海邊來 e5 查某囡仔，所以 chiah 有 chiah-ni7 秀麗 e5 面容 kah 鬥搭 e5 身段。 Hit 時陣，阮工廠有一個技師， chiah 二十幾歲，是一間出名 e5 大學畢業--e5 ，緣投， m7-koh 奸巧仔奸巧。 \n「 In 相愛--a 。 To7 按呢， tak8 家 long2 會 e5 ，亦無人感覺奇怪，欣羨是一定--e5 。阮定定 beh kah 伊講sng2笑，可比講替昭美想一 koa2 撇步來 ka7 hit個傲慢 e5 技師刁難一下， m7-koh ，昭美是 hiah-ni7 仔賢慧、善良，伊從來 m7-pat hou7 這個技師感覺為難。 \n「有一工，阮 ka7 講：昭美啊，你這款戀愛方式會食虧--哦，伊是大學生， koh 是唯一一個風流 e5 技師， m7-koh 查某囡仔 soah 有千百 e5 。昭美聽了後笑笑，講： m7 通看我無起--哦，我 m7 是一個 hiah-ni7 gau5反悔 kah 軟弱 e5 查某囡仔！ \n「經過一段日子了後，工廠 e5 人想講 in beh 結婚--a，伊 e5 幸福變做眾人欣羨 e5 對象。 M7-koh 無外久，阮聽講， hit個技師 koh kah 另外一個女職員相好--a 。 \n「昭美猶原笑笑，講：啊！我 m7 是一個 chiah-ni7 軟弱 e5 查某囡仔！ \n「M7-ko"}
{"text": "h， ti7 一個無加班 e5 禮拜日，我將伊關 tiau5-tiau5 e5 門 phah--開，發現昭美倒 ti7 眠床頂，頷頸仔 long2 是血，一支刀仔下tiam3眠床邊。 \n「我知影伊行短路，趕緊送伊去病院。 \n「尾--a2伊恢復早前 e5 樂觀活潑，看 boe7 出 pat 受過 siann2-me2 創傷。 \n「M7-koh阮開始看著伊定定掛著phoa7鍊 e5 頷頸仔，頂 koan5 hit 道疤痕。」 \n這個新娘 e5 女伴講了--a ，目睭金金 tih 看鬧熱 e5 婚禮，真悲傷 e5 款，無 koh 再食 siann2-me2 物件。 Tak8 家 ma7 kann2-na2 受著伊 e5 感染， tiam7-tiam7 仔相對相，碗箸khiak8、khiak8、khiak8 e5 聲音 ma7 變 khah 細聲--a 。 \n「哦，kam2是按呢？」村長聽了後笑笑， ma7 無別人 e5 哀愁，講：「我知影--e5 m7 是按呢。」 \n「哦？」 Tak8 家 koh chun3 一下。 \n「 Lin2 敢想 beh 聽我講我所知影，有關新娘頷頸仔痕 e5 故事？」 \n中年 e5 村長將箸 khng3--落-來，點一支薰，然後勻勻仔來講起： \n「彼是十冬前 e5 代誌--a ， hit 時陣咱浪白海鼻 iah 無親像 chit-ma2 chiah-ni7 發展，散赤囡仔必須愛去海邊仔 e5 珊瑚石 hia5 khioh 螺仔殼，賣一 koa2 錢鬥貼厝內。村內 e5 人為著 beh 阻止 in 行入深海， to7 ti7 危險 e5 礁石中央，用刺--人 e5 鐵線圍--起-來。 \n「 Hit 當陣，像阮這代 e5 人恐驚 leh 無人會tang3 boe7 記得 hit 擺島上 siong7 猛 e5 風災。風 ui3 南 peng5 e5 海峽登"}
{"text": "陸，真緊 to7 kau3 咱這個海鼻。海鼻 e5 人並無想著風會來 chiah 緊，一 koa2 竹排、漁船 long2 iah ti7 外海。昏天暗地之中村內人趕 beh 將船拖入港，大風湧真緊 to7 來 kau3 港外，風雨之中，一 koa2 竹排、船隻 hou7 無情 e5 風湧帶走。 \n「風災過了， tak8 家 chiah 雄雄想起 hit 陣 ti7 珊瑚石中 khioh 螺仔殼 e5 囡仔。 In 七腳八手趕--過-來， m7-koh 囡仔早 to7 hou7 海湧捲走--a ，礁石中 kan-na chhe7 著一個，伊 e5 頭殼 tu2 仔好夾 ti7 礁石中央，歸 e5 人仆 ti7 纏絆 e5 鐵線頂 koan5 ， ti7 烏色 e5 海湧中半浮半沉。 In 將這個囡仔thau2--開， to7 看著刺--人 e5 鐵線網 ti7 伊身軀頂劃了足 choe7 巡--e5 ，頷頸仔 ma7 有一條深深、長長 e5 傷痕，經過海水 e5 浸泡，肉反白--a ，勻勻仔 tih 流血。 \n「 Koh 過了幾工，風湧停--a ，日頭 koh 再出現 ti7 這塊美麗 e5 海鼻，伊帶著小khoa2 蒼白、 chiah tu2 恢復 e5 面容，繼續 ti7 礁石中央真搰力 tih khioh 螺仔殼。 \n「我想，這道疤痕 to7 是 hit 擺海難所留--落-來慘痛 e5 印記。」 \n中年村長講 soah ，將帶有酸苦味 e5 紹興飲落腹，在座 e5 人 long2 tim3 頭來默認，親像想起一遍 koh 一遍 e5 海難。 \n「這真趣味。」聽了村長講 e5 故事了後，阿公 hit 代 hit個親堂用懷疑 e5 眼光看 tak8 家，講：「我所知--e5 ， kah 你 e5 koh 無 kang5 。」 \n「哦！」 Tak8 家聽著，目睭變足大蕊--"}
{"text": "e5 。 \n「當然。」老歲仔講：「你所知影 e5 秘密 long2 是真 choe7 人有看--著，而且會tang3 chhe7 著證人--e5 ， m7-koh 我所講 e5 秘密，除了我以外， to7 無人通來做證--a 。」 \n路尾，這個老歲仔用sau聲仔sau聲 e5 古早腔口，講起伊所知影 e5 故事。 \n「 Lin2知影，新娘昭美 in tau ，一向 long2 是人丁興旺， ti7 阮 hit 沿，兄弟姊妹 long2 總九 e5 ，我有六 e5 後生；新娘 in 這房，兄弟姊妹有八 e5 ，人丁興旺。本chiann5 這是好代誌， m7-koh 啊，新娘頷頸仔傷痕 e5 秘密 to7 必須愛 ui3 這點來講起。 \n「二十五冬前 hit個世代，可能在座 tak8 家，無幾 e5 pat 經過 hit 款 e5 辛酸，彼全然是一個特別 e5 時代，咱家族幾 e5 壯丁戰死 ti7 海外，留--落-來 e5 人， to7 ti7 這個海鼻娶某生囝。異國統治者離開--a ，將這塊散赤 e5 所在留--落-來，海鼻 e5 人口亦真少， m7-koh ，人 e5 散赤，有時仔 m7 是用人口 e5 choe7 少來決定， hit 陣，海鼻大概 iah 無 kah 一百戶 e5 人家， soah long2 食 boe7 飽。咱辛辛苦苦 liah8--來 e5 魚仔 kan-na 會用得去鎮上換一絲仔番藷 kah 豆仔，過著攪鹽配糜 e5 日子。 \n「M7-koh經過艱難 e5 環境，種族 e5 性命有時仔亦會繼續落--去。 To7 是 ti7 hit 年，阮叔伯孫仔將 chit-ma2 e5 新娘生--落-來， iah 伊已經是第八 e5 囡仔--囉。 \n「過重 e5 人口壓力， hou7 歸家口仔陷入烏暗、艱苦 e5 世界，亦無人提起收養 e5 代誌， tak8"}
{"text": "家看著囡仔 to7 boe7 輸看著散赤神。世間 siong7 悲傷 e5 代誌，恐驚 e5 to7 是目睭金金看著家己 e5 囝兒，為著無物件通食 soah 來啼哭。 \n「有一個暗暝，天頂 e5 星lan5-lan5-san-san，有一個人來 kau3 海鼻 siong7 界尖突 e5 所在，伊揹一個包袱，來 kau3 chia5 輕輕仔下--落-來。趁著星光，會使看出 hit個人歲數已經真大--a ，伊先看四周，然後用雙手去 chhih8 hit個包袱， tiam7 靜 e5 海天之間響起紅嬰仔 e5 啼哭聲。這個人一下急， ui3 腰脊骨邊也抽出一節鋒利 e5 鐵phiann2，真驚惶 ti7 tih 鋸包袱頂 koan5 e5 物件。伊是海鼻一個起 siau2 e5 人， ti7 chia5 做出違逆天理 e5 罪惡。這個時陣，有一個人跳落去 hit e5 所在，將 hit個起 siau2 e5 人 phah 倒在地，伊將包袱掀--起-來，發現內底倒一個紅嬰仔，頷頸仔已經 hou7 鋒利 e5 刀口重重劃一巡，伊斟酌 ka7 看， chiah 看出 to7 是家己孫仔 e5 查某囝，路尾仔伊非常 e5 受氣， liah8 狂--起-來重重仔 phah hit個癲狂 e5 鬼怪。 \n「自然，」老歲仔因為講了 siunn 緊，小khoa2 tih 喘：「自然，這個起 siau2 e5 人已經死--去 tih beh 二十冬--a ，無人會記得伊叫 siann2-me2 名，究竟是啥人將囡仔交 hou7 別人去滅口，這是我 m7 願意來講--e5 ，所有 e5 m7 著，若準 beh 怪， to7 愛怪 hit個苦難 e5 世代。 Chit-ma2 lin2 當然知影紅嬰仔是啥人，救--伊-e5 又 koh 是啥人。」 \n講了，老歲仔將伊 chhun--e5 e5 半杯"}
{"text": "酒吞落腹，翻頭過去， tiam7-tiam7 仔 tih 看鬧熱 e5 婚禮，無 koh 再講半句話。 \n4 \nBeh 暗仔時陣，殘陽掛西天，彩霞橫天頂，波光反照，歸 e5 海鼻親像一粒黃金島，我將草帽仔戴--起-來， koann7 一腳行李， ui3 海鼻行轉小店來坐車。我 e5 朋友行 ti7 我邊--a2，真樂暢，不時講起南部 e5 風土 kah 景緻： \n「另工，我 chiah chhoa7 你沿海邊 e5 公路 seh8 一 lin3 ， ui3 枋寮、楓港 kau3 台東，暗時 e5 路途 m7 chiah 是chan2！滴、滴、答、答、路燈 toh8--a ，暗流來--a ，你油門 ka7 摧--落， to7 那像將車駛 ti7 無阻攔 e5 海面， hit 款 e5 爽快，你一定 m7-pat 經驗過。」 \n然後伊 koh 講起風物對人種 e5 影響。 \n「基本上，」伊講：「人亦是風土 e5 一種結果 kah 成就。」 \n「是--啦。」我 tiam7-tiam7 仔 tih tim3 頭，總算會tang3 了解朋友講 e5 話，而且我 tih 想，無論 tak8 家對新娘頷頸仔頂 koan5 e5 疤痕有外 choe7 款講法，伊確確實實已經深深刻 ti7 海鼻每一個人頷頸仔頂 koan5 ，不管伊是看會著--e5 iah 是看 boe7 著--e5 。我想，這亦是活 ti7 海鼻 e5 每一個人無應該 ka7 放 boe7 記--e5 。 \n阮行 kau3 店仔頭前，車 tu2-tu2 來。我 ti7 車窗 iat8 手 ka7 朋友致謝。車後漸漸消失 e5 畫面感動著我，無張持小khoa2 chun3 一下， koh 輕輕仔點一支芎蕉薰。 \n宋澤萊原著<BR>楊允言譯"}
{"text": "1 \n為著 beh 參加浪白海鼻一個朋友 in 小妹 e5 婚禮，前一暗，我 ti7 浪白海鼻對面 e5 小店歇睏。這款景緻，我從來 m7-pat 看--過。 \n透早，臭臊 e5 海風吹對檳榔林，日頭 tu2 peh--起-來，四界 long2 是啾啾啾 e5 鳥仔聲。醒--來了後，我將草帽仔掛 ti7 壁頂，行李kheng5-kheng5 leh ，坐 toa3 小店 e5 tha-tha2-mi3頂 koan5 ，看窗外 e5 光景，看起起落落 e5 海湧，因為等待朋友，心適心適，輕輕仔來點一支涼涼 e5 芎蕉薰。 \nChia5 e5 海岸，是恆春附近熱帶 e5 一種景緻，講--起-來，這是珊瑚石造成 e5 一種景緻。連 soa3 幾 lo7 百公尺 e5 海坪 long2 是這款形貌特出 e5 石頭，有 e5 thong2--出-來那香菇，有 e5 lap--落-去像鞋痕，有 e5 一巡一巡像樓梯。海湧 ui3 外海 phah--過-來， phah kau3 海岸 to7 散做幼幼 e5 銀色水波，輕輕仔 ti7 珊瑚石中 tih tin2動，淺海 e5 所在 long2 是苔類 kah 紫菜， hou7 日頭一下曝， khah 淺 e5 海水變做碧綠色。雖然三月天 iah-koh 小khoa2 會寒， m7-koh 已經有人揹魚槍 tih 藏水 bih ， ti7 礁石中走 chhe7 石縫 e5 鮑魚。 \n浪白海鼻 to7 是這 koa2 海石內底 siong7 大 e5 一個，伊一 peng5 接陸地，一 peng5 thang3 對大海， ka2-na2 一隻停 tiau5 e5 漁船， tiau5 ti7 hia5 boe7 tin2 boe7 動。 \nHit 時陣波平浪靜，海面 long2 是光siak-siak e5 水痕，海鼻下腳有一個港口，停 chi"}
{"text": "ann5 choe7 漁船，無 kang5 e5 色緻， hou7 人看--起-來感覺港口鬧熱彩彩。 \n海鼻 e5 天頂 chiann5 清爽，親像一面藍色 e5 鏡，幾片白雲 ti7 其中，這片藍天連對頭前 e5 大海， ti7 足遠 e5 所在 kah 大海接做伙，接做一條圓圓 e5 線， kan-na 看著伊 ti7 hia5 小khoa2 tih tin2動，分 boe7 出是天是海。 \n海鼻 tu2-tu2 是海天之間一個獨立 e5 景緻，這個透早，伊 tiam7-tiam7 仔 ti7 hia5 tih 歇睏，三、四百間厝家看得真分明，幾間廟廟頂 e5 飛簷跳入空中，看--起-來金siak-siak ，椰子樹交織 ti7 頂頭，將村庄罩 tiau5 。 \n我因為看著 chiah-ni7 秀麗 e5 山川，連帶來想起多冷暖 e5 世事，無張持 soah 將薰 suh kah pit8-pok8響。 \n無外久，朋友 ui3 海鼻行--落-來，伊是 toa3 chia5 大漢 e5 海人，因為討趁走去台北，做文教事業。伊是一個肯學肯做 e5 人，有一遍開講，我 ham5 伊熟 sai7 ，伊 e5 粗勇 kah 強韌，表現出海人特出 e5 性格，我受邀請前來，主要是為著世間友情 e5 感召，而且，我亦願意來探望伊 e5 故鄉，無得確這遍拜訪，我會tang3 了解朋友伊真正 e5 性命源流。 \n伊看著我真歡喜，哈哈哈笑出聲。阮 kang7 齊行過日照下 e5 檳榔林，腳底 e5 沙sit8-sit8 sut8-sut8，行 kau3 一塊大珊瑚石邊，伊指村店頭前一塊石碑，真得意來 ka7 我講：「雖然你 ti7 chia5 toa3 一暗， m7-koh 你一定 m7 知影你是來 kau3 siann2-me2 所在。」 \n「啊！」因為伊 e5 提醒，我 chiah 看"}
{"text": "著這塊石碑頂頭寫 e5 物件。大概是 tih 講航海時代七 e5 烏奴，因為反抗荷蘭主人 e5 壓迫，戰死 ti7 此地 e5 故事。我驚一 tio5 ，講：「啊，我大概是 hou7 美麗 e5 景緻迷--去-a ，想 boe7 kau3 chia5 亦有 chiah-ni7 凄涼 e5 往事。」 \n「哈哈。」伊 ui3 海鼻行--過-去，講：「美麗 e5 景緻，嗯，你 beh 看這款景緻 choe7 囉，你 pat 去過石門--無？石門亦 ti7 chia5 附近。」 \n「哦，一定真 sui2 hounn7。」 \n「彼當然， hia5 e5 山… hia5 e5 牡丹社是歷史上 e5 古戰場 leh 。」 \n「古戰場？這個故事我 soah 真想 beh 來聽。」 \nM7-koh ，伊並無 ka7 我講起這個故事。伊 koh 指海鼻南 peng5 khah 遠 e5 一位所在，講：「 Ti7 hit 搭，浮出水面，水霧罩 tiau5 hit 角仔，號做北勢海鼻，伊 ham5 浪白海鼻景緻 kang7 款，阮 chia5 e5 景緻 kah 淡水 hit peng5比較--起-來啥款？」 \n「真好啊， chia5 日頭 khah 炎。」 \n「 Henn3 啊，彼當然。」伊 koh 一擺真得意 ti7 tih 講：「淡水古早是英吉利番 phah 嬴了後租佔 e5 所在， m7-koh 無人知影， ti7 北勢海鼻， hia5 pat 剿滅過英番。」 \n「哦，是按呢。」我 tim3 頭，講：「這我相信， chiah-ni7 sui2 e5 所在一定有伊無平凡 e5 往事。」 \n「來！」伊無 koh 再講--a ，指 hit choa7 ti7 水面上 e5 路：「咱來去啦， ui3 chia5 撩水過去 to7 kau3 村內。阮小妹今仔日是新娘 leh ，飲酒 e5 時陣，我c"}
{"text": "hiah-koh 講阮南部 e5 傳說 hou7 你聽。」 \n「好啊。」我講。 \n2 \n我 e5 朋友 kah 我點著薰行 ti7 村內檳榔樹小路，日影遍地，山光海暗比並分明。 Ui3 這個地勢 khah koan5 e5 海鼻看--落-去， koh 是另外一番感受。因為 chia5 e5 地勢 koan5 ，向北， hit choa7沿海邊仔修築 e5 公路看 kah chiann5 清楚，沿 hit choa7 路，伊正 peng5 e5 山， hou7 日頭曝 kah 皮膚變鐵紅色，山坪long2 是瓊麻 kah 樹藷；伊倒 peng5 e5 海湧，一直 tih chhiang5公路 e5 路基。這個海鼻正是沿海公路 e5 要站，順海鼻 e5 地勢，青仔一排種過一排，厝 ma7 順這個地勢一排仔一排仔排來 kau3 海鼻下腳 e5 港口，港口有一條白色海堤圍--起-來，堤岸外口 e5 海水青inn2-inn2，親像脈搏 tih 跳動 。 \n囡仔 kah 歸陣 e5 人開始 ui3 oeh8-oeh8 e5 石厝仔行--出-來，一部分人去討海，其他 e5 人， ti7 海堤頂面 e5 店仔開講、行棋， iah 是補魚網。 \n因為喜事，我 e5 朋友真樂暢，伊 ham5 村內人相借問， in e5 皮膚， hou7 春天 e5 日頭曝 kah 烏金仔烏金。大概是離開故鄉 siunn 過久，伊 e5 眼神帶著思鄉 e5 貪戀。 Ti7 阮行對 in tau e5 路上，伊 tng7 著真 choe7 人， ka7 我講起 in 村人 e5 優點。 \n「看著阮村內 e5 人，你有 siann2-me2 感想--無？」伊問。 \n「 In 真親切，真活潑。」我講：「一種真吸引--人 e5 友善。」 \n「敢 kan-na 按呢 nia5 ？」伊講。 \n「嗯，大概 to7 是按呢。」"}
{"text": "我那行那 tih 講：「 Iah 有一 koa2 是 khah 無確定--e5 ，可比講 in e5 身體結實，而且 long2 真鬥搭。」 \n「著。」伊雄雄叫--出-來：「你講了真著，按呢講--來，你 e5 目睭確實有夠利。你注意 ka7 看， ham5 別位 e5 人比--起-來， in e5 腳 khah 長，腰小khoa2 向後，身軀 khah 短，面 khah 闊 khah 圓，目睭 khah 烏 khah 金。嗯，你敢無感覺阮村內 e5 人 khah sui2 ？」 \n「哦，是按呢？」我勻勻仔 tih 想，將正手 e5 薰交 hou7 倒手，講：「照你按呢講， soah hou7 我感覺是來 kau3 一個充滿異國情調 e5 所在。」 \n「有影 to 著。」伊 tim3 頭，講：「有關地方風土這方面，恐驚 leh 咱 long2 愛 koh 重學一遍。我 pat peng2 過這個所在 e5 族譜，可比講北勢海鼻， in 大部分姓程、林、黃， in e5 祖先 long2 是北國 e5 大族。 M7-koh ，根據我 e5 了解，按人種來講，尤其是生物 e5 意義上，姓啥麼 m7 是絕對 e5 要素。」 \n「哦哦。」我 koh 勻勻仔 tih 思考，將倒手 e5 薰交 hou7 正手，講：「你講姓 siann2-me2 m7 是絕對 e5 要素？」 \n「正是。」伊表情認真 tih 講：「這塊散赤、多變遷 e5 土地， pat hou7 南中國 e5 先住民、西班牙人、荷蘭人、北地鶴佬人、日本人所據守， ti7 算 boe7 清 e5 海洋劫難 kah 磨鍊中， in 娶某生囝，tiam3 chia5 生，tiam3 chia5 滅，摻入足 choe7 無kang5 e5 血統，變做海鼻 e5 人─一種充滿地方風土 e5 人種。我想，這 chiah 是值得咱去注意"}
{"text": "--e5 。」 \n「是--啦， 」我開始感覺有道理，認真 tih 想朋友粗勇 kah 強韌 e5 性命，講：「有理。」 \n「你愛知影，北勢海鼻 kah 浪白海鼻 e5 人 long2 khah 早熟， m7-koh boe7 真緊 to7 lian--去，親像 chia5 所有 e5 草仔樹欉 kang7 款，早熟 m7-koh 歸年 thang3 天 long2 青inn2-inn2。」 \n「當然。」我講：「 Chia5 是亞熱帶倚熱帶 e5 所在。」 \n「你應該來看阮小妹。」伊講：「 Khah 早伊是 chia5 siong7 sui2 e5 查某囡仔 leh ！尾也去北地討生活，伊有海鼻所有美麗 e5 傳統。」 \n「正是。」我講：「我正是 beh 來看新娘。」"}
{"text": "一 \n想beh戀愛，想 kah 強 beh 起siau2 ah。為著 beh 戀愛，我已經 ti7 心肝內決定，beh 用我身軀內底上尾仔e5一滴血來追求。Che 是因為我相信，只有透過戀愛才會當來行出家己肉體 kah 精神上並重 e5 唯一一條路來。我 m7-kaN2 講 che 是一種奇蹟。M7-koh che 確確實實是唯一e5一條路。是 an2-choaN2 我 beh an2-ne 講leh，che是因為只有戀愛，才會當 hou7 我 ti7 hiah-nih 大 e5 世界中，去描繪出我所追求 e5 某一點來，ma7 是因為戀愛，才會當 hou7 我來畫出 hou7 我真滿意 e5 唯一一條線來。若是 ui3 這個角度來看，戀愛是一種奇蹟 ma7 是會 sai2。M7-koh ti7 chia leh kah你開講 e5 同時，我一定 ai3 請你 m7-thang 誤解一件代誌，ti7人生百態，千千萬萬人 e5 中間，我絕對是一個平凡，be7 引起人注意 e5 無名小卒仔。所以，ti7 chia 我想 beh ka7 我所經驗 e5，亦是我所想過 e5 一寡代誌，無臭toaN7，也無歪曲，tauh8-tauh8 仔來講 hou7 你聽。你 iah 是別人 e5 情形，我當然是無講 kai3 清楚，m7-koh 對我家己來講，戀愛 e5 開始總是真悽慘e5。\n我想差不多是 ti7 我十歲 e5 時陣，有一工，我 ti7 阮庄腳 e5 厝 e5 粟仔埕看著一隻有火紅雞冠 e5 雞 kak，突然間，以誠猛 e5 姿勢來展開伊一爿e5 翼，用伊有爪 e5 腳 hiau-pai e5 踏 ti7 粟仔埕 e5 土地頂懸。注意 ka7 看，我才發現，伊保持共一個姿勢，漸漸 leh 逼近一隻 leh 啄米，看起來溫順而且白siak-siak e5 雞母。老實講，我並 m7"}
{"text": "是一開始就存心想beh ka7 看 hiah 詳細，只是真 tu2 好，雞kak beh 偷食雞母 e5 這幕，無張無持就印 ti7 我 e5 目珠內。不管如何，hit 隻雞 kak 那像leh展示伊男性e5氣派，愈來愈倚 ui3 雞母 hia 去。伊頭殼頂懸紅色 e5 雞冠 ma7 親像充血共款，企直直而且紅ki3-ki3。\n我想 ti7 hit 款 e5 狀況之下，m7 是 kan-taN 雞 nia7-nia7，就是人 ma7 是會面紅肉跳。M7-koh 請你 m7-thang 笑我，ma7 m7-thang 講我三八。我是足認真 leh 講這段故事 hou7 你做參考。話講倒轉來，hit 隻雞母 leh，歸身軀做一團，親像完全順服權威共款，想 beh 走但是又 koh 走 be7 開 hit 款形。當雞 kak 以飄 phiat e5 姿勢 an5-an5 掠著雞母 e5 頷仔頸，準備 beh 跳去雞母 e5 kha-chiah-phiaN e5 時陣，雞母若親像拚性命ui3 雞 kak e5 手頭行出來。是 an2-choaN2 雞母 beh 走離開雞 kak leh？這是足簡單 e5理由ma3，伊也 be7 曉對雞 kak 講 beh 亦是 m7，當然只好用行動來表示伊 e5 態度。Ti7 這個時陣，雞 kak 是愈來愈勇，伊就若親像箭，koa3 飛 koa3 cheng5 jiok ti7 雞母 e5 後壁面。然後，用比前一 kai2 koh 較雄、較猛 e5 態勢跳去雞母 e5 kha-chiah-phiaN頂懸。結果如何 leh？頭 tu2 仔 iah想beh soan e5 雞母，這 kai2 煞完全放棄抵抗共款，將伊 e5 身軀放 hou7 低低，chhin3-chhai2 雞 kak去 ah。in koh來 e5 行為，無需要我加解說 ah，想 be"}
{"text": "h 講，但是 ma7 無需要 koh講 ah。就 ti7 這個時陣，我雄雄去想著咱人 e5 一寡代誌來。人一工到暗攏愛 kek 一個聖人 e5 面來處理生活上e5代誌，m7 是股票，就是生理，抑無就是公司 e5 種種，講 hiah 濟，結局，若 m7 是為著beh 享受戀愛開花結果這個短短e5時間，我想人是 be7 hiah-nih 仔扑拚 e5。啥物，你講我 e5 想法真亂來？講起來真歹勢，我是一個真無聊 e5 人無 m7 著，我 ti7 一開始就 ka7 你講過，ma7 ka7 你約束過。我只是ka7我想著 e5 一寡五四三 e5 代誌，完完全全來講 hou7 你知影。Ui3 chit-ma2 開始，你繼續聽我講落去，你可能會愈來愈感覺我真無聊真亂來。雖然講我 m7 是一個真巧 e5人，m7-koh 我 ma7 知影你可能會 an2-ne 看我。但是不管你 an2-choaN2 來看待我，攏是你 e5 自由，我是無法度來 ka7 你改變，kam2 m7是leh？因為我知影你絕對無可能相信講我有法度來阻止，抑是輕輕鬆鬆來左右你e5意志。你問講我 e5 意志？真歹勢，我並 m7 是一個偌有意志 e5 人。Beh an2-choaN2 講 leh，che是因為我有先尊重別人意見 e5 習慣。但是，ma7 是因為 siuN 尊重別人意見，煞 hou7 我變做講無意志共款去 ah。我足想 beh ka7 我是 an2-choaN2 失去意志 e5 故事來講 hou7 你聽，m7-koh 若 koh 講落去，咱 e5 故事就講攏 be7 煞 ah。所以，我想咱上好來繼續咱雞 kak kah 雞母 e5 話題。話 koh 講轉來，ti7 我 kah 你講話 e5 中間，你 ma7 應該會當了解，其實我也無完全喪失意志。老實講，我 ma7 無希望我是無意志 an2-ne leh 生活。"}
{"text": "所以我 beh 拜託你會記 leh 講，上少我 ma7 小可仔也有一點仔意志。\n好，咱 koh 轉來雞e5話題。雞 kak kah 雞母 ka7 世間中真現實、真 bai2 e5 觀念輸入我 e5 身軀內底了後，in 煞若無發生啥物代誌共款，繼續 ti7 粟仔埕 leh 啄米 ah。講老實話，到 hit 陣為止，我一直叫是講紅嬰仔這款物件是照父母所講 e5 共款，是 ui3 石頭縫抑是 ui3 頭殼頂生出來 e5。但是，我發覺講並無這款 e5 道理。所以，ui3 hit 陣開始了我長 koh 暗暗仔 leh chhoe7答案 e5 過程。我想你可能 ma7 臆會著，一個人偷偷仔烏白亂想 e5 結果，雖然是違反自然，但是 ma7 意外提早 hou7 我一片光明 e5 答案。我想你可能知影芎蕉 hoNh，假使講你 ka7 芎蕉囥 leh，無去 chhap 伊，當然伊 ma7 是會熟。M7-koh 你若 beh hou7 伊較早熟 leh，你會使逐工 ka7 伊 ui3 甕中提出來 hou7 日頭曝曝leh，抑無就是 ka7 香插 ti7 甕內底，來做催 hou7 伊早熟e5工課。若照 an2-ne 做落去，本底應該 3 禮拜才會熟 e5 物件，kan-taN 需要一禮拜就熟 ah。三禮拜 kah 一禮拜 e5 差別是足驚人 e5。若親像 ka7 芎蕉逼 hou7 熟 e5 過程共款，我 e5 少年時代著是經過一擺又 koh一擺反覆e5催熟過程。無管我願意抑是無願意，總是我就是經過 an2-ne 大漢成長 e5。老實講，我相信，ti7 這個世間上應該無其他親像我共款 hiah-nih 仔早熟 e5 少年 e5 存在。\nTi7 hit-kai2 真無爽快 e5 雞 kak 雞母事件了後，我又 koh 親目看著幾 kai2 類似 e5 精牲leh 親密 e5 行為。其中有一件我想我是"}
{"text": "永遠 be7 be7 記得 e5代誌，he是發生 ti7 我十三歲 e5 春天。Hit一冬，我 tu2 好順利通過中學 e5 入學考試，為著 beh 去 ka7 我考試進前拜託伊保庇，真聖 e5 神報告我考試 e5 結果，我陪阮老母去廟裡拜拜，倒轉來 e5 時發生 e5 代誌。拜過神了後，我家己一個人行 ui3 廟口頭前 e5 花園去。Hit 陣是南風花芳，春風迷人e5 好光景。Hit 款 e5 光景是除了春天以外，其他 e5 時陣所看 be7 著 e5。我是 to2 位e5人是m7？真歹勢，頭 tu2仔 煞 be7 記得 ka7 你講，我是 ti7 溫暖 e5 南部出世 e5。我想你 e5 故鄉是 ti7 寒冷 e5 北部 hoNh。假使講，有一工你感覺生活 ti7 這款寒透透 e5 都市真厭，想beh chhoe7 一個 sui2-sui2 e5 所在行行 leh，我想你會當來 hit 間廟散心。當我企 ti7 hit 間廟 e5 花園頭前e5時，雄雄有兩隻鵝 ui3 我 e5 面頭前搖搖擺擺行過。我隨就想講，這兩隻鵝絕對是一隻公 e5 一隻母 e5，若m7是 an2-ne，in 無可能會 hiah-nih仔 親密 teh 行鬥陣。我臆 e5 到底是著抑是 m7 著，應該是 ai3 來做判斷 e5 時陣 ah。in兩人，m7 著 m7 著，in 兩隻鵝 an2-ne 行入來亭仔腳。其中有一隻用伊 e5 嘴來含著另外一隻e5 頷仔頸，去 hong5 含著頷仔頸 e5 hit 隻就乖乖仔 khu5 落去。Koh 再來，hit 隻 kang5 含頷仔頸 e5 就爬去khu5 leh hit 隻 e5 kha-chiah-phiaN 頂懸。但是，因為伊 e5 身軀 siuN 過大 phiang，伊 e5 動作又 koh siuN 過飯桶，所以注意 ka7 看，伊e5腳一擺 ko"}
{"text": "h 一擺 ui3 鵝母 e5 kha-chiah-phiaN 頂懸 chhu 落來。你想伊攏總跋落來幾 tau3？當我發覺我應該自頭就 ka7 伊算 hou7 清楚e5時陣，伊已經 m7 知 siak 落來幾若 tau2 ah，kan-taN ui3 我開始注意 ka7 算就已經跋落來十九kai2 ah。真驚人 hoNh，看到上尾ah，chham 看 e5 人 ma7 會開始著急起來。但是，老實講，看 in leh 相好並 m7 是一件 hiah 無爽快 e5 代誌。因為，我看著 in leh 流嘴瀾，che 是真正 e5，我確確實實看著 in leh流嘴瀾，而且…\n而且，我ma7 會當 ka7 koh 較精彩浸 ti7 戀愛中結合 e5 iah8 仔 e5 情形來講 hou7 lin2 聽。Che是發生 ti7 我初中二年 tu2 仔 beh 結束hit冬，也就是我十五歲 hit 陣 e5 早春。有一工，我 ti7 音樂室 leh 彈 piano，ui3 扑開 e5 窗仔門飛--入來有真 sui2 e5 翼 e5 iah8仔，m7知是 an2-choaN2，iah8 仔 choaN5 飛落來停ti7離我e5手無偌遠 e5 keyboard 頂懸。tu2仔 好想 beh 用手 ka7 伊 sng2 一下e5時陣，我才發現伊並 m7 是 kan-taN一隻 nia7-nia7，所以我 choaN5 手擋 tiau5 無去 ka7 摸。當然，in兩隻若親像去 hou7 釘仔釘 tiau5 leh共款，黏 kah an5-an5-an5。而且，ma7 親像人 lim 酒醉共款，haiN3 來haiN3 去。就ti7這個時陣，我 e5 心肝內原本憐憫 e5心煞去 hou7 殘忍 e5 心來取代。聽 hou7 清楚，其實我這個人 ui3 少年時代開始到青年時代會當講無啥同情心。暴力若"}
{"text": "親像就是我 e5 化身共款，會當破壞 e5 我絕對想辦法 ka7 伊破壞。Che 是因為 ti7 我 e5 心肝內產生了一種反叛 e5 意識，這個意識來左右著我 e5 行為。我想 chit-ma2 我也相信制約歸個宇宙 e5 大道理—矛盾律，絕對無可能 ka7 我排除 ti7 外口。所以本底我 e5 性情是較軟弱 e5，結果我所表現出來 e5 行為顛倒攏是殘忍 koh tang3-sng。我做一件真無應該做 e5 代誌ah。我 ka7 hit 兩隻 boe7 記得 thang 飛、放棄性命 e5 iah8 仔掠起來，續落去，你想我 an2-choaN2 piN3？假使講雷公打到頭殼頂懸 ma7 無可能會分開hit 兩隻 iah8仔，我硬死想beh用手 ka7 in來拆分開。本底我叫是講 che 是一件簡單e5工課，但是想be7到較an2-choaN2 ka7 in giu2 攏無法度 ka7 in 拆分開。所以我只好運氣用 koh 較濟 e5力來 ka7 in giu2，上尾仔 in 才 hou7 我來 ka7 拆分開。koh來，我ka7 in 囥 ti7 piano e5 keyboard 頂懸，我想講 in差不多是會飛走才著。但是，事實 kah我想 e5 完全倒 peng2，in 不但無飛走，顛倒 koh 再用 in無 saN 四配小小 e5 身軀 kah大大 e5 翼仔，搖搖 haiN3-haiN3 e5 互相 koh鬥陣。你感覺講我看著這款 e5 情形可能會採取啥物 款 e5 手段來對待 in leh？ ka7 in扑 hou7 死？我才無 hiah 憨 leh。我也m7是講 m7 知 beh an2-choaN2 真正來苦毒人，苦毒人 m7 是 ka7 判死刑，是 tauh8-tauh8仔 用各種 e5 方法來 ka7 伊刑求，kam2 m7 是 leh。所以，我"}
{"text": "ka7 hit 兩隻 iah8 仔掠起來，一隻掠 ti7 正手、一隻掠ti7 倒手，然後，ka7 in兩隻向兩個完全倒 peng2 e5 方向高高tan3 去。我殘忍而且ai3 kang5 chhong3-khang e5心態就 ti7 chia 發揮到上懸 e5 境界。我這個人真正是有到烏白亂來，只要是無照理出牌 e5 代誌，我攏有可能做會出來。所以你ai3 特別注意我這點。上尾 hit 兩隻 iah8 仔 有 koh 飛鬥陣無是m7？當然 in 是頭眩目暗，也是醉茫茫共款，以向高 tan3 出去 e5 hit 個空間為中心，一直 ti7 hit 內底 seh8 箍仔，互相拚命 leh 走 chhoe7 失散 e5 另外一半。但是，運命煞 ka7 in 牽引愈來愈遠 e5 兩 e5 極端 e5 方向。然後，in 若親像 ti7 共一個時陣 ui3 酒醉中清醒起來共款，雄雄向倒 peng2 e5 方向遠遠 e5 飛去。我想ti7 這個曠闊 e5 世界中，in這世人攏無可能有 koh 再相見面 e5 機會ah。\n我可能講 siuN 濟 iah8 仔 e5 故事 ah。我原本想beh小可來講 koh 較熱 e5 豬 e5 代誌、koh 較猛 e5 牛 e5 故事、抑是 koh 較心適 e5 蛇 e5 情形來 hou7 你聽。但是，chit-ma2 iah 是mai3 講好 ah。若是你 ai3 聽，我相信我有法度就各種無共e5生物一項一項仔來講 hou7 你了解。譬如講 niu5 仔，…我想也是 ti7 chia 擋起來好ah，我真正是畫虎 lan7 畫 siuN 過頭仔。假使講，我若是 ka7 我某一工、抑是某一分鐘所看著、所聽著、ah 是所想著 e5 大小項代誌，一條一條來講落去，恐驚會 ai3 開三個月 e5 時間才講會了。我是無 hiah濟 e5 時間。我相信你 ma7"}
{"text": "是無 hiah 閒才著。所以，為著beh ka7 我 e5 愛情故事用較簡單、較重點式 e5 方法來講，我是想 kah 強 beh起痟 ah。\n我ka7無啥重要 e5 代誌講 siuN 濟 ah。其實，我想 beh 講 hou7 你聽 e5 是 tui3 chit-ma2 開始。Ti7 beh 正式開講進前，無論如何，我需要 koh 再講一件細項 e5 代誌。\n二 \nTi7一開始我已經講過，我 kan-taN 想 beh 戀愛。而且，一心一意做戀愛e5夢。戀愛若親像是我唯一 e5 向望。像我這款 e5 chhit-tho5仔 本底著無可能有啥物 理想、抑是希望。Tui3 一般人來講，in 所追求 e5 好名聲、成就、抑是財富…等等，我是 koh較無可能去考慮過。Tiam3 我 e5 心肝內 kan-taN 想 beh an5-an5 ka7 我所日思夜夢 e5 hit-e5 查某囡仔抱 ti7 我 e5 胸坎內底。是，he 是我真正唯一 e5 想法。Chit-ma2 我 ma7 是 an2-ne想。Ah，我所心愛 e5 查某囡仔，我想 beh 用我 e5 手 an5-an5 來 ka7 你攬 tiau5 leh，將你若親像糖蜜 e5 嘴唇含 leh，然後，ti7 我e5身軀 kah 你 e5 身軀合做一個 e5 時陣，「我」這個概念才頭一 kai2 會當完全體現出來。這款 e5 想法若 ti7 我 e5 心肝內 puh 芽，伊著會真緊 e5 速度來成長，無偌久了後，伊就會ti7我e5身軀內釘根。你 kam2 會當相信，ti7 這個世間上，有我這款痟豬哥 leh？M7-koh，我自細漢就一直向望家己會當做一個痟人，當然這是無啥物thang 好臭toaN7，但是我亦是感覺 tui3 家己真滿足。是 an2-choaN2 我會變做這款e5人，我想誠巧 e5 你應該無須要我 ko"}
{"text": "h 加無采嘴舌，自頭到尾 koh 說明一 kai2 hou7 你聽，ui3 頭 tu2仔 我講我少年時代e5故事內底，我想你差不多有一個底才著。你講我足無聊是 m7？但是，我感覺咱人e5 思想抑是感情e5發生 kah 進展，其實攏是ui3 無聊、幼稚、抑是細項代誌開始 e5。而且，對每一個人來講，支配 in 一世人真正重要 e5 細項代誌又 koh 隨人無共有真大 e5 差別。若照 an2-ne 講起來，我 ui3 我 e5 世界中來提出一套 kah 著我 e5 血 kah 我 e5 肉 e5 思考體系，ma7 m7是無可能 e5，kam2 m7 是leh？ \n我真正足向望有一個愛人。所以，我 e5心情真痛苦，我 e5 khi2-mou是痟痟無啥正常。每一暗，我 beh 睏進前，我攏會唸講：「愛人ah，好睏 loh8。」才睏。當然因為無這個人，所以我無法度叫出伊 e5 名來，che是小可無 采 e5 所在。而且，有時 ti7 半暝醒起來e5時陣，ti7 我 e5 心肝內底一定有愛人 e5 形影走出來。雖然，我 m7-bat 伊，但是，伊一定攏會保持伊聖女般 e5 笑容企 ti7 我 e5 面頭前。Ti7 這個時陣，我一定攏會用真虔誠 e5 心情來 ka7 目珠 kheh 起來，因為我感覺講，愛人 e5 姿容實在是足成觀音菩薩，ti7 伊 e5 身軀邊，我定定會當看著若親像神明共款 e5 光環。然後，我會 ka7 我 e5 雙手 chhng 出來，an5-an5 e5 將伊攬 leh，大聲喝出，ah！我所愛 e5 查某囡仔！Ti7 這個世界中我上合意 e5 人！我想 beh 用我充滿熱情e5嘴唇去 chim 你，用我滿腹 e5 愛意來 ka7 我 e5 愛人攬tiau5 leh，我 e5 胸坎 ma7 因為熱情過度，強 beh 火燒起來。對伊思慕 e5 心情 chham目屎"}
{"text": "ma7 強 beh 流出來ah。\n真失禮，無張無持中我煞失態 ah。但是，我 e5 胸坎到chit-ma2 ma7若親像強 beh pit 開共款。你 ma7 知影我 e5 腳筋 kah 手筋 ma7 親像 kiu3 筋共款，一直 chhoah boe7 停。因為是你，我才會面皮 hiah 厚，講 hiah-nih 仔濟。若是換做別人，我絕對無可能有心情講這款話來。因為 ti7 你 e5 面頭前，我 be7 足掛意我家己 e5 形象。請你了解，一直到今，我 m7-bat 講 ka7 真正 e5 家己完完全全表現出來。但是你，善良koh單純 e5 你，請你無論如何一定愛了解我。我是cheng牲。若講聖賢 e5 路是咱人應該行 e5 路，我分明是行m7著路 ah。所以，請你 ka7 我看無起。但是請你 m7-thang 來笑我，總是牲牲是會 sai2 來ka7 伊看無起，但是ma7 be7 使來 ka7 恥笑。Koh 再講 che ma7 m7 是啥物好 thang 恥笑 e5 代誌。有關這點，我 teh 想，假使咱這個地球若 koh 一 kai2 回復著充滿牲牲e5時代就好 loh8。請你 m7-thang 受氣，我並 m7 是希望人類來絕種。我 e5 意思是講，我希望咱會使來 ka7 咱 chit-ma2 所慣勢 e5 生活方式 kah 文化素養來 ka7 放 sak，一切回復到上古早e5野蠻狀態來 koh 開始。我來舉一個實際 e5 例，譬如講，有 e5 人m7是為著 beh 保暖來ha5 phoaN7 巾，in是為著 beh 展 in 開幾百箍買e5物件，所以才 ka7 ha5 ti7 肩胛頭。對這款 e5 代誌，我是足 chi3-chan3 be7 tiau5。只要你注意 ka7 看，你就知影講，hit 條 phoaN7 巾根本就無發揮著伊 e5 功能。因為伊m7是"}
{"text": "ha5 ti7 頷仔頸頂懸，顛倒是 haiN3 ti7 肩胛頭。你若看著這款 e5 情形，你敢會當攏無啥反應 leh？我是強 beh 吐出來。另外，我 ma7 足擋 boe7 tiau5 la-ji2-ou3 ，m7管你是行 ti7 街仔路，抑是 ti7 厝內leh 歇睏，伊不斷向你 e5 耳仔衝過來 e5 聲音，你 kam2 擋會 tiau5？我是真正 chi3-chan3 be7 tiau5。對我來講，人 ti7 這款 e5 環境中生活竟然 iau2 koh 無起痟，實在是無法度相信。我若 koh ti7 這個都市加 toa3 兩冬，我心內誠清楚，我絕對是會起痟 e5。所以，我想差不多 koh 過一冬了後，亦就是講，ti7我 iau2 未起痟進前，我 beh 搬轉去庄腳生活。假使講，tiam3 庄腳 ui3 透早到暗暝攏iah是聽會著 la-ji2-ou3 e5 聲音時 beh an2-choaN2？當然，我會 koh 重搬厝。若是新 e5所在亦是共款 leh？你不如講若是我 e5 頭殼頂懸攏是 la-ji2-ou3 e5 聲音時 beh an2-choaN2？若真正是這款 e5 情形發生，我想 m7 免講，我一定是會起痟 e5。\n真失禮，話又 koh 講遠去 ah。若親像變 kah 誠冷 e5 款。外口無的確已經開始 leh 落雪 ah。講起來，今年 ma7 真奇怪，到今iah m7-bat 落過一 kai2 雪，明仔再著已經是基督耶穌e5生日 ah。講著這工，我就去想著我 ma7 是 ti7 hit 工 e5 半暝時出世 e5。所以，明仔再著是我 e5 生日 lah。你問我幾歲是 m7？你問著一件 hou7 我真悲傷 e5 代誌 ah。到明仔再 e5 半暝，我就三十歲 ah。後日 e5 早起，當我 ka7 我 e5 目珠擘開開始，我著一定 ai3 ka7 家己算做三"}
{"text": "十一歲 e5 人才會使。所以，今仔日是我三十歲 e5 上尾仔一工。老實講，我是完全 boe7 記得這件代誌 ah。Chit-ma2 ti7 無張持當中去想著這個意外 e5 消息，我是一半歡喜 ma7 一半傷心。想著三十歲，我 e5 青春就已經變做過去，消失 ah。你十八歲是 m7？是 an2-choaN2 你 beh ka7 這件代誌講 hou7 我知影？你可能 m7 知影，你頭 tu2 仔這句話偌刺痛我 e5 心leh。但是，我 beh ka7 你講，你 hit 句話已經完完全全來 ka7 我 e5 性命結果 tan3-sak 掉。我 e5 青春就 ui3 這陣來結束ah。Tui3 我來講，青春不再 e5 性命，嚴格來講，be7 當算是性命。差不多我 ti7 你這個年歲 e5 時陣，我著有這款 e5 想法ah。我 ti7 我十七、八歲 e5 時陣，我就數想著戀愛 e5 滋味，想beh有愛人。甚至 ti7 夢中 ma7 是 leh 想講：我所心愛 e5人oh，請你出現 ti7 我 e5 面頭前 oh。Che 是我發自內心 e5 真心話。若是這個查某囡仔 ti7 這個時陣出現，我絕對會用我全部 e5 力量來 ka7 伊攬 leh。Kan-taN 一分鐘著好，無，一秒鐘 ma7 會使 ah。Ti7 hit 秒鐘內底，阮兩人 e5 肉體著完全若愛人共款來變做一體，阮兩人 e5 靈魂 ma7 完全若愛人共款來結合鬥陣。除了這款 e5 期待以外，我是無啥要求 ah。一直到 chit-ma2，我 ma7 iah是不安 leh 等待這秒鐘 e5 出現。我一直叫是講，ti7 我三十歲以前，hit 秒鐘絕對會來拜訪我 e5 青春。但是你 ma7 會當發覺講，一直到我三十歲 e5上尾一秒鐘，伊並無來出現 ti7 我 e5 面頭前。我 tui3 我家己咒誓過，若是三十歲進前，愛神無來拜訪我，我絕"}
{"text": "對 beh 結束我家己 e5 性命無願意 koh 繼續活落去 ah。\n你，iah少年家仔 e5 你，你 kam2 知影，我 e5 精神內部就若親像本底是芳 kong3-kong3 e5 酒煞去變做 hou7 人嫌酸 e5 醋共款。我對人原本無限 e5 愛，chit-ma2 若 beh 完成發酵作用，將我 e5 愛意轉變做極端e5怨恨。雖然，我 e5 性命 kah 青春 ti7 整個人類 e5 長遠歷史中是差不多若無共款。但是，我相信我這個小小 e5 怨恨絕對有可能會對這個宇宙產生破害 e5 作用。\n三 \n話 koh 講倒轉來，我 ma7 bat 親身感覺著戀愛 e5 滋味過，ma7 bat tu2過若親像是我 e5愛人e5人。Ka7 想起來，he是發生 ti7 我中學四年，秋天 beh 煞時陣e5代誌。學校下課了，我 kah 朋友去阮定去 e5 hit 間 ti7 公園附近 e5一間飯店食 thian-put-la2。阮是逐工攏去hia食 thian-put-la2 m7-bat 一工無去。逐工若學校 e5 下課時間一到，阮著會感覺 thian-put-la2 e5 味一直 ui3 阮 e5 鼻空來。Hit 陣若老師 iah m7 下課繼續 leh 講課，我 kah 我e5 好朋友著會互相使目尾，做伙 ti7 腹肚內來chhoh-kan3-kiau7。無偌久了後，一下課行過禮，阮著衝出教室去 ah。每一 kai2，攏是我走第一。但是 ma7 足濟 kai2 因為老師 iah 未回禮了，亦著是講，老師 e5 頷仔頸 iah leh 彎落去 e5 時陣，阮著開始行動 ah。結果被迫 koh 重行禮一 kai2。世間上 thai3 有 chiah 無聊e5代誌leh。阮一走出教室著 chong5 ui3 宿舍去ka7冊包 tan3 leh，腳足自然著行 ui3 thian-put"}
{"text": "-la2 e5 店去。我kah朋友 e5 腳步總是一致 e5。Ui3 學校到 thian-put-la2 店，行較緊，來回 ai3三十分鐘。學校關門 e5 時間是 5 點。阮攏是約 ti7 學校 e5門腳口同齊出發。\n「幾點 ah？」我問朋友。\n「4 點半ah。」朋友回答我。\n「好，行 oh！」 \n若是有二十分以上 e5 時陣，阮著會走去。若無二十分鐘 e5 時陣，阮只好來放棄。Ti7 hit 款 e5 狀況之下，阮就採取另外 e5 方法。學校 9 點關電火，等逐家睏了後，阮兩人就 peh 牆出去。你 kam2 知影，暗時 e5 街仔路實在有夠 sui2！有一 kai2，半暝 ui3 thian-put-la2 店轉來 e5 路中，去 hou7 古板 e5 漢文老師 tu2-tioh8，hit khou 竟然向校長密告，阮 choaN5 去 hong5 處罰停止來學校上課一禮拜，阮聽著這款e5處罰，足歡喜。因為，阮兜kah thian-put-la2 店是 ti7 共一條街，阮兩人hit禮拜逐工 ui3 早起到暗時攏 ma7 是 ti7 thian-put-la2 店過 e5，世間上實在足濟這款 khau 洗 e5代誌。In處罰阮e5本意是 beh 阻止阮 koh 走去食 thian-put-la2，但是結果顛倒煞賜 hou7 阮去食 thian-put-la2 e5自由。有好笑無？無好笑是m7？你若感覺好笑，著請你自由大聲來笑，m7免客氣。你thai3 m7笑leh？是 m7 是講食 e5 無意思 leh？若 an2-ne 是足可惜 e5，因為若講著食，我有足濟故事會當講hou7你聽。\n若是an2-ne，我來講我 kah 我 e5 朋友是 an2-choaN2 去發現著若親像是愛人 e5 查某囡仔 e5 故事。故事是 an2-ne e5，是發生 ti7 禮拜，阮 ui3"}
{"text": "早起就 leh seh8 街。我 e5 朋友是一個哲學家。伊上欣賞 e5 哲學家是Schopenhaue，而且認為，這個世界充滿著悲觀、充滿著怨嘆 e5 代誌。Ti7 hit 陣，朋友講伊家己 ti7 精神上 tu2仔 好是去 pong7 著 leh 大轉變 e5 時陣。伊對我講：「是 an2-choaN2 我會 hiah 憨 leh，我ui3今仔日開始無 ai3 koh 做哲學家ah。」然後，伊用一個哲學家 e5 話來說明伊e5心情。伊講：「哲學家若親像是 ti7一塊真肥 e5土地上強 beh 礁去 e5 草仔。」伊 koh 繼續講：「我 beh ui3 今仔日開始，放棄哲學，專心來談戀愛。」就 an2-ne，我 e5 朋友聲明 ui3 一個哲學家變做一個戀愛家去ah。我是無讀過偌濟冊，無學問 e5 人，所以我隨著回答伊講：「An2-ne上 kai3 好。」來表示我對伊這個改變 e5 贊同。本底朋友鬱卒 e5 心情，隨轉變做歡喜 e5 笑容。伊過去是過 ti7 真壓制家己 e5 生活中，所以這個變化，tui3 我來講是一個不止仔大 e5 刺激。阮 tui3 這個改變感覺真歡喜，而且歡喜到跳 waltz 起來。Waltz 是阮 ui3 ti7街仔路頂懸 e5一間舞廳偷看來，靠 hit kai3 看過 e5 印象學會曉 e5。阮行過開始有落葉仔 e5 噴泉公園，選擇一條上 kai3 鬧熱 e5 路行去。Hit 條街仔路 e5 兩爿有真濟間大間 e5 百貨店，阮穿著破糊糊 e5 制服 ti7 hia seh8 街仔路。行到一間布店 e5 頭前時，無張持去看著兩三個查某囡仔 ti7 內底 leh 買物件，hit-e5 查某囡仔著是其中 e5 一個。發現著in e5，當然是我這個猴囝仔。因為，朋友雖然講無 ai3 koh 做哲學家，但是長時間以來，伊有保持看塗腳 e5 習慣。退一步"}
{"text": "講，就算伊無看塗腳 e5 習慣，sui2 查某囡仔 e5 姿容 ma7 無可能會正確 e5 thang3 過伊 e5 目鏡。我用手pass 一個暗號 hou7 朋友，因為阮無法度來講話，我驚講話會去 hou7 chia e5 查某囡仔發現阮 leh 注意 in。朋友隨著瞭解我 e5 意思，伊偷偷仔用細聲話 ka7 我講：「機會來 ah！」 \n我瞭解伊 e5 意思。所以，阮ti7一欉樹仔腳企定，經過 5 分鐘 e5 參詳，阮決定 beh 採取積極 e5 行動。由我扑頭陣，真 hiau-pai e5 行入去布店。布店 e5 頭家面色無 kai3 好 e5 ka7 阮 gin5 一下。我想可能是因為阮是穿制服 e5 中學生。是 an2-choaN2 阮會去 hou7 人看無起，一直到今，我 ma7 iah m7 知是啥物理由。布店 e5 店員並無 tui3 阮講：「人客，內底坐。」來歡迎阮。M7-koh，che 無啥重要。阮只不過是行入來一間 kan-taN 查某囡仔會入來 e5 店 nia5-nia5。Hit 3 個查某囡仔越頭來 ka7 阮看。其中一個，穿鮮紅色 e5 衫，差不多是十八歲左右 e5 查某囡仔，就是定定 ti7 我 e5 夢中出現 e5 女主角。Ti7 我正面看著伊 e5 面 e5 hit 時陣，我就清清楚楚 e5 感覺著這點。伊有真正幼 e5 腰 kah 真正 sui2 e5 腳。我e5熱情就 ti7 這個時陣達到上懸 e5 地步。\n無偌久，in 就行出布店。阮 ma7 toe3 in 行出去。Toe3 ti7 離 in 差不多十步e5後壁面。In行到 to2 位，阮著 toe3 到 to2 位。若親像是兩隻忠實 e5 狗共款。街仔路 sng3 著寒透透e5風，兩爿e5 樹仔 ma7 隨風 teh 搖來搖去，樹葉仔靜靜 e5 ui3 樹仔頂懸落落來。隨著風ti"}
{"text": "7 天頂飛舞，無偌久了後著輕輕仔落 ui3 塗腳頂懸。我恬恬仔 teh 聽我家己心臟 kah 大自然所合奏出來茫茫渺渺 e5 聲音。這是完全想 be7 到 e5 一件代誌。你kam2 be7 感覺講 che是真奇妙？人 ti7 伊上激動 e5 時陣，普通完全 be7 去感覺著 e5 聲音，竟然 ti7 這個時陣變做是世間上唯一聽會著 e5 聲音，而且 koh 來改變阮 e5 運命。\nIn行入去一間賣雜差仔 e5 店。He 是一間足隘 e5 店，所以，阮著 bih ti7一欉看會著 in e5 樹仔腳等。Ti7 經過一段真長 e5 時間了後，in 3 個查某囡仔才 ui3 hit 間店行出來，兩支手攏 koaN7 kah 大包細包。Siong7 sui2 hit-e5 查某囡仔行 ti7 另外兩人 e5 中央。Kan-taN 伊ti7 路中越頭兩 kai2 來 ka7 阮看。In漸漸 ui3 真鬧熱 e5 街仔路越來到較偏僻 e5 路。阮兩人toe3 ti7 in e5 後壁差不多有半點鐘 e5 時間，行到路攏無人 leh 行ah，邊仔 e5 厝強 beh 到路尾 e5 時，in 三人 e5 形影煞雄雄消失去。朋友足受氣一直 cham3 腳。雖然是 ti7 足短 e5 時間內，但是，我確確實實有看著紅色 e5 衫，koh來，就看著 hit-e5 sui2 查某囡仔 e5 面 leh偷看阮這爿。我 ka7 朋友講我有看著伊leh偷看咱。朋友是強 beh 哭出來。伊 tu2仔 好 ka7 目鏡提落來 leh 拭，所以我 ka7 講了，伊 chheN-chheN-pong7-pong7 beh ka7 目鏡掛起來，結果掛無好，目鏡 choaN5 落落來。好佳哉，我 ti7 空中 ka7 接起來。阮行來查某囡仔厝e5門腳口，in 厝內是恬恬無聲，阮煞一時企 ti7 in 門腳口 m7"}
{"text": "知beh an2-choaN2 是好。\n「有人 ti7 leh 無？」朋友開嘴問。但是並無人 ka7 應。只有 ui3 真深 e5 厝傳轉來「有人 ti7 leh 無？」e5回聲。\n「有人 ti7 leh 無？」我 ma7 toe3 朋友大聲喝。然後，阮著若親像是 ka7 阮 e5 責任完成共款，恬恬企 leh。這個時陣，阮 ui3 內底聽著有人行出來 e5 腳步聲。\n「有啥物 代誌無？」出來招呼阮 e5 是一個二十五歲左右e5青年人。\n「無，無啥物 代誌。」我回答伊。青年人 tauh8-tauh8仔 ui3 厝內行出來。然後，ti7 阮 e5 邊仔企 tiau5。伊笑面笑面 e5 態度 hou7 阮感覺較輕鬆。\n「有，阮有代誌。」朋友用真肯定 e5 口氣 ka7 我頭 tu2 仔講 e5 話完全否定。\n「無，lin2有啥物 代誌 leh？」青年人一面笑，一面用若老朋友e5口氣問阮。\n「請問你，頭 tu2仔 是 m7 是有 3 個查某囡仔行入去 lin2厝內，我想我應該無看 m7 著才著...」朋友認真誠懇 teh 問。\n「有ah，in確實有行入來，有啥指教 leh…？」 \n「無，無啥大代誌。」我緊插入去講無。但是，朋友隨 koh插入來問講：「請問，小姐 kam2 嫁人 ah？」 \n青年人大聲笑出來。\n「無，伊 iah 未嫁人 leh。M7 過，伊明仔再著 beh 嫁人 ah。所以，lin2 頭 tu2仔 看著 e5，伊 kah 朋友就是去買嫁妝 e5 物件。伊是我 e5 小妹。」 \n阮去 pong7 著壁 ah。無偌久，朋友用真鬱卒 e5 聲回答講：「原來是 an2-ne ou。」然後，伊用足細聲對我講：「咱好走 ah。」我輕輕仔 tam3頭表示贊成。Ma7 m7 知 beh 講啥物 較好。Ma7 m7 知是 an2-choaN2，無經過大腦，我對 in大兄講：「Lin"}
{"text": "2 小妹實在是一個足 sui2 e5 查某囡仔。」 \n青年人聽了真歡喜。我想我e5面一定是紅kong3-kong3。所以，chhong-chhong-pong7-pong7走出門腳口。朋友 iah 留 ti7 內底對 in 大兄講：「真失禮，攪擾ah。」 \n青年人koh 較歡喜，一面笑，一面回答講：「Lin2 m7 免歹勢，ma7 m7免 siuN 過在意，少年時代，啥人攏會 an2-ne 做。」 \n阮 koh 對青年人 tam3 一下頭了後才離開。\nChe 就是我初戀 e5 故事。你be7 感覺悲慘是 m7？阮兩人 ti7 hit kai3 行出戀愛大門 e5 頭一步就失敗，過成個月 e5 時間，差不多啥物物件攏食 be7 落去，一直活 ti7 失戀悲傷e5氣氛中。哲學家朋友鬱卒 e5 表情實在是 be7 忍心 koh 加看伊一面。但是，阮 iah 是恬恬仔忍受這 kai2 e5 考驗。M7 過，ti7 hit 段黯淡 e5 歲月中阮對這 kai2 共同失戀e5經驗，是m7-bat koh再提起。\n四 \nKoh 來發生 e5 代誌是 ti7 我中學 5 年時，亦著是我十八歲時 e5 故事。差不多是 ti7 歇熱我轉去厝 nih，放假 teh beh 結束前發生 e5 代誌。時間是 ti7 八月份 e5 尾 liu，日頭漸漸無 hiah 炎，街仔路開始有風 sau3 入來。Ui3 寺廟傳來自古早到今攏有 e5 鐘聲，che 是我有史以來，頭一 kai2 聽著。自然所製造出來微妙 e5 聲音，若親像 ti7 我e5心內活起來。我差不多是 ai3 koh 準備 beh 去學校上課 ah。\n就 an2-ne 有一工，toa3 ti7 阮兜厝邊，自細漢著 kah 我熟悉，鬥陣大漢 e5 查某囡仔，有一陣伊e5朋友來 in 兜 chhit-tho5。伊ka7我介紹 hou7 伊 e5"}
{"text": "朋友熟悉。暗頓食了後，我 chhoa7 in來阮兜 chhit-tho5。阮 ti7 我 e5 冊房開講來消磨時間。我發覺我完完全全 hou7 伊 e5 同學迷去，而且非常非常 e5 kah意伊。所以，我對伊講話e5態度漸漸有不安 e5 表情出來。我 e5 朋友 ma7 愈來愈發覺著我 e5 心意，伊 choaN5 真無歡喜對伊e5朋友講伊 beh轉去ah。所以，in 就行出我 e5 房間。Ti7 beh 走進前，我 e5 朋友 thiau 工ti7伊朋友面頭前 ka7 我輕輕 e5 攬 tiau5。Che 對阮來講，實在是無講算啥無自然 e5 大條代誌。但是，我想著就無歡喜，歸 lan7-pha e5 火。\n因為足受氣，所以隔轉工，我所 kah 意 e5 查某囡仔 beh 轉去 e5 時陣，我 choaN5 無去 ka7 送。實在是有夠憨。hiah-nih-a2 hou7 我憨神 e5 查某囡仔 beh 離開，我竟然 iah koh 倒 ti7 眠床頂。世間上 kam2 iah 有 hiah-nih 仔 gian3 頭 e5 人 leh？ \n我隨著反悔 ah，而且 hou7 反悔來左右我歸個人 e5 心情。但是，好佳哉我知影 hit-e5 查某囡仔 toa3 e5 所在。Che 會當算是不幸中 iah 會當安慰 e5 所在。\n轉去學校了，經過兩個月 e5 時間 ah。Ti7 這段期間，我對 hit-e5 查某囡仔 e5 數念是愈來愈強，思念伊e5心情是一直 tu2 ti7 我 e5 心肝頭。著 an2-ne 繼續到十一月 ah。有一個禮拜，外口吹著淒涼 e5 風，我決定無論如何攏 beh 走去 in 兜 chhoe7 伊。所以，我就坐火車，差不多經過一點鐘 e5 時間，來到一個冷清清 e5 庄腳車頭落車。為著beh hou7 我激動 e5 心情平靜落來，我 choaN5"}
{"text": "暫時企 ti7 車頭 e5 出口，欣賞庄腳田園e5風景。Ah，chia 就是伊定定 leh 看 e5 風景。Chia ma7 是伊坐車 kah 落車 e5 車頭。你應該會當了解，che 實在是一個真 hou7 人滿足 e5 聯想。人 e5 欲望實在是足細 e5。為著 beh 得著伊，我真正扑算 beh tam3 這個偏僻 e5 庄腳所在過我 e5 後半世人。Ui3 車頭行出來，真緊著來到 in 兜 ah。但是，顛倒到了後我煞躊躇 m7 知是 m7 是 ai3 入去，想著來到 hiah-nih 仔思慕 e5 人 e5 門腳口，無入去著轉去，an2-ne 去死好 ah。所以，我提出勇氣，去 long3 in兜 e5 大門。出來 ka7 我開門 e5 是一個看起來真高貴，四十歲左右 e5 查某人。\n「請問是啥物 人？」 \n我 ka7 我 e5 名報 hou7 伊知影，伊並無啥物 表情 e5 講：「請入來坐。」我choaN5 toe3伊入去，坐ti7伊 e5 對面。\n「老實講，我是為著 lin2 查某子 e5 代誌來 beh 拜託你 e5。」 \n「阮查某子有向我提起過你 e5 代誌，所以你m7免客氣，有啥物代誌做你講。」 \n我思慕 e5 人 e5 老母意外 e5 用足親切 e5 態度 kah 言語來對待我，我想 che 一定是因為我講話吞吞吐吐，足緊張 e5 款，伊想 beh 來安慰我 e5 原因。我原本準備好足濟 e5 台詞，做一下攏走到嚨喉強 beh 講出來。但是，我一時煞 m7 知 beh 選 to2 一句講較好。我想 beh 講 e5 話，一個一個攏 ti7 我 e5 聲帶下腳，但是無一個是較適當，講出來較體面。Tiam3 ti7 這款 e5 狀況下，我是有夠見笑。就 ti7 這個時陣，突然間我去想著一句足妥當 e5 話，這句話以真猛 e5 氣勢，贏過其他所有 e5 話，"}
{"text": "ui3 我 e5 聲帶飛出來。\n「阿姆，請你 ka7 查某子嫁 hou7 我。」 \n講出這句話 e5 人並 m7 是我，是話本身靠伊家己 e5 氣勢，ui3 我 e5 聲帶 piang3 出來 e5。但是，不管如何，這句話是一句真好，真完美 e5 一句話。當然，伊並無發揮著伊應該有 e5 效果。但是，一直到今，我 ma7 iah 是認為講，che 是我一世人中講過上偉大 e5 一句話。\n阿姆用真低 e5 聲調來回答我。\n「真正足歹勢，伊 ti7 故鄉已經 hou7 人 koaN7 定 ah，真多謝你會當對阮查某子 hiah 好，m7 過因為 an2-ne，所以無法度來達成著你 e5 向望，我感覺真失禮。而且，伊 e5 老父 ti7 一禮拜前過身，阮 ti7 最近 ma7 著 ai3 轉去故鄉 ah。」 \n阿姆e5聲，可能是我主觀 e5 認定，變做足悲傷 e5 款。聽著 in 老父過身 e5 消息，我 ma7 驚一 tio5。我 ka7 目珠看 ui3 隔壁 e5 房間去，白茫茫 e5 煙 ui3 用新 e5 白色 e5 布 kham3 tiau5 e5 骨炭罐頭漸漸飄起來。看著這款情形，hou7 我突然間感覺傷心起來。我 ka7 阿姆講：「真失禮，阿伯過身 e5 代誌我攏 m7 知影。你 kam2 會當hou7 我 ka7 阿伯點一支仔香？」 \nTi7 這個時陣，ui3 餐廳 e5 紙門中間出現了一個穿中學制服 e5 少年查某囡仔 e5 影。Ah，he m7著是我 chham 眠夢中也 leh 數念 e5 形影。伊對我微微笑一下，但是隨著koh 消失蹤影 bih 去後壁 ah。可能伊驚 hou7 in老母發現。伊 e5 出現 hou7 我 e5 心臟 pok8-pok8 跳，若leh long3 鐘共款。但是，in 老母已經企起來 ah，所以我只好 toe3 ti7 伊 e"}
{"text": "5 後壁，行入去隔壁 e5 房間。in老母替我點香了，我真虔誠 ti7 in 老父 e5 神主牌仔頭前拜拜。我 ka7 頭殼 taN3 hou7 低低拜足久。忽然間，我感覺著燒燒 e5 目屎 ui3 我 e5 面兩爿流落來，我緊用手去 ka7 拭掉。M7 是，我絕對無可能會哭才著。可能我只是感覺著有啥物足重 e5 物件 teh ti7我 e5 胸坎 nia7-nia7。我企起來，轉去隔壁 e5 房間提我 hit 頂用誠久，已經 teh 扁 e5 帽仔。\n「攪擾，我好來告辭 ah，阿姆。」講了，我就往外口走出去。無張持 e5 這個動作 hou7 阿姆驚一下，伊 jiok ui3 我 e5 後壁來。但是我一直走到大門口，才 koh 越頭看，我看著我心愛 e5 查某囡仔 e5 面 ti7 伊 e5 老母 e5 後壁出現。\n我 koh 大聲喝一 kai2：「阿姆，再會。」但是，阿姆可能並無聽著。因為，我想可能只是我家己認定講我有喝，其實並無真正 ui3 我 e5嘴講出來。善良 e5 你，che 著是我 e5 戀愛經過，故事 ma7 到 chia 為止，聽了感覺 an2-choaN2？Ui3 hit 陣開始，我就 m7-bat koh 看過伊 ah。因為，差不多 koh 過 4 個月後，我就 ui3 中學出業 ah，伊 ma7 共款 ui3 學校出業，kah 伊共班 ma7 是我厝邊 e5 朋友，ma7 出業 ah。到四月底左右，我聽厝邊 leh 講，我 e5 愛人 kah 伊 e5 老母鬥陣轉去到真遠 e5 故鄉 ah。將我 kah 伊牽做伙 e5 hit 條線著 an2-ne 斷去 ah。時間 tauh8-tauh8 仔 leh 過，我對伊 e5 思念 ma7 漸漸 leh 減少，上尾仔，ma7 ka7 伊放 be7 記 ah。koh 過兩年了後，聽著伊已經結婚 e5 消息，但是"}
{"text": "我並無受著真大 e5 刺激。這個消息是 ui3 我 e5 老母 kah toa3 ti7阮兜隔壁 e5 朋友講話中聽來 e5。\n你想伊尾仔會變做啥款？其實，chham 我 ma7 是無法度瞭解。M7-koh，後來 ma7 發生一件真 be7 當 hou7 人相信 e5 代誌。He 是發生 ti7 阮分開 4 冬後 e5 某一工，我收著伊寄來 e5 批。批 e5 頂懸 kan-taN 有伊 e5 名 nia7-nia7，並無寫伊 e5 住址。一直到 chit-ma2 我ma7 iah 會記得 hit 張批 e5 內容。\n「分手了後，ti7 醉夢中過 4 年 ah。每一工，我思念你 e5 風釆，懷念你 e5 飄 phiat，深深刻印 ti7 我 e5 心肝底。無人會當來知影我思慕你 e5 心情。但是，咱兩人分開ti7 hiah-nih 仔 遠 e5 所在，m7 知是 m7 是有機會 koh 來 kah 你相見。Chit-ma2 e5 我 kan-taN 會當回憶著 hit 一工你帶著悲哀 kah 斷腸 e5 心情來離開阮兜時 e5 情景。我真正足後悔，足懊惱，是 an2-choaN2 我 ti7 hit一工無來提出勇氣，走去你 e5 面頭前，向你講出我孤戀 e5 無奈？這段怨嘆 e5 過去，恐驚我一世人攏無法度來放 be7 記得。自我頭一 kai2 ti7你 e5 冊房 kah 你熟悉了後，我就偷偷去愛著你 ah。但是，我一直無法度來向你表達我對你 e5 思慕。Che 完全是我家己軟弱無力所造成。因為不管如何我總是一個查某囡仔。\n再會，再會…，你 iah 真少年，所以，請你千萬著 ai3 ka7 我放 be7 記得才會使。我寫上尾仔 e5 這張批 hou7 你，我 e5 用意著是 beh 對你講這點。請你保重，再會。」 \nChe 著是伊寫來 hou7 我 e5 批。我原本已經燒"}
{"text": "了chhun hu e5 愛情火炭，有一部分差一點仔著 koh 著起來。但是，一切攏無發生共款，koh 平平靜靜過去 ah。\nTu2-chiah 對你講 e5 著是到今為止我所有 e5 戀愛故事。當然，m7 免講，我是一個無路用 e5 人。但是，我 ma7 是一個認真扑拚，熱烈 leh 追求戀愛 e5 人。是 an2-choaN2 上帝竟然 chham 一秒鐘 e5 戀情攏 m7-bat 來賜 hou7 我。我感覺較 an2-choaN2 講攏是無公平。Ah，我 e5 青春是一分一秒 leh 消失，而且是真緊 leh 消失。\n真多謝你誠耐心，誠親切來聽我講 chiah-nih 仔長 e5 故事。天 ma7 若親像 beh 光 ah。會當請你 ka7 hit 領外套提來 hou7 我好 m7。我 ai3 ti7 天光進前轉去到厝 nih，因為公司上班 e5 時間是 ti7 7 點。而且，我著愛坐 hit 班慢吞吞 e5 市內電車，開成點鐘 e5 時間 haiN3 來 haiN3 去才會使。咱若有緣，一定會 koh tu2 會著。頭一 kai2 來你 chia，我就對你講這款話，我想你應該 ka7 我當做是一個無路用 e5 人。M7-koh，我若 ka7 你講 ti7 這個世間上，我無會當講這款話 e5 朋友，相信你應該會當原諒我 e5 無禮才著。你一世人可能 ui3 幾十個，抑是幾百個查甫人內底聽講過共款 e5 話題才著。但是，像我共款 ti7 意志 kah 行為 chiah-nih仔極端 e5 人，今暝應該是頭一個。我歸暝攏倒 ti7 你 e5 身軀邊。你知影無，我足想 beh ka7 你攬 tiau5 leh。但是，我 be7 使 an2-ne 做。親像我這款無路用 e5 人，hou7 人看 be7 起是應該 e5 吧。\nAh，我真正足想 beh ka7 你攬 tiau5"}
{"text": "，用我真有力 e5 兩支手 an5-an5 ka7 你攬 tiau5。無，我應該無這個勇氣才著。Be7 使，be7 使 ah。請你 ka7 我 e5 帽仔 hou7 我。後一 kai2 來 e5 時陣才koh 講好ah。到時我一定提出勇氣來 hou7 你看。但是 chit-ma2 be7-sai2。因為，我iah 有真濟 e5 話想 beh 對你講。後一kai2有機會 koh 來 e5 時陣，咱才 koh 來繼續講。Chit-ma2，我 e5 心情是真鬱卒 ah…你 leh 哭是 m7？為啥物 你 leh 哭 leh？請你m7-thang 哭。著算講是 beh hou7 我較輕鬆 leh 好無。你若 koh 哭，後一 kai2 我來 chhoe7 你 e5時陣，會 hou7 我 e5 心情變足沈重，腳變軟 koh-sio5。真正善良 e5 你，請你 m7-thang koh哭。而且，ma7 請你答應我 ti7 後一 kai2 我來進前，會當來考慮著你 kah 我咱兩人 e5 運命，若 an2-ne，我著答應一定會 koh 再來 chhoe7 你。\n天 beh 光 ah。我著 ai3 來趕時間。真歹勢，請你送我到門腳口。善良 e5 你，ma7 請你展出你 e5 笑容 hou7 我看，真多謝。An2-ne 我才會當放心來轉去ah。再會，再會。\n全文煞。"}
{"text": "David Wilson------> 賴明德（張文憲e5 頂司） \nMary Carter------> 莊麗美（張文憲e5 同事） \nJohn Duncan------> 張文憲（本故事e5 主角） \nRachel Horsley------>吳素玉（張文憲e5 牽手） \nChristine Duncan---->張惠真（張文憲e5 查某子） \nAndrew Duncan------>張台安（張文憲e5 子） \nSimon MacDonald----->王良堅（張惠真e5 翁） \nPeter------> 王天賜（王良堅e5 爸爸） \nSusan------> 蘇美玲（王良堅e5 媽媽） \n踏話頭 \n犯錯有兩款，頭一項是thiau意故--e5，第二著是無細膩--e5。真濟人無想beh 犯錯，m7-koh 差不多咱攏會無張無持去犯--著。\n罪是啥？Kam2是法律規定e5 才是，抑是違背良心就算。貪心、暴力、受氣、怨恨 chia 咱攏知，m7-koh較無明顯e5罪像反背地球、反背天空、反背海、反背地。Chia--e5 是對未來、子孫所犯e5 罪；ma7是咱目珠peh無金、無著是假做無看--見。\n張文憲是生物學工程師。當伊ti7化學工場teh食頭路e5 時，伊想講是teh致蔭伊e5 子。Beh買大間厝、船、歡喜e5 歇睏日hou7 in，m7-koh beh買啥款e5將來hou7 in leh？ \nTim Vicary 是故事e5 作者，教英文幾若年，現此時生活kah工作攏ti7 York。\n1 新 e5 開始 \n「張--先-生？請你入--來，賴--先-生chit-ma2 beh見--你。」 \n文憲應講，「多謝，」企--起-來匆匆pong7-pong7 行向門嘴。伊人懸、瘦koh薄板，大約是55歲人。穿一領phu2-phu2 e5 舊se2-chuh，這領是伊上好e5 se2"}
{"text": "-chuh，m7-koh已經有10年--lou3。伊e5 頭毛phu2-phu2，目鏡ma7仝款，hong5 看--起-來面憂憂koh sian7-sian7。到內面，一個查甫人企--起-來歡迎。對伊講，「你kam2是張--先-生？真歡喜kah 你相見。我是賴明德，這位是咱e5 化學工程師莊麗美。」張文憲kah in兩個握手了才坐--落-來。這間辦公室不止仔大，塗腳chhu 厚厚e5 地毯，壁頂掛--e5是sui2-sui2 e5 圖。賴明德是少年人，身穿一領高貴e5 se2-chuh，掛一粒大大粒e5 手chi2。對文憲微笑表示歡迎。「我beh 莊小姐入--來是因為伊是咱上好e5 化學工程師。是伊發現咱足讚e5 新漆料。Hm7...我想，你若來ti7 chia 做，你會kah 伊做伙。」 \n文憲應講，「Ou3，我知」，ma7 看對麗美hia 去。麗美比明德較濟歲，差不多35。無的確是咖啡色e5 頭鬃，kah可愛、親切e5 面容。伊穿hit 領白外套頂懸 e5 lak 袋仔掛幾若支筆。伊親切teh 對文憲笑，m7-koh文憲感覺暗暗淡淡，認為得be7 著這份工課，因為伊siuN 老，現此時頭家人攏愛倩較少年--e5。\n明德那看資料那講，「張--先-生我知影你是真gau5 e5 生物學家，你bat ti7 大學做--過，ma7 bat ti7 兩間真出名e5 公司做過兩冬；m7-koh 你9年前to7 無做生物學e5工課，是啥原因？」文憲講，「我一生定定e5 兩項興趣是生物學kah船。阮某是出名e5 水手吳素玉…無的確你會記得伊。伊家己一個駛帆船環遊世界。」明德應講，「是，我會記得伊。」文憲講，「阮m7-chiah 開始做生理，造帆船koh兼賣船。」德仔問講，「生理be7-bai2 houN3？」文憲講，「Tu2 開始真好，了後阮beh 造較大較好e5 帆船。借真濟錢，koh"}
{"text": "來阮某…」 文憲講kah chia to7 恬--去。\n德仔講，「著！著！著！我想--著-ah，就是hit-e5 吳素玉。」\n兩人恬一khun3，德仔想起ti7 報紙所播e5 天氣kah海--nih失蹤e5 人；看tui3 坐ti7 頭前hit-e5 苦憐e5 查甫人。\n文憲chiah koh講，「M7-chiah ti7 5 年前，阮某死了，我to7 ka7 生理收--起-來。」 \n德仔講，「 我知影，ka7 生理收--起-來，對你來講是艱苦--e5。」Koh 看文憲hit 領phu2-phu2 e5 舊se2-chuh「所以chit-ma2 你beh 做生物學e5 工課，好，chia 是化學工場，張--先-生。阮做漆料，m7-koh 阮需要生物工程師來確認逐項物件攏是安全。Ma7 ai3有人ka7 政府講ti7 chia 食頭路是無危險--e5、庄頭e5 附近有一間漆料工場ma7 是相像安全，chia--e5 對阮是真重要。」 \n麗美講，「若有無安全e5 物件，咱就ai3改。」德仔看麗美，m7-koh 無講啥。\n文憲開始be7 自在，應講，「Mh，我知，我想我做會來，我e5 意思是講當我ti7 London Harper 化學工場e5 時，我…」伊談論伊e5 工課有兩、三分鐘，德仔恬恬仔聽，無講半句話。了後冷笑冷笑，hou7 文憲感覺be7 爽快。德仔taN 會記得伊e5 舊se2-chuh，m7-koh文憲是真希望伊無來chia。\n德仔講，「張--先-生，你kam2 真正ai3這份工課？真需要houN3？」 \n文憲真緊to7 應講，「著，真需要。」M7-koh 心內teh 想講我討厭你，賴明德你ti7 chia teh享受，ai3看人 be7上目，我嫌 kah你仝款e5 人。\n德仔愈笑愈大聲，企--起-來握文憲e5 手，koh講，「好，你啥物時陣會當來做？」 \n文憲大"}
{"text": "驚一tio5 講，「啥，你講啥？」 \n德仔講，「我講你緊早來緊做，拜一會使--無？」 \n文憲講，「你是講 lin2 beh倩--我！」 \n德仔握文憲e5 手講，「當然，恭喜！你e5 薪水我e5 祕書會ka7 你說明，你有你個人e5 辦公室kah 公司車，當然，我ai3你kah 麗美ti7 拜一開始to7 工作，好--無？」 \n文憲講，「我！…好、好，當然好，多謝，真多謝。」 \n2 Ti7 厝 \n「爸爸，你e5 暗頓ti7 灶腳。」惠真an2-ne 講，惠真是文憲e5 查某子，16歲，坐ti7 冊桌仔 teh 做功課。文憲e5 子台安，17歲，當teh 看電視。\n文憲講，「感謝--你，惠真，歹勢，我較晏轉--來，lin2 好--無？」 \n惠真笑一下講，「好--ah。」 To7 koh 繼續寫功課，文憲去灶腳提chiN3--e5 魚kah chhip-su (chips)，物件礁燥無kai3 好食，m7-koh攏無講 an2-choaN2。文憲家己ham-ban7煮食，伊e5 子ma7 好be7 kah to2，伊會記得in 某真gau5 煮食。\n文憲罔食bai2入喉e5 暗頓，koh tui3 這間細，koh san2 e5 公寓，四箍圍仔看看--leh，傢俱有20年--loh，壁紙chham地毯是俗koh lah-sap，房間攏真細，而且窗仔門看--出-去無樹仔ma7 無花園，卻是其他濟濟e5 公寓；ti7 塗腳兜全是冊、衫kah 報紙。\n當in 某ti7-leh e5 時，伊有讚e5 厝，是一間sui2 koh大e5 庄腳別莊，ma7 有真大e5 花園。In 有濟濟e5 新傢俱、兩台車、無俗e5 假期kah 需要e5 種種物件；有好e5 頭路；m7免煩惱錢；hit 陣koh 開始經營造帆船公司，了後就無 hiah 好運--lou3。\n當素玉死e5 時陣，文憲非常e5 痛苦"}
{"text": "，ma7 因為siuN 傷心無去注意生理，m7-chiah ti7 幾個月後公司關門，所有e5 錢ma7 攏開了了。自an2-ne ka7 庄腳e5別莊賣掉，搬去散chhiah e5公寓。\n兩冬前伊to7 無頭路，ma7是散 koh不幸 e5 人，有試chhoe7 過真濟工課，m7-koh無人 beh tih8。因為有太濟聰明e5 少年生物學工程師，m7-koh chit-ma2 攏改變--lou3。笑笑看in 查某子koh問講，「惠真，你ti7 學校快樂--無？」惠真應講，「Ou3，我想是be7-bai2，我提一張通知單hou7你。」M7-koh惠真看--起-來無真快樂。\n惠真ka7 ti7 桌仔 e5 通知 thuh hou7 文憲，文憲扑開，he 是學校e5 通知，內底寫講有學校e5 老師 ti7 sng2 雪e5 歇睏日，beh chhoa7 in 去 Switzerland e5 山--nih。10工ai3 £400 箍，beh hou7 in 囡仔去e5 序大人ti7 2月25 進前 ai3 ka7 錢交 hou7 學校。\n文憲e5 笑容愈來愈開，問惠真講，「這個歇睏日你kam2有beh去？」 \n惠真用奇怪e5 眼光看文憲，講，「爸仔，我當然想beh 去，m7-koh 我無法度去，kam2 m7 是--leh？因為咱無法度提出 £400 箍。」 \n文憲透過厚厚e5 目鏡詳細看惠真，koh 講，「M7 是，我想m7 是 an2-ne。」惠真是khiau2 koh堅強e5 查某囡仔，讀冊、運動攏真gau5。M7-koh 伊 m7-bat 去sng2 雪，因為文憲無hiah 濟錢。\n文憲問惠真講，「你e5 朋友beh 去--無？」 \n惠真講，「Beh--ah，像蘭仔、珍仔、芬仔 in 較好過--e5，定定去sng2雪，對 in 來講是真簡單，爸仔，我知影我無法度去，k"}
{"text": "a7 批 tan3 掉--lah。」 \n文憲看惠真，心肝phok8-phok8跳，講，「惠真，mai3，mai3 an2-ne 做，你若beh 去，會使去--ah，kam2 m7 是--leh？」 \n惠真笑--lou3，講，「爸仔，發生啥代誌？是搶銀行抑是別項？」 \n文憲企--起-來去灶腳，提伊 e5 涼水，行--轉-來e5 時講，「M7 是，m7-koh今仔日發生有意思e5 代誌，惠真，ka7功課囥--leh，台安，ka7 電視關掉，我有寡仔代誌 beh ka7 lin2 講。」 \n台安講，「Ou3！爸仔，mai3 chit-ma2--lah，電視當刺激neh。」 \n文憲講，「我ma7 有刺激e5 故事beh ka7 lin2 講，台安來chia 聽。」 \n文憲in 子企 ti7 舊koh亂chhau-chhau e5 公寓，常常食歹食e5 物件，in 無錢，m7-koh in iau2 koh 聽in 爸仔 e5 話，所以台安關掉電視，坐ti7 文憲、惠真邊仔 e5 膨椅。\n頭仔，這個故事be7 真刺激，文憲講，「今仔日我去一間工場，是ti7 河邊e5 漆料廠，台安，聽hou7 好，漆料廠會當講真讚，in hou7 我一份工課，我teh-beh有家己e5 辦公室、大台車，to7是有真濟錢，咱 beh 好額--lou3...！」 \n3 好額人 \n文憲ti7 拜一開始上班，麗美chhoa7 伊去工場四界看看--leh，這間公司上重要e5 產品是一種車teh 用e5 新漆料，是真堅固koh teng7 e5 漆，無物件會當ka7損害，是麗美kah 伊 e5 化學工程師所發展--e5，而且koh試銷去全世界。酸ham7 鹽水攏無法度傷--伊，車tui3 Arctic （南極）kah Sahara 沙漠轉--來，看--起-來iau2若新--e。\n公司tui3 這個漆料趁真濟錢，m"}
{"text": "a7 hou7 這個庄頭加出400外 e5 工課。\n有一工，當文憲做有關漆料e5 工課，li3 開廢料去bak 著腳，真緊to7 清洗，m7-koh ti7 皮膚留著紅koh 疼e5 所在，洗也洗be7 掉，hou7 伊歸暗be7 睏--tit，伊 ka7 醫生講bak--著 e5 情形，醫生用奇怪e5 眼神看--伊。\n醫生詳細問講，「所以chia e5 化學品，攏 kah 新漆料有關係，kam2真正有關係？」 \n文憲講，「是--a7，我ka7 你講，he 是一罐e5 廢料品，我ti7 辦公室當teh 觀察--in。」 \n醫生看tui3 窗仔外，那想那講，「我了解，我想lin2 公司當teh生產濟濟 e5 廢料品。」Ma7 ka7 手恬恬仔徙到桌仔。\n文憲真緊張講，「你看，你會當hou7 我物件貼--無？」因為伊 ti7 10分鐘內ai3見重要e5 人。\n「Ou3，當然。」醫生開始ti7 一張紙寫koh講，「早起、暗時貼 che，會疼一、兩工，m7-koh我驚皮膚會紅一、兩冬；張--先-生，你知影in是危險e5 化學品。」 \n文憲笑笑仔講，「是，我知，m7 免煩惱，我ti7 工場會真小心，無穿特製e5護身衫e5 人，be7 當行倚--in，你若ai3，會當來看看--leh。」 \n醫生講，「真歡喜你an2-ne 講。」Koh提一張紙hou7 文憲。\n文憲講，「多謝！」Koh ng3門嘴行--出-去。\n「張--先-生？」 \n文憲驚一tio5，越頭講，「叫--我？」 \n醫生講，「工場生產chia e5 廢料，攏倒去to2 位？Kam2 倒入去河--nih？」 \n文憲講，「著--a7，當然。」真緊koh講，「M7-koh，你ma7 知in 真好勢，阮真細膩teh 檢查，河chiah大條，不過taN hou7 阮一工生產幾百仔公升e5 廢料nia5，koh再講，阮離海kan-taN"}
{"text": "2 公里遠nia5。」\n醫生講，「好，我無ai3 hou7 任何人去食chia e5 廢料，完--a7。」 \n文憲講，「In be7--lah，醫生你知所有lim e5 水是tui3 5 公里遠 e5 井水來--e5，除了天堂水e5 緣故以外，siang2會去lim 按河口來e5 鹽水？你ma7 知tui3 London 來e5 化學工程師，ma7 檢查--過，阮公司e5 律師攏知，in 無危險，阮 ma7 be7 犯錯，免煩惱。」 \n文憲行出門嘴，半點鐘過，to7 be7 記得兩人講e5 話。\n文憲chit-ma2 是真無閒e5 人，歸工ai3 測無仝款e5 漆料，koh 確定in 是安全，ma7 tng 無閒買大koh 舒適e5 厝，厝e5 邊仔有會當hou7 惠真騎馬e5 大埕，厝離海有半公里遠，花園落去to7 是河，hia 有一間曠闊e5 船屋。\n台安問講，「爸仔，咱會當有船--無？我想當然m7 是chit-ma2，m7-koh當你付完厝e5 錢，無的確，著--無？」 \n文憲笑笑，in 子已經散真久--lou3，m7-koh現在伊會當買in 想beh買e5 物件。\n文憲真歡喜講，「子--仔，你若beh，現此時to7會使買船，這陣我買會起像chiah大間e5 厝，當然買會起船，咱會當逐禮拜去釣魚，kam2 m7 是--leh？而且我beh ti7下晝教lin2 駛船，lin2 ma7 知影我一直想beh an2-ne 做。」 \n文憲無法度相信伊哪chiah 好運，尾仔有好e5 工課、舒適e5 厝、kah hou7 囡仔in beh tih8 e5 物件，唯一希望--e5 是in某會當活--leh，kah伊享受，chit-ma2 kan-na 一項物件無法度hou7 in子--e5，就是老母。\n4 海狗 \n幾個月後，文憲請麗美來新厝食飯。Hit 暗真歹過。因為伊m7-b"}
{"text": "at請任何人去in 較早e5 公寓，囡仔e5 朋友ma7 m7-bat 來chia 食飯。新厝是亂chhau-chhau、對食物無啥放心，koh kah惠真做伙煮雞，in 想講he 誠簡單，m7-koh 雞煮kah chiaN2 phih8-phuh8，而且飯ma7 煮了siuN 軟。\n麗美雖然知影m7-koh笑笑，假做無注意--著。M7-koh hit 暗無好過。惠真對伊發性地，因為麗美整理灶腳；台安ma7 仝款，理由是麗美無ai3看電視。In 兩個早早就去睏，koh想著in 媽媽。\nM7-koh麗美ti7 禮拜koh來，文憲chhoa7 in 到新e5 船--nih，hit工e5 氣氛加真好，麗美m7 知beh an2-choaN2 駛，m7-chiah 囡仔ai3教--伊，照囡仔教--伊e5 去駛，感覺真歡喜，文憲坐ti7 船e5 後壁，恬恬看in 子，感覺in 子真iang7，認為in ma7 hou7伊真hiau-pai，麗美kah 囡仔頭擺做伙teh笑，文憲看--著笑hai-hai。\n五月中m7-taN7 sui2 koh有日頭，黃昏、天藍koh清，駛船誠趣味，船駛緊過白水花e5 小海湧，in駛到河口，hia 有濟濟e5 小島kah 沙洲。\n台安激動ki2 tui3 長koh低e5 沙洲講，「爸仔緊看hia！He是啥？」 \n文憲講，「海狗，你以前kam2 m7-bat看--過？」 \n台安講，「今 bat ti7 影片看--過，m7-bat ti7 真實e5 生活看--過，in kam2真正ti7 chia生活？」伊歡喜kah面會發光。\n文憲講，「是--a7，in是一陣海狗e5 家庭，海狗母逐年來chia 生囡仔。」 \nIn 駛較倚沙洲，到離海狗20米e5 所在。溼koh光e5 海狗母giah8 頭用藍色e5目珠看--in。海狗仔子當teh suh 奶、teh 霸"}
{"text": "海狗母、ti7 水淺e5 所在teh sng2，然後一隻海狗公giah8 頭無歡喜teh ka7 in gin5。\n麗美講，「我感覺in be7-bai2，m7 知in ti7 chia 生活，離庄頭chiah-nih8 近，看著in an2-ne hou7 我感覺誠歡喜。\n惠真講，「是--a7，我ma7 仝款，kam2 m7 是--leh？若in 會當家己ti7 chia 生活，免人來照顧，我想世間無真正e5 問題--loh！」 \n麗美講，「是--a7，in ma7 確實sui2，你看！你看！你kam2有看hit 隻細隻仔ti7 in 老母 e5 kha-chiah-phiaN teh sng2？我希望ma7 會當 an2-ne。」 \n文憲笑--lou3，當伊看麗美kah 伊e5 子做伙有講有笑，認為這個世界ma7 是be7-bai2。\n5 新試驗 \n過幾日仔，文憲要求麗美做另外e5 試驗，chhoa7 麗美去工場後面一間長koh靜e5 房間，內面攏是細隻動物e5 叫聲。\n文憲講，「我一直teh 試廢料，來chia看 che。」提一張紙hou7 麗美，koh講，「有e5  niau2鼠食有廢料成分e5 食物kah lim e5 水，iau2無真正e5 問題，一、兩隻著病m7-koh無濟，無啥要緊。」 \n麗美斟酌看結果，伊無ai3這種試驗，m7-koh知影he是必要--e5，文憲講了著，無 niau2鼠khiau--去，著病--e5 ma7 無偌濟。\n麗美講，「你到底是beh hou7 我看啥？」 \n文憲講，「Che--ah」，扑開窗仔門邊e5 盒仔「這10隻 niau2鼠lim有廢料成分e5 水，有兩禮拜--loh，我hou7--in e5 濃度是百萬之五 ( 5 ppm )，今仔日teh-beh生子--loh，準若子無問題，咱to7 m7免煩惱啥--loh！」 \n麗美講"}
{"text": "，「Ou3，文憲，做che 是偌nih驚--人！」 \n文憲講，「我知，我知。」M7-koh無teh 聽，koh著急講，「In 有e5 已經生--出-來-ah。」 \n文憲ui3盒仔掠幾隻 niau2鼠仔子，用ham3 鏡觀察--in。\n文憲路尾艱苦艱苦講，「Ou3，麗美！你看，可能有問題！」 \n麗美用ham3鏡看，開始感覺boe7爽快，真久無講話。\nTi7 安靜e5 房間，麗美懸 koh大聲喝講，「確實有問題！」 \n麗美用ham3鏡金金看chia e5 小動物，講「Niau2鼠仔子無目珠、無耳仔、六枝腳，ou3！文憲！文憲！你是試啥--lah？」 \n文憲用奇怪e5 眼神看--伊，講，「真可怕--houN3？M7-koh 你這陣ai3知。Ma7 ai3會記得in老母lim有廢料 5 ppm 濃度e5 水，有兩禮拜，he是比咱倒ti7 河--nih，超過太濟太濟--leh。」 \n麗美目珠徙開 niau2鼠，去想著hit 禮拜 e5 e晡in kah文憲e5 囡仔，ti7 藍koh 清e5海--nih 駛船。講，「文憲chia e5 廢料是危險，咱 be7使koh倒落河--nih。」 \n文憲用手搭伊e5 肩胛頭安慰伊講，「當然，當然，咱若必要，當然ai3擋--起-來。」M7-koh一枝手iau2 提 niau2鼠，koh 講，「公司會當裝機器清廢料，後禮拜開始報告hou7 明德仔知。」 \n當麗美越頭面對文憲，文憲e5 手ui3 麗美e5 肩胛頭徙--落-來，麗美講，「M7-koh...你kam2無想講咱這陣 ai3 停止生產這種e5 漆料，文憲？裝 chia e5 機器可能需要幾若年，而且chit-ma2 咱iau2 teh倒化學廢料落去河--nih！」 \n一個影影過文憲e5 面，伊 e5 眼神看麗美，然後徙 tui3 窗仔外去。\n文憲講，「麗美，我想咱這陣無需要做che，咱 ch"}
{"text": "it-ma2 倒河--nih ma7 真少，公司ma7 會裝chia e5 機器，kam2 m7是--leh？」 \n麗美想著 chiah濟年e5 工課，數百e5 無成功實驗，摸文憲e5 手koh 講，「文憲，我希望是an2-ne，我真正希望是an2-ne。」轉身，真緊就離開房間。"}
{"text": "VII.我 e5 音樂天使 \n差不多有歸禮拜 e5 時間，Raoul kap Christine逐工約會。有時仔 Christine會恬恬看boe7著笑容，有時陣伊m7但會笑，koh 會唱歌。M7-koh 伊m7-bat koh 提起Opera戲院ia7是唱歌 e5 代誌。Ma7 boe7 koh 問Raoul是m7是有愛伊。Raoul感覺真驚惶。伊 leh 煩惱hit個聲，hit個奇怪 e5 先生，Christine e5 「音樂天使」。\n了後有一工，Christine 煞失蹤去ah！伊無ti7 伊 e5 房間，無ti7 Opera戲院，ia7無ti7 約會 e5 所在。Raoul四界去問人，chhoe7 kah 強beh 起痟ah！到底Christine是走對to2位去leh ？無半個人知影。\nTi7 這間Opera戲院重新開門 e5 進前兩工，Raoul收著一張批。是Christine寄來hou7 伊 e5 批。\n一點鐘內，到Opera戲院 e5 上頂層來看我。\nOpera戲院 e5 10樓是一個誠危險 e5 所在。有幾百條索仔按hia牽到一樓 e5 舞台頂。摔落去ma7 需要三秒外 e5 時間。\nRaoul kap Christine兩人坐ti7 暗暗 e5 壁角。Raoul牽 Christine e5 手。Christine e5 面色是hiah-nih8仔白 koh hiah-nih8仔thiam2。\n「Raoul，你聽我講，」Christine ka7 聲壓 kah 誠低，「我會 ka7 所有 e5 代誌 ka7 你講。M7-koh 這是咱會當做伙 e5 上尾一暗。我boe7當 koh 看著你ah！」 \n「Christine，你千萬m7-thang an2-ne講。」Raoul na2講煞tong3-boe7-tiau5哭出來。「我愛你！咱來去…」 \n「Shi"}
{"text": "！較細聲leh ！咱會去hou7 伊聽著。Raoul，歸個戲院伊攏聽會著。」 \n「Siang2？你 leh 講啥物？」 \n「我 e5 音樂天使！頂禮拜六，我無法度去看你是因為伊來chhoe7我，koh chhoa7我離開chia。本來，我ti7 戲院 e5 化妝室內底。突然間，伊出現ti7 我 e5 面頭前。我頭一擺看著聲 e5 主人。伊穿一領烏色 e5 風衣，面頂戴一個小鬼仔殼。伊chhoa7我行過一寡暗門kap一寡祕密 e5 巷路。一層樓，一層樓行落去。Ti7 Opera戲院下底有一窟埤仔。一窟真大窟 e5 埤，水冷koh 烏。伊chhoa7我坐船到in tau。伊 e5 厝著起ti7 湖中央。In 兜就ti7 這間Opera戲院下底！」 \nRaoul 那聽那驚惶。Kam2講伊所愛 e5 Christine已經起痟ah！Christine看著伊 e5 眼神，就講： \n「這是真e5，Raoul，你一定ai3相信我。伊…伊就是Opera戲院內 e5 魔神仔！M7是an2-ne，伊m7是鬼，ma7 m7是音樂化身 e5 天使。伊是一個真實 e5 人，伊 e5 名叫做Erik。伊講伊愛我。伊懇求我做伊 e5 牽手。Raoul！請你聽我講，m7是kan-taN an2-ne nia7-nia7。伊ti7 伊 e5 厝內，一間真sui2 e5房間內 ka7 我講chia e5 代誌。伊 ka7 我講，因為伊 e5 面是hiah-nih8仔bai2，無一個查某人會當真心愛伊。伊 e5 人生是hiah-nih8仔烏暗。然後伊 ka7 伊 e5 siau2鬼仔殼pak落來…」Christine tong3 boe7 tiau5伊 e5 目屎，哭出來。Raoul只好 ka7 攬起來安慰。\n「Raoul！伊 e5 面是hiah-nih8仔恐怖，hiah-nih8仔bai2。我想beh 大聲哀"}
{"text": "叫來逃走，m7-koh 我會當走去to2位leh ？伊 e5 面就kan2-na2是死人共款。伊無鼻仔，kan-taN兩窟烏色e目珠空，囥ti7 伊黃酸 e5 面chiuN7，有時仔 koh 會射出紅色 e5 光…」 \n伊 ka7 頭aN3落來，雙手掩面 leh 哭，然後伊 koh 繼續講，「我ti7 hia toa3 5工，伊對我真好，hou7 我感覺對伊真不chu7。伊懇求我ai3愛伊。我已經 ka7 伊講…」 \n「Boe7使得，Christine！你千萬boe7當答應伊，你是我 e5 某。咱這陣著緊來走，走來去遠遠 e5 所在。你boe7使 koh 倒轉去hia。」 \n「M7-koh 已經boe7赴ah！」Christine細聲無奈 leh 講，「伊知影你 e5 代誌，伊ma7 知影咱兩人 leh 做伙。伊講我若m7轉去伊 e5 身軀邊，伊beh 將你thai5死！」 \n「你boe7使an2-ne做！」Raoul講，「我是chiah-nih8愛你，你m7免 koh 煩惱，我會thai5死這個Erik！」 \nErik…Erik…Erik…Erik…，這個聲ti7 戲院內傳來傳去，使得Raoul kap Christine攏真驚惶。\n「He是啥貨？」Raoul e5 聲 leh chun3，「He kam2是…伊 e5 聲？He是按to2位傳來e5？」 \n「我ma7 m7知影，」Christine ka7 聲壓低，「拜六 e5 時，我會 koh 扮Margarita。咱beh 按怎做才好leh ？」 \n「拜六暗，等你一落舞台，咱就做伙來走。Mai3 koh 煩惱ah！咱這陣先落來去好無？咱mai3 koh toa3這頂面。」 \nIn就誠細膩peh起來，行過一條烏so5-so5 e5 巷路。行到beh 落樓梯 e5 時陣，hiong5-hiong5 煞停落來。一個懸懸 lo"}
{"text": "3-lo3 e5 查甫人擋ti7 頭前，身軀頂穿一su烏色 e5 風衣，koh 戴一頂烏色 e5 帽仔。這個查甫人轉身向in兩人講： \n「M7-thang！ lin2 m7-thang 行這爿 e5 樓梯！ lin2 應該按頭前hit爿 e5 樓梯落去。較緊leh ！若無著boe7赴ah！」 \nChristine聽了越頭就走，Raoul toe3 leh 伊 e5 後壁面。\n「伊是啥物人？」Raoul 那走那問。\n「伊叫做Persian。」 \n「伊到底是啥物人？為甚物伊會叫咱ai3按頭前 e5 樓梯走leh ？」 \n「無人知影伊真正 e5 名，逐家攏叫伊Persian。伊歸工攏ti7 這間戲院內。我感覺伊知影Erik e5 代誌，m7-koh 伊從來m7-bat講過伊。無定著伊tu2仔有看著Erik ti7 咱頭前。伊想beh ka7 咱tau3-saN-kang7，所以叫咱行這爿。」 \nIn雙人手牽手，按樓梯走落來。經過一寡巷路了後 koh 經過真濟 e5 樓梯khiat仔kap巷路。尾ah，ti7 一個thang3 ui3外面，烏色細細 e5 門頭前停落來。\n「拜六暗，等戲唱煞，」Raoul講，「我會 ka7 你chhoa7離開這個所在，kap你結婚。」 \nChristine看伊 e5 面，身軀漸漸徙過去，講：「好，就是an2-ne！」 \n然後，in兩人就ti7 Opera戲院 e5 門邊仔chim起來。He是in兩人頭一擺sio-chim。\nVIII.Christine Daae2 ti7 to2位 \n拜六透早，Comte Philippe 食早起e5時陣，gia5頭向in小弟金金看。\n「Raoul，請你 koh ai3斟酌想看mai7！這個查某囡仔所講e5，所提起 e5 只是一寡鬼仔古。我感覺這個查某囡仔已經精神錯亂起痟ah！」 \n「伊m7是起痟！而且我已經決定be"}
{"text": "h chhoa7伊做某。」Raoul講。\n「你ai3知影伊只是一個唱歌 e5 演員。」Philippe無啥歡喜 leh ka7 伊提醒。「而且伊ia2 hiah-nih8仔少年。Kam2講10年後，20年後你ia2-koh 猶原會愛伊？」 \nRaoul 恬恬 ka7 咖啡phang5起來lim，無應半句話。\nOpera戲院內底ma7 有兩個人teh憂頭結面，這兩個導演已經知影這個Opera鬼 e5 厲害。In無希望 koh 有意外來發生。\n「Box 5 今仔日ai3空出來hou7 Opera鬼來使用。咱ma7 beh hou7 Daae2來演Margarita。伊所beh tih8 e5 20,000 franc ma7 緊hou7 伊。就叫Madame Giry ka7 錢囥toa3 Box 5。Kam2 koh 有其他 e5 代誌？」Monsieur Armand問Monsieur Firmin。\n「你ai3知影這m7是一筆小數目！」Monsie Firmin無啥歡喜 leh 講。考慮一分鐘後，「囥一寡花toa3 Box 5，啥款？Giry女士kam2 m7是有講過，O.K.合意花？」 \n「Beh tih8花叫伊家己chhoan5著好！」Monsieur Armand受氣 leh 講。\nHit暗tu2開始 e5 時ia2真順利。Hit pha吊燈也已經順利裝好勢，用新 e5 索仔吊ti7 原來 e5 所在。所有Paris e5 人攏來到戲院想beh 聽Christine Daae2唱歌。Christine kap Vicomte de Chagny戀愛 e5 故事ma7 已經傳開。Ti7 Paris，並無啥物愛情故事是祕密 e5。逐家攏目珠金金 leh 看坐 ti7 Box 14 內 e5 Comte kap Vicomte。親像Chagny這款家族出身 e5 少年人是"}
{"text": "boe7 kap歌手來結婚eh。\n當Christine行上舞台，伊歸個面青sng2-sng2，充滿驚惶 e5 表情。M7-koh 伊 e5 歌聲就親像天星下凡共款，是hiah-nih8仔好聽！會使講全Paris e5 人攏已經深深愛著伊。\n這個時陣，伊開始唱這首有名 e5 情歌。突然間，歸戲院 e5 燈仔火攏sit去！幾秒內，歸個戲院攏恬恬無聲，ma7 無人soa2振動。無偌久，聽著一個查某人驚惶 e5 叫聲了後，所有 e5 燈仔火攏 koh toh8起來。\nM7-koh Christine m7知走to2位去ah！伊無ti7 舞台頂，ma7 無ti7 舞台腳，ma7 無ti7 舞台後。四界chhoe7透透攏chhoe7無伊 e5 形影。歸個戲院強beh 起痟ah！逐家四界亂chong5，喝來喝去。導演 e5 辦公室內，眾人出出入入。警察ma7 到ah。問一寡問題，m7-koh 無人會當回答。Monsieur Armand氣 kah 見人著嚷。Monsieur Firmin叫伊愛較恬leh。無偌久，Madame Giry kap in查某子ma7 行入來辦公室。\n「查某人，閃較邊仔leh ！」Monsieur Armand teh jiong2。\n「先生，已經有3個人失蹤去ah！」Madame Giry講，「Meg，你 ka7 in講你所看著 e5 代誌。」 \n以下是Meg所看著 e5 代誌： \n「燈仔火sit去 e5 時，阮當ti7 後台。阮聽著一聲哀叫，我感覺he是Christine e5 聲。後來燈仔火 koh toh8起來 e5 時陣，Christine choaN5消失去ah！阮是hiah-nih8仔驚，著攏走轉去化妝室。四界攏是人，走來走去。後來我有看著Vicomte de Chagny。伊 e5 面仔紅紅，看起來誠受氣。」 \n「Christine走to2位去a"}
{"text": "h？Christine會ti7 to2位leh ？」那行那喝。這個時cham7，Persian按伊 e5 後壁出現，牽伊 e5 手。伊m7知 ka7 Vicomte 講啥貨，了後in兩人行入去Christine e5 化妝室內底… \n「Sou3-ka5，ah了後leh ？」Monsieur Armand一直問，「煞落來發生啥物代誌？」 \n「無人知影！」Meg e5 面仔白白白。「阮toe3 leh 後面入去，m7-koh 半個人影ma7 無看著！」"}
{"text": "6 報告 \n文憲寫報告e5 時間比伊想--e5 koh較久，當kah 明德討論結果e5 時，差不多是6禮拜後--lou3。\n明德m7 是科學家，是生理人，今知 an2-choaN2 趁錢。德仔離開桌仔握文憲e5 手，講，「多謝你來」，了後in 坐ti7 窗仔門邊 e5 兩隻大koh 爽e5 膨椅。德仔e5 辦公室，闊koh chhu 厚厚e5 地毯，壁頂有sui2 e5 圖，tui3 窗仔門會當看著河，另外一爿有樹林kah 空地，hou7 人感覺清爽、歡喜、koh安穩。\n德仔起先講，「我讀過你e5 報告」，然後停--落-來，koh 點薰，才講，「M7是真好，是--無？」 \n文憲驚一tio5，對德仔gin5 講，「你講啥？」 \n德仔笑笑，手伸過煙霧，續講，「無啥，無啥，免掛心，我m7 是指報告bai2，當然m7 是；你真扑拚工作，ma7 做了真好，我ki2--e5 是我無合意尾仔e5 意見。」 \n文憲講，「In kam2有啥m7 著？」 \n德仔講，「In siuN 貴」，兩個人，sio gin5有一時仔久，文憲e5 胃感覺冷koh cho，德仔笑笑，m7-koh he m7 是文憲合意hit 種e5 笑。\n德仔講，「文憲，你看，你報告寫講咱愛裝寡仔機器，ti7 廢料倒入河進前，先清洗，著--無？Chia e5 機器愛開二百萬磅。你想咱會當去toe3 chhoe7 chia e5 錢--leh？你ma7 知，錢be7 生ti7 樹仔。」 \n文憲講，「Be7--a7，當然be7。」嘴礁礁，去提一杯水，感覺手teh振動，koh講，「M7-koh 咱teh 賣濟濟e5 新漆料，tui3 hia 逐個月趁幾若百萬，kam2 m7 是--leh？」 \n德仔講，「是，咱做了真好，m7-koh 咱若用二百萬磅去造新e5 機器，這個漆料一定加真貴，咱to7 賣無chiah 濟。」 \n文憲講，「"}
{"text": "M7-koh 咱一定愛做，chia e5 廢料比我想--e5 加真危險，你kam2 無ti7 我e5 報告讀著hia，當我ka7 廢料品摻落去 niau2鼠lim e5 水，有 e5  niau2鼠仔子出世to7 無目珠、無耳仔、一隻無腳、一隻六枝腳。」Chhoah-chhoah koh 講，「有e5 lim 廢料 2 ppm濃度e5 時，出世就無腳。咱be7 使倒chia e5 廢料落去河--nih。」 \n德仔講，「文憲，當然我有讀--著，ma7 真斟酌、真詳細讀過你e5 報告，有寫講咱倒入去河比 2 ppm e5 濃度較少，等--leh，聽我講一分鐘！你我攏知，lim e5 水攏m7 是tui3 這條河來--e5，而且河兩公里就出海，為怎樣in會危險--leh？文憲ah，無人會去lim--in，咱無需要裝 chia e5 新機器！」 \n文憲想著in 子，坐船航行ti7 河頂，ma7想著海狗、釣魚e5 人、ti7 海墘chhit-tho5 kah泅水e5 細漢囡仔，才講，「咱一定ai3 裝。」 \n德仔詳細看文憲，聲真細koh硬講，「文憲，聽我e5 話，你是真好e5 科學家，阮福氣有你ti7 這間公司，m7-koh你m7 是生理人，我是，看che」揀一張紙起--來，提過桌仔hou7 文憲看，頂面寫公司有偌濟錢，koh 講，「咱舊年借一千萬，你想看mai7--leh，像這款e5 小庄頭扑算會當值偌濟。」 \n文憲講，「我知，m7-koh…」 \n德仔講，「Chit-ma2，聽我e5，咱若裝chia e5 機器，真濟人會失業 ah！公司無能力去借較濟錢，咱這陣無法度…」 \n文憲企--起-來koh講，「若人因為濟破病--leh？你有想著che--無？然後報紙會刊啥--leh？」 \n德仔講，「無人會著病，因為無人會去lim hia e5 水，報社絕對m7 知。」 \n文憲講，「我若講，i"}
{"text": "n to7 知。」 \n恬真久，然後德仔企--起-來，目珠閃邊仔，koh 行過文憲，坐桌仔後，taN頭e5 時，目珠冷koh phu2-phu2，像海邊e5 石頭。\n德仔講，「文憲，你若an2-ne 做，我會講你白賊，你會無頭路，一定ai3賣厝轉去lah-sap e5 公寓，會變成行ti7 街路，無朋友e5 老歲仔，he kam2是你 beh tih8--e5？」 \n文憲無回答，企真久，gin5 德仔，ma7 無講半句話，差不多兩分鐘後，德仔冷笑講，「你若繼續留--落-來，明年薪水加倍，而且無人會受傷害，ma7 無人會去lim hia e5 水。」 \n德仔tui3 桌仔起--來，seh8到頭前，手放--落，文憲仝款企一陣，然後德仔握文憲e5 手講，「想看mai7--leh！文憲。」 \n文憲越頭，慢慢行tui3 門出去。\n7 台安kah惠真 \n麗美ma7 kah德仔講--過，m7-koh無較好，伊行--出-去e5 時，看--起-來sian7-sian7 koh真傷心。\n麗美kah德仔對廢料ma7 辨論幾若個月，m7-koh德仔m7 聽，m7-chiah ti7 文憲報告了8個月，麗美決定換別間公司。麗美真歡喜，因為he是較重要e5 工課，m7-koh m7 是伊走e5 原因，伊知影be7 裝清洗e5 機器。\n文憲傷心看伊走，bat享受kah伊工作e5 快樂，ti7 舊年kah頂半年伊bat 去in 兜幾若擺，文憲e5 子當合意伊，自in 老母死了，in m7-bat kah別個婦人人chiah 親切--過。\n麗美ti7 公司e5 尾仔工，kah文憲ti7 公司e5 餐廳做伙食中晝。\n文憲講，「麗美，你知影你無一定ai3走，公司真成功，而且攏teh 趁錢，你e5 新漆料，增加400個工作機會kah富裕，ma7 有人beh tui3 別e5 所在搬來chia。」 \n文憲講著台安in"}
{"text": "學校新e5 運動中心，che 是公司贊助所起--e5，仝款庄--nih有兩間新koh大e5 店、有新戲園、ma7有濟濟e5 新屋，講，「Che 攏是你--ah，麗美，偌nih8仔奇妙，kam2 m7 是--leh？」笑笑看tui3桌仔對面e5 麗美，koh ka7 麗美e5 手提到伊e5 手心。\n麗美恬恬看文憲，kah伊頭起先來公司e5 時，已經變真濟，文憲ti7 工作前6個月是歡喜koh有活力，麗美攏知影伊ti7 工場 e5 to2 位，因為伊定定向麗美笑、tui3 麗美唱歌。M7-koh尾仔這18個月伊加真thiam2，定定無閒、無koh唱歌、無笑、ma7 無chhiang5在相麗美，當伊孤單e5 時，看--起-來sian7 koh 可憐。\n麗美勻勻仔ka7 ti7 文憲手心e5 手徙--開，才講，「文憲，你知影，我為怎樣beh走，我知影倒入河是啥，我無ai3想--伊，你ma7會使走，去別間公司做。」 \n文憲使性地gin5 麗美講，「我siuN 老，對我來講，chhoe7 新頭路無容易，而且麗美，公司chit-ma2 做漆料ma7 超過兩年，ma7 無人受傷害，kam2 m7 是--leh？」 \n麗美停一睏，才講，「Kan-taN 你。」 \n文憲講，「你意思是啥，kan-taN 我？」 \n麗美傷心看文憲，伊禿頭禿頭，看--起-來kai3 成老人，較早bat想beh嫁hou7文憲，chit-ma2 佳哉文憲hit陣無向伊求婚。\n麗美講，「Ou3，我是指你e5 腳」，M7-koh he m7 是伊e5 真意。文憲e5 腳iau2有疼e5 紅tah，有時因為an2-ne，無好行路。\n文憲笑笑講，「我e5 腳差不多較好--ah，我強beh be7記得ah，m7-koh 麗美你走進前…m7 知你會當幫贊我--無，是家庭e5 問題。」 \n麗美講，「好，我beh an2-choaN2"}
{"text": "幫助--你？你ma7 知，對 lin2子我無真了解。」 \n文憲講，「無了解he 是當然，m7-koh 你是婦人人；並且ti7 厝做一個老父，對我來講，有時是困難，現在，惠真是查某囡仔，無老母kah伊談論，我定定m7知beh講啥？」\n麗美看文憲真可憐，常常懷疑為怎樣文憲無較捷邀請伊去 in兜，伊合意文憲kah in子，koh 想講文憲ma7合意--伊，講，「惠真，chit-ma2 幾歲？」 \n文憲講，「18，koh想beh 結婚。」 \n麗美講，「已經決定--ah！惠真siuN 少年，kam2 m7 是--leh？」文憲teh 煩惱，講，「HeN3，我就是an2-ne 講，m7-koh惠真kah我teh受氣，是真正teh 使性地。」 \n麗美講，「對方是啥人？」 \n文憲講，「號做王良堅，是國內報紙e5 新聞記者，我想是真好e5 少年家，m7-koh逐kai2 kah伊講話、辯論，惠真攏倚良堅hit爿。麗美你ma7 知，我無ai3 kah伊受氣，m7 ai3伊嫁，m7-koh我擋be7-tiau5，我感覺我beh 失去伊--ah！」 \n麗美講，「Lin2 是辯論啥？」 \n文憲講，「哎--ah，真糊塗，我真正m7 知，伊是環保團體 ( Greenworld ) e5 成員，我想--著-ah，伊定定講著 Greenworld。伊想講今少年人chiah著，超過25歲e5人定定是m7著！」 \n麗美那想那看文憲。\n麗美講，「好，文憲你beh叫我做啥？我m7 是媽媽，ma7 m7-bat 嫁--過。」 \n文憲講，「M7-koh…可能你會當ka7 惠真講？禮拜你beh 去阮兜食中晝--無？」 \nM7-chiah 麗美去文憲in 兜。良堅ma7 ti7 hia，in 做伙食飯，ma7 談論馬kah 駛船。逐個人攏真客氣，ma7 無爭論，路尾麗美kah 惠真去看馬，良堅kah 文憲留ti7 hia"}
{"text": "，ti7 草埔，麗美開始kah惠真講著良堅，麗美講，「惠真，良堅是be7-bai2 e5 少年家，真巧、真好心，hou7 我想著 lin2 老父。」 \n惠真講，「阮爸仔！良堅才無seng5--伊，而且阮老父嫌--伊。」 \n麗美講，「我相信 be7才著。」 \n惠真講，「真正嫌--伊，阮爸仔講，伊對我來講是siuN 老，Koh be7使見--伊，想講我iau2 是查某囡仔嬰，我18歲--ah，我beh 嫁！」 \n麗美講，「講較濟良堅 e5 代誌…」 \n麗美家己一個恬恬ti7 草埔企真久。替惠真提食物hou7 馬食，聽伊講良堅e5 代誌，惠真講良堅心腸好、巧，koh 真kut 力，ma7 合意駛船、騎馬，而且beh hou7 世界較清氣、較好。Hou7 我感覺家己e5 重要、是大人 m7 是囡仔，我ma7 見過in父母，in ma7真合意我，今阮爸仔…」 \n惠真問講，「像an2-ne我ai3 an2-choaN2 做--leh！阿姨？」 \n麗美用手囥ti7 馬e5 頷頸，才講，「我無把握，我想你beh嫁--伊，m7-koh 無ai3 lin2 爸爸受氣著--無？An2-ne開始 kah良堅做伙生活m7 是上好e5 方式。」 \n惠真講，「是--a7，若愛做啥，我一定去做！」 \n麗美講，「Kam2 ai3我去ka7 lin2爸仔講？可能伊會聽我e5 話，你是伊 e5 孤查某子，beh 嫁，對伊來講真m7甘，ma7 可能真煩惱。」 \n惠真講，「Ah！ 阿姨你beh去？拜託--你，我真正希望爸仔合意良堅，m7-koh對良堅定定攏boe7滿意。」 \n麗美講，「我會盡力，m7-koh m7 知講會行--無？」 \n麗美去Scotland 工作以前，真正mi5-noa7 試，kha3 電話ka7 文憲講，有時做伙ti7庄--nih lim咖啡，文憲hiah注意聽麗美講話，hou7 伊感覺真意外。"}
{"text": "文憲對伊e5 幫忙ma7真感激，麗美認為文憲確實是足孤單--e5，chhoa7兩個子koh 無某，一定真艱苦，現此時文憲上需要kah囡仔定定開講，m7-koh in 無。\n尾--仔文憲答應in這層婚事。因為這個好消息，麗美受邀請食chit 頓特別e5 暗頓。惠真誠歡喜，ti7 麗美到位e5 時，chim伊koh 送小禮物感謝伊，he 是一對真 sui2 e5 耳鉤。食飯e5 時，文憲略仔緊張e5 款，m7-koh ma7真歡喜，雖然無想著送禮物，ma7 用難得e5 笑容來感謝伊。文憲歸 e5 暗頓攏 teh看惠真，假那驚看be7著伊--ah。當惠真笑笑看文憲e5 時，伊to7 真歡喜。\n然後良堅企起來講話。\n良堅講，「丈人爸仔，我會定定記得eng5暗，我知影你hiah-nih8-a2 愛惠真，ma7 信任我愛--伊，你會掛慮我，是因為beh hou7 你e5 查某子盡量嫁上好e5 翁，我…，我無法度答應啥，m7-koh會盡心做，丈人爸仔你是好額人，tu2 開始惠真kah我無hiah濟錢，m7-koh我想阮會計畫。」笑笑看惠真，koh 講「丈人爸仔，昨昏我kah 阮頭家講--過，伊beh ka7 我加薪水。」 \n文憲驚奇e5 款，講，「真--e5 ou3？啥原因？」 \n良堅講，「因為派hou7 我新e5工課，ai3 我ti7 報紙寫環境保護e5 問題，逐禮拜愛寫一版e5 稿，看 chia，chit 張是頭一篇。」 \n良堅tui3 皮包提出一張報紙，ti7 in e5 面頭前提hou7 theng5，頂面e5 圖有海水、沙洲、kah幾隻仔海狗，標題寫： \n「Ti7 河口e5 海狗著奇怪e5 病 發現4隻海狗子死--去」 \n8 結婚日 \n海狗e5 病著kah真嚴重，3隻較加e5 海狗子死--去，一隻生--出-來無尾，London e5 科學家來看--in，報紙有長篇e5 報告，m"}
{"text": "7-koh 無人確定是啥原因，有人講he 是水--nih 常常有e5 病，有人講是去食著破病e5 魚，ma7有人講是河邊e5 漆料工場。\n河邊ma7有垃圾水工場，chia e5 垃圾水tui3 別位來--e5，有一日，ti7 工場，文憲發現兩個少年化學工程師，試驗河水e5 見本，水是ti7 箭水兩公里e5 lah-sap 水工場附近。\n文憲驚疑問講，「為啥beh an2-ne 做？」In 其中一個應講，「Che 是特別e5 實驗，是德仔親身叫阮做--e5，伊 kam2無ka7 你講？」 \n文憲無應，恬恬看in 幾若分鐘，才講，「結果是啥？」 \n少年--e5講，「真bai2！M7-koh 德仔不但無煩惱，卻歡喜koh 驕傲e5 款，hit 間lah-sap水工場倒真濟廢料落去河--nih，我想報紙會真注意。」 \n文憲問講，「報紙？」少年--e5 笑笑講，「是--a7，張--先-生，咱公司關心環境，kam2 m7 是--leh？Che to7 是阮做e5 理由，若有法度，阮會幫助可憐e5 海狗。」 \n當文憲行開，聽著ti7 伊後面微微e5 笑聲，m7-koh 聽無，可能是少年人真正相信伊所講e5 話。\n惠真kah良堅選ti7 六月e5 好日結婚。\n當in tui3 教堂轉--來，ti7 文憲in 厝e5 花園辦舞會，逐個攏真歡喜，文憲合意良堅e5 父母，ma7 kah in 講真濟話。\n良堅e5 老父講，「張--先-生，你真福氣，有sui2 e5 厝koh ti7 花園尾有可愛e5 河。」 \n文憲講，「我無定定e5 好運，人常常講我是運氣真好e5 人。」Ma7 iau2 企 teh 想代誌，想著早前企ti7 市中心e5 小公寓是偌悲慘。Hit 時陣無頭路、無錢買好物hou7 囡仔，m7-koh定定kah囡仔開講。這陣是好額人，有成就，m7-koh囡仔煞無愛kah 伊講話。\n文憲"}
{"text": "笑笑對良堅in父母講，「是--ah，我是真幸運，有良堅做我e5 子婿，ma7 替阮查某子真歡喜。」 \n王女士講，「有惠真做阮e5 新婦，阮ma7 真歡喜，親家我相信良堅對你kah這條河會有幫助，我了解ti7 河--nih有一種hou7 海狗致病e5 病菌，良堅ka7 我講伊beh認真chhoe7 出原因，hou7 河--nih會當清氣相，我想你會真歡喜。」 \n文憲講，「是--ah，是--ah，當然。」昨昏已經看過良堅ti7 報紙e5 文章，寫著病菌是tui3 lah-sap 水工場來--e5，德仔ma7 提hou7 伊看，m7-koh文憲恬恬。\n文憲看著查某子kah良堅、台安chham朋友teh 笑。伊m7-bat看過惠真chiah-nih8-a2 歡喜，想著家己e5 婚禮、kah 素玉共同e5 希望。\n文憲講，「親姆，我ka7 你倒一杯涼水，為著囡仔e5 將來咱ai3 lim，向 望in會當美滿。」 \n文憲ti7 厝--nih e5 酒櫃tu2著麗美，麗美有時會轉來chit-e5 庄頭，文憲 ti7 Scotland 請過麗美兩擺。\n麗美講，「文憲，今仔日真成功，你一定真歡喜。」 \n文憲體貼tah麗美e5 手骨，講，「麗美，我愛an2-ne，我已經做--lou3，ma7 盡力--lou3，m7-koh chit-ma2 是in e5 世界，beh ai3 啥款e5 世界，攏著ai3 in家己去扑拼。」 \n9 我be7 相信--你 \n文憲講，「惠真，he m7 是事實，良堅e5 資料m7 著。」 \n惠真講，「爸仔，我be7 相信--你。」 \n文憲kah 惠真兩個受氣teh 相gin5，che 對in 兩個是痛苦、驚惶 e5 時刻。Che 是ti7 結婚3個月後e5 一個暗暝，惠真帶幾個仔歡喜e5 消息，伊來ka7 in老父講伊有身--ah，文憲teh-beh 做阿公--ah"}
{"text": "。有一陣in 攏teh 講che，m7-koh 無偌久，惠真開始講良堅e5 新工作。良堅已經發現漆料工場e5 廢料情報。消息對公司真不利。良堅ti7 報紙寫chit-e5 報告，講，「漆料工場e5 廢料會害死海狗子。」德仔ma7 liam-mi 寫hou7 報社，講良堅e5 報告完全m7 是事實。\n講到chia in 無koh再歡喜談論囡仔e5 代誌。In 辯論歸 e7晡，文憲早to7 知in會有這款e5 爭論，後禮拜庄--nih有一個公聽會，到時政府官員beh調查事實。兩爿e5 科學家kah法律專家ma7 beh辯論。庄--nih e5人攏teh談論這個會kah良堅e5 文章。\n惠真問講，「爸仔，明德叔為怎樣 beh 寫hou7 報社，伊m7 是科學家，是真真正正e5 生理人，為怎樣你無寫hou7 報社？」 \n文憲傷心講，「我已經有寫--ah，你明仔再可能會看--著。」 \n惠真問講，「Ah8！你寫啥？」 \n文憲感覺痛苦，本來無愛寫這張批，kah德仔ma7 爭論誠久，m7-koh 尾仔亦是答應，答應in ka7較早真濟bai2 e5 代誌掩蓋--起-來，所以in 無koh再爭論。\n文憲講，「我寫阮e5 廢料be7 帶hou7 河水污染，阮真細膩實驗有真濟年--ah，廢料若hou7 河水thau3 薄--去，to7 be7 危險。河--nih 通常kan-na 1.5 ppm e5 濃度nia5，而且海狗m7 是ti7 河--nih，是ti7 海--nih，批內我an2-ne 寫，後禮拜e5 會ma7 是講chia。」 \n文憲講話e5 時，惠真詳細注意伊，看著文憲e5 面chiah-nih8-a2 憂愁、chiah-nih8-a2 sian7。文憲大部份e5 時間攏teh 看家己e5 手，無看惠真。\n惠真輕聲講，「爸仔，我想beh相信--你，m7-koh 我無法度。」 \n文憲"}
{"text": "受氣giah8 頭講，「An2-ne，你m7 相信我；你相信良堅，是m7 是？伊是新聞記者，到底我只是一個生物學工程師，你e5 老父，為何你m7 相信--我？」文憲受氣企--起-來行tui3 門嘴ka7 門扑開，koh 講，「惠真歹勢，今仔日我真艱苦、thiam2--ah，無ai3坐ti7 chia 聽阮查某子講我是騙子，轉去良堅hia，我beh睏--ah。」 \n惠真勻勻仔企--起-來，慢慢仔講，「爸仔，he 真重要，tui3 逐個人攏真重要。」 \n文憲講，「惠真，我知影，m7-koh 漆料工場ma7 真重要，伊hou7 你、我、庄--nih e5 人攏真濟利益，想看mai7--leh，暫時ka7 海狗放hou7 be7 記得kam2 be7使--lih？」 \n惠真講，「爸仔，有比錢較重要e5 物件。」 \n文憲講，「Kam2 有？你講hou7 ti7 公司上班kah ti7 chia 生活e5 人聽看mai7--leh。若因為良堅e5 報導，害工場關--起-來e5 時，in beh 靠啥生活，in kam2會當提海狗子e5 相片hou7 in e5 囡仔食--leh？」 \n惠真行出門進前看文憲一睏，講，「爸仔若囡仔ti7 河--nih sng2--leh？若in去食著河e5 水--leh？Ah 若an2-ne--leh？」 \n文憲講，「無人會去lim著河水危險e5 部分。我ma7 講--過，對囡仔無危險。」 \n惠真尾仔恬恬仔ka7 門關--起-來。"}
{"text": "IX.起ti7 湖頂面 e5 厝 \n燈火 koh 著起來 e5 時，Raoul 就按椅仔peh起來。伊走向樓梯，行過巷路到舞台後壁。行到Christine e5 化妝室頭前時，有一枝手chhun過來牽伊。\n「這位少年朋友，到底是發生甚物代誌？你走hiah緊是beh 去to2位？」 \nRaoul越頭一看，看著Persian長長 e5 面。\n「Christine伊…」Raoul e5 聲真急，「Erik ka7 伊掠去ah！伊這陣人ti7 to2位？請你 ka7 我講，按怎才有法度到Erik起ti7 湖內 e5 厝，好無？」 \n「Toe3我來！」Persian講煞就chhoa7伊行入去Christine e5 化妝室，ka7 門關起來，行到一面鏡 e5 頭前。\n「這個房間才一個門nia7-nia7。」Raoul 講。\n「你小等一下，」Persian講了就 ka7 手囥toa3鏡 e5 頂面，徙來徙去。一分鐘後，甚物代誌ma7 無發生。Koh無偌久，hit面鏡煞開始振動seh8過來，出現一個大孔縫。Raoul看著這個情形，內心有一點仔驚惶。\n「緊leh ！toe3我來，m7-koh ai3細膩，」Persian講，「我bat Erik。我ma7 知影伊 e5 祕密。緊 ka7 你 e5 正手囥toa3你 e5 頭殼頂，親像我an2-ne。隨時保持這個姿勢。」 \n「為甚物？」Raoul講。\n「你ai3會記得Joseph Buquest是按怎死eh！伊 e5 頷仔頸頂 kam2 m7是有一條索仔。Erik是一個真gau5用索仔 e5 人，就算是ti7 烏暗中ma7 共款。」 \nIn兩人na2行na2 ui3低 e5 所在行落去。In行過一寡暗so-so e5 巷路kap樓梯。只要有一點仔聲，Persian就會停落來聽歸晡久。\n「咱tang時才行會到hit個湖？」Raoul偷偷仔細聲"}
{"text": "ka7 問。\n「咱無beh 經過hit個湖，Erik會監視hit條路。Ma7 m7是an2-ne，咱beh seh8過湖，按後壁入去。我知影一寡祕密 e5 門。」 \n無偌久，in已經到hia。烏暗中Persian用手ti7 壁頂摸來摸去。「Ah！Ti7 chia！」伊真歡喜細聲喝出來。伊 ka7 牆圍仔soa2開，後壁出現一個門。伊誠細膩 ka7 門扑開行入去。這個時陣，門煞雄雄家己關起來。In已經行boe7出去！ \n房間內烏so5-so5。In只有等待 koh 注意聽。Persian ka7 手囥toa3壁頂來回so來so去。\n「Ah！Bai2 ah！」Persian leh 喝，「咱行m7著門ah！這間是Erik刑罰人 leh 用 e5 房間，歸個房間用鏡圍起來。咱死定ah！Vicomte de Chagny，咱kap死人已經差無偌濟ah！」 \n一開始，Raoul ia2 sa無chang2，m7知發生啥物代誌。無偌久伊就瞭解ah！電火球仔攏著起來，遠遠 e5 所在 koh 傳來一陣查甫人 e5 笑聲。Erik知影in ti7 內底。\n這間房間是用鏡組起來eh，包括壁、地板kap天pong5攏是用鏡來組成。鏡 e5 頂面有一寡圖，有樹仔、花kap溪流。這koa2圖親像 leh 跳舞共款ti7 in e5 目珠內振動。房間內愈來愈熱，愈來愈 tong3-boe7-tiau5。Raoul嘴礁 koh 熱，溪流ti7 伊 e5 目珠前徙過來徙過去，就kan2-na2 leh 笑伊ham5-ban7 lim boe7著。伊 ka7 目珠合起來，溪流猶原ti7 伊 e5 目珠前。水，伊需要水！鏡ti7 伊 e5 面頭前teh ka7 伊恥笑。無偌久，伊已經四支無力，無力thang講話。甚至無力thang ka7 目珠thi2開。這個時陣，伊已經boe7感覺嘴礁。伊只是感覺hiah"}
{"text": "-nih8仔thiam2…\n「Christine！我是chiah-nih8仔ham5-ban7。想beh 保護你，soah到 kah 今仔日an2-ne自身難保 e5 地步…」 \n透過鏡，Christine看著伊所愛 e5 人ti7 hia teh受苦。Erik就企ti7 leh 伊後壁，按伊 e5 手lam2 leh。\n「伊 koh 活無偌久ah！Christine，你無偌濟時間thang看伊ah！你boe7使 ka7 目珠kheh起來，詳細 ka7 看！」 \nChristine傷心 kah 講boe7出話。伊想beh 大聲叫出來，m7-koh 偏偏叫boe7出聲，感覺心已經死，了後講： \n「你na2會使an2-ne對待我，Erik！你歸氣 ka7 我thai5死好ah！」 \n「我na2會去thai5你？我是chiah-nih8仔愛你。Christine，你嫁hou7 我做某好無？你若會當愛我，嫁我做某，若an2-ne，Raoul kap Persian就會當 koh 活！」 \nChristine慢慢仔 ka7 面越過來。伊注目 leh 看Erik hit個恐怖 koh bai2 e5 面，慢慢仔講： \n「好，Erik，自這ma2開始，我就是你 e5 人ah！」伊雙手按Erik e5 頷仔頸攬起來，chim伊，用伊充滿熱情 e5 嘴唇慢慢仔chim ti7 Erik無啥整齊 e5 嘴。Christine chim了慢慢仔講，「可憐無人疼惜 e5 Erik！」 \nErik目珠金金m7-kaN2 相信，「你竟然肯chim我！我並無勉強你ai3 an2-ne做，你竟然家己願意an2-ne做。Ouh！我 e5 Christine！你就親像仙女下凡。這是我頭一擺hou7 查某人chim過。就是阮媽媽ma7 m7-bat ka7 我chim過。自我細漢開始，只要我行倚過去，伊總是 k"}
{"text": "a7 頭越開m7 chhap我。」 \nErik ka7 頭tam3 leh，雙手掩 leh 開始哭出來，坐toa3 Christine e5 腳邊仔，講： \n「Christine，你自由ah！你會當chhoa7 Raoul離開chia，嫁hou7 伊，快快樂樂過日子。Kan-taN向望你有時仔ma7 會去想著我，Erik。走！請 lin2 緊離開chia。」 \nX.Madame Giry 拜訪 Persian \n續落來 e5 幾個禮拜，全Paris e5 人攏 leh 講hit暗Opera戲院所發生 e5 代誌。逐家攏想beh 知影到底 Christine Daae2 走to2位去ah？Vicomte de Chagny chit-ma2 ti7 to2位？In kam2攏ia2活leh ？ \nOpera內 e5 魔神仔leh ？ \n幾禮拜以後，有一工下晡，Giry小姐走去Rivoli花園附近一間細細 e5 厝。伊入去內面，peh上樓梯行到上懸hit chan3，ka7 門扑開 e5 是Persian。\nGiry小姐gia5頭看伊，講： \n「誠久無看著你，你知影hit koa2答案，著無？請你 ka7 我講，in kam2 ia2-koh 活ti7 這個世間？」 \n「入來坐chiah koh 講。」Persian細聲 ka7 應。\nIn坐 leh 窗仔門邊仔，外口會當看著Rivoli公園。\n「代誌是an2-ne，」Persian慢慢仔開始講，「Opera內 e5 鬼已經死ah！伊chit8-tah仔久著無想beh koh 活落去。三工前我看著伊 e5 死體。也因為an2-ne，我今仔日chiah kaN2 ka7 你講伊 e5 代誌。伊已經無法度來thai5我ah！」 \n「你是講Opera內 e5 魔神仔是人m7是鬼？」Madame Giry問。\n「著是ah，伊 e5 名叫"}
{"text": "做Erik，這ma7 m7是伊 e5 正名。伊是ti7 法國出世，m7-koh 我是ti7 Persian熟似伊 e5。伊是一個真出色 e5 建築師。Hit個時陣，阮ti7 hia做伙做sit。有一cham7仔，阮是boe7-bai2 e5 朋友。後來伊徙轉來Paris。我toe3伊後壁轉來。我想beh 知影伊到底beh 創啥。伊是一個hiah-nih8仔巧 koh 危險 e5 人物。伊有法度同時出現ti7 兩、三個所在，聲 koh 會當按別位傳過來。伊ma7 會使用索仔做真濟代誌。伊也會當做真奇巧 e5 鏡kap門。你想看mai7。伊tau3起這間戲院，起戲院內地下濟濟 e5 巷路。伊 koh ti7 湖中起一間祕密 e5 厝。因為伊bai2 kah 驚人 e5 面，伊已經無法度ti7 戲院外面生存落去ah！咱會當體會伊 e5 悲哀。可憐 e5 Erik，伊是hiah-nih8仔巧 koh chiah-nih8仔bai2。逐家若看著伊 e5 面，就走kan2-na2飛leh！伊就生活ti7 這款奇怪 e5 環境內底。一半像人，一半像鬼。M7-koh 最後伊也是一個查甫人，伊想beh 得著查某人 e5 愛…」 \nPersian講到chia，小停一 e5，Madame Giry koh ka7 問。\n「ah Christine Daae2 kap Vicomte Raoul ti7 to2位leh ？in到底發生甚物代誌？」 \nPersian嘴仔笑笑，「是ah！到底這兩個少年人走to2去leh ？可能已經無人知影ah！」 \n後來，Raoul kap Christine m7-bat koh ti7 Paris出現過，無定in已經坐火車去北部做伙過無憂無愁 e5好日子。無定Christine優美 e5 歌聲ia2 ti7 某一個所在 leh 唱，著親像ti7 冷 koh sui"}
{"text": "原作者 ： Amelia B . Edwads \n一、 \n這是一 e5 真正 e5 故事，toh8 算講已經經過二、三十冬--a，hit 暗所發生 e5 每一項代誌，我猶原 long2 記 ti7 心肝底。二、三十冬來，我 kan-na pat 講 hou7 一 e5 人聽過 na7-nia7，tak8 遍想--起-來，雞母皮 toh8 會 chhang3--起-來。\n請你無論如何，一定愛有耐心，聽我將故事講 hou7 soah，你無需要 ham5 我 chiN3 啥麼，ma7 無需要做任何 e5 解說，chit-koa2 對我來講 long2 無需要。M7 管 an2-noa2，chit 件代誌我已經想足足二十冬--a。\n當當時，我去英國北 peng5 一 e5 真偏僻。荒郊野外 e5 所在，ti7 一 e5 山崙仔 hia5 tih phah 獵，我 chah 一支銃，歸日 ti7 外口 pha-pha 走，但是連半隻亦無 phah 著。十二月天寒 kiuh-kiuh，冬風一直吹，烏陰烏陰 e5 天頂開始 tih 落雪，天色 soah 愈來愈暗，我 chiah 發現已經 chhe7 無路--a。我四界巡巡看看--leh，一點仔人影 ma7 無。\n我心內 tih 想 ： 「安 lah ！ 我一定愛繼續行，無的確 koh 過無外久，toh8 會 tang3 tu2 著人家。」 我 na2 將銃收--起-來，na2 繼續行路。\n雪落真大，天氣愈來愈寒，天色 nia-mi toh8 轉暗。我已經行歸工--a，自早頓了後，toh8 m7-pat 食過物件，chit-ma2 m7-na7 thiam2，而且 koh 不止仔 iau。Chit-e5 時陣，我開始 tih 思念我 e5 愛妻，伊 chit-ma2 ti7-leh 庄腳 e5 一間旅館。我想，伊一定會足煩惱我 e5 安全"}
{"text": "，因為我有答應 beh ti7 日頭落山 chin3 前 toh8 轉去。Chit-ma2，我外 nih8 仔希望會 tang3 遵照 chit-e5 約束 ！ \n阮 chiah 結婚四個月 nia5，糖甘蜜甜，非常恩愛，日子 ma7 真快樂過。我無愛伊為我來煩惱 ！ \n我 koh 對家己講 ： 「無要緊 ！ 無的確 nia-mi toh8 會 chhe7 著一 e5 thang 好歇睏 e5 所在，ma7 可能會 tu2 著人，伊會指點我轉去旅館 e5 路，若 an7--ne，我 toh8 會 sai2 ti7 半暝進前轉去 kau3 阮愛妻 e5 身軀邊。\n雪繼續 tih 落，天愈來愈暗，每行幾步路，我 long2 會停睏落來 hoah--一-下，看有人會 tang3 發現我無。m7-koh，ti7 chit-e5 荒郊野外，我 kan-na 聽著風 hiu3-hiu3 叫。我開始 tih 煩惱、 tih 緊張--a。我 pat 讀過一篇小說，tih 講一 e5 旅行 e5 人，ti7 大雪中 chhe7 無路，結果伊行 kau3 thiam2 kah 行 boe7 tin2 動為止，伊 toh8 坐落來，而且睏去，自 an7--ne 無 koh 再精神…\n我 ka7 家己講 ： 「 Chit 款代誌絕對 boe7 發生 ti7 我身軀頂，我 boe7 使死去，iah-koh 有真 choe7 代誌愛做，若準失去我，阮可憐 e5 愛妻 beh an2-noa2 ？ …我緊將 chit-koa2 恐怖 e5 想法趕走。\n我大聲 hoah，期待有人應聲。後來，除了悲傷、淒涼 e5 風聲以外，我那像聽著遠遠 e5 所在 ma7 有人 tih hoah ； 我 hoah koh-khah 大聲，我想，已經有人 ka7 我回應--a。了後，ti7 烏暗中，出現一絲仔光線，行愈 o"}
{"text": "a2，toh8 愈來愈光，我真歡喜，走--過-去。落尾，tu2 著一 e5 老歲仔，伊 giah8 一支臭油燈。\n「天公伯--仔保庇 ！ 」我感動 kah 目屎 lin3-lin3-ko5，真正歡喜會 tang3 tng7 著伊。\nM7-koh，伊看--起-來那像無啥歡迎我。伊臭油燈 giah8 koan5，一直 ka7 我 gin5。\n「你 tih 感謝啥麼 ？ 」伊 e5 態度真冷淡。\n「哦，我是因為 ti7 chia5 tu2 著你，chiah 來感謝天公伯--仔 e5 保庇。我真驚我 ti7 大風雪當中 seh8 boe7 出--去。」 \n「你 beh 去 to2 位 ？ 」 \n「 Tou2-teng3(Dwolding)。」我問伊 ： 「離 chia5 外遠 ？ 」 \nChit-e5 老歲仔講 ： 「差不多三十幾 khi2-lo3。亦 toh8 是講，你已經行 m7 著路--a。」 \n「 A ！ TaN 害--a …若 an7--ne，chia5 離 to2 一 e5 庄頭尚近 ？ 」 \n「尚近 e5 庄頭是 Oai3-khu3(Wyke)，離 chia5 ma7 有二十 khi2-lo3 左右。」 \n「… Kam2 會 sai2 請問，m7 知影你 toa3 to2 位？ 」 \n伊將臭油燈 giah8 起來比 ： 「 hia5 ！ 」 \n「所以，nia-mi 你 beh 轉去 ？ 」 \n「無的確。」 \n「 An7--ne，請你允准我 te3 你轉去。」 \n「 An7--ne kam2 thang ？ 」 Chit-e5 老歲仔那 haiN3 頭那講 ： 「伊 boe7 hou7 你入--去。」 \n「 Boe7 lah ！ 我相信伊會 hou7 我入--去…請問伊是啥人 ？ 」 \n「阮主人。」 \n「你 e5 主人是 siang2 ？ 」 \n「你管 hiah cho"}
{"text": "e7 ！ 」伊歹 chheng3-chheng3。\n「失禮失禮…若無，請你 chhoa7 我去，我相信你 e5 主人會提供我 hioh 睏 kah 請我食暗頓。」 \n「隨在你，m7-koh 我想，伊 boe7 lah，總--是你有權利要求伊。」伊頭 haiN3--一-下，那開始行。\nTi7 大雪中，我 te3 伊臭油燈 e5 光線行。忽然間，我看著一 e5 烏影，一隻大狗走--過-來，直直對我吠。\n「走 ！ 國王 ！ 」老歲仔 tih hoah。\n我 ka7 問 ： 「 Kam2 toh8 是 chit 間 ？ 」 \n「 HaN3-nou3，toh8 是 chit 間…，國王，你 ka7 我落--去 ！ 」伊 ui3 lak 袋仔 gim5 鎖匙。\nChit-e5 大門真重頭，看--起-來那像一間監獄。老歲仔將門 phah 開，chit-e5 時陣，我 chhe7 著機會--a，隨 ka7 伊 sak--開，chong5 入去厝內底。"}
{"text": "十 Greenworld \n兩工後，透早五點惠真kah良堅到文憲e5 厝，in 無khok門。無想beh驚醒--人，實際上文憲無ti7 厝，惠真知影伊去 Scotland見麗美，ti7 公聽會e5 早起，才會轉--來。\n惠真kah良堅恬恬行去河邊e5 船屋，in 無聲無說ka7 船放落河，koh 駛到河e5 對面。\nTi7 河e5 對面in去tng7著兩個朋友---天賜kah美玲，in兩個穿白衫，衫頂面印Geenworld e5 Mark，然後in 攏peh上船頂，箭水駛tui3 漆料廠。\n透風e5 早起河e5 湧真大，m7-koh惠真是真gau5 e5 水手，大約半點鐘，to7 到工場，兩個攝影手企ti7 河邊hip 相。\n惠真喝講，「良堅，ti7 to2 位？」 \n良堅講，「Ti7 hia，ti7 柱仔e5 頭前。」惠真駛tui3柱仔hia去，當in 接近e5 時，in看會著ti7 水底e5 水管，che to7 是工場倒廢料e5 管，良堅喝講，「Ti7 chia！」惠真ka7船斡向風e5 方向，美玲攬hit 枝柱仔，然後良堅kah天賜落船入去河--nih。\nHia e5 水流真緊，in愛攬ti7 管kah 船e5 頂面，天賜tui3 船頂提幾若個硬紙袋仔，袋仔細e5，m7-koh真teng7，因為in內底te2 紅毛土。天賜一擺提一袋hou7良堅，良堅落去水底，將袋仔塞入去水管，幾分鐘了，管e5 嘴攏是紅毛土e5 袋仔，最後，良堅tui3水底peh--起-來，喝講，「好--ah，咱做好--ah，紅毛土已經tam5--ah，幾點鐘過，to7 會像石頭hiah teng7，今物件無法度流tui3 hia 出--來！In兩個peh起來船頂koh笑笑看攝影手。Koh來良堅kah惠真ti7 船頂企--起-來，gia5一塊白色e5 布條，布條頂面寫： \n「Greenworld 這"}
{"text": "枝管thai5 死海狗！」 \nTi7 hit-e5 時陣有兩項代誌發生。頭一項，一個查甫人tui3工場走--出-來，那喝那受氣，第二項雄雄風變大，真緊就ka7 船帆tui3 船e5 這爿吹到另外hit 爿，帆e5 後tau2 大力cheng 著惠真e5 後頭khok，惠真那像番薯袋，摔落水，然後風koh ka7 船帆吹haiN3 轉去原來hit爿，這個時陣船倒ti7 hit爿，帆ma7 倒ti7 水底，良堅ti7 帆e5 下面，帆kah 布條ka7 伊om-tiau5--leh，有幾若秒無法度看著物件，然後伊peh 起來水面，ti7 伊後壁有一枝腳ti7 水底直直踢，有人iau2 kham3 ti7 帆布e5 下面，伊緊koh 落去水底ka7天賜鬥相仝，結果天賜煞ka7 良堅攬giu2 落水，經過緊張koh驚惶e5 拚命，良堅才ka7 兩人giu2 起來水面。In 兩人鬥陣mouh ti7 船e5 頂面，ti7 hia pheN7-pheN7 喘。\n良堅看美玲mouh ti7 船e5 後tau2，然後聽著人teh喝，越頭看著工場有一個人，那喝那ki2-tui3 水尾hia，m7-koh良堅耳仔內有水，頭先聽be7 清楚，尾仔才了解。\n這個人喝講，「救人--ou3！Hit-e5 查某囡仔teh-beh淹--死-ah！」\n良堅看伊ki2 e5 所在，遠遠看著有白白e5 物件浮--leh 浮--leh，無an2-choaN2，像舊衫袋仔ti7 水面那浮那seh8-lin-long，是惠真！水真緊teh ka7 伊流到水尾----海--nih去。\n良堅chheN 狂泅tui3 惠真hia去，伊真gau5泅水，m7-koh白衫hou7 伊慢--落-來，伊拚命泅，m7-koh假那真慢真慢，水真大koh ka7伊溢轉去。到以後伊退休e5 時做夢ma7 會夢--著----泅tui3 白白e"}
{"text": "5 軀體是hiah-nih8仔長、hiah-nih8仔慢，而且軀體ti7 伊e5 頭前真緊浮離開。\n最後良堅sa著惠真，惠真m7 知人，面仆--leh ti7 hia 浮--leh 浮--leh，良堅beh ka7伊 peng2身，m7-koh真難，惠真真重，當良堅ka-lauh8惠真e5 手，in koh lak落去水底，伊 ka7惠真e5 面chhong3 起來水面，m7-koh頭倒siang3-hiaN3，無teh振動，ma7無teh喘氣，良堅mouh 惠真e5 面，對伊e5 嘴pun5氣，若停泅，to7 koh對伊e5 嘴pun5氣，一遍koh 一遍，m7-koh 無啥起色。\n伊四界看看--leh，in iau2 ti7 河中央，一直hou7 水沖tui3 水尾，ti7 hia 離岸邊 25 米，m7-koh kah ti7 to3爿第二條河e5 水尾有200 米遠。\n岸hiah遠，水流hiah緊，良堅thiam2 koh驚，昨昏落過雨，雨水真大，當teh流tui3水尾e5 海，hou7 大風掃--起-來e5 水湧搧著伊e5 面。\n良堅開始用死囡仔撐e5方式拖惠真，拖tui3 岸邊e5 樹仔去，每泅半分鐘，就停--落-來tui3惠真e5 嘴pun5四擺氣，這擺伊認為有看著惠真teh 喘氣，m7-koh 無確定，惠真e5 面真白，良堅無想講伊是m7是teh 喘氣，水真緊ka7 in 沖tui3 海去。\n良堅腳大力直直踢，koh較拚命泅，有較緊，chit-ma2 chhun 5 米，m7-koh 岸過續真緊，ti7 岸邊有一欉樹仔e5 樹枝離水面真近，良堅拚命踢，去sa 著樹枝，koh mouh ti7 頂面，河水teh 拖伊走，suh 一個大氣，koh 送大大氣hou7 惠真，良堅這陣才確定後一氣是惠真家己喘氣--e5。\n大約5分鐘後伊才ka7 惠真拖上岸，上岸e5"}
{"text": "時，伊kah 惠真倒ti7 塗腳，koh送氣hou7 惠真，然後摸伊e5 心臟，頭仔手siuN 冷，感覺be7 出--來，然後，跳--ah！Teh 喘氣--ah。\n良堅助惠真suh氣，到伊家己有法度喘氣e5 時，有5分鐘久，了後開始teh chhoah，身穿tam5衫，hou7 風吹會寒。伊m7 知beh an2-choaN2，將頭aN3 低，看著惠真e5 目珠peh 金。\n良堅講，「惠真，你有an2-choaN2--無？」 \n惠真有開嘴講話，m7-koh真細聲，良堅聽無teh講啥，良堅倒--落-來，用手moa惠真，hou7 伊維持體溫，有感覺惠真e5 心臟teh跳，ti7 伊下面e5 身軀teh 喘氣，良堅開始哭。\n十一 公聽會 \n兩工後，公聽會開始，London e5 科學家，問害死海狗e5 病因。文憲去Scotland以前，有因為這個會，kah德仔見過面，德仔ai3文憲替公司講話。\n德仔講，「你是咱主要e5 生物學工程師，真重要，in 會相信你。」 \n文憲無講話，想講無ai3 ti7 公聽會說明，m7-koh知影一定ai3去，德仔笑笑，至少伊e5 嘴有teh 笑，m7-koh 伊e5目珠攏teh 斟酌看文憲，像魚仔e5 死人目。\n德仔講，「文憲，beh講啥，想hou7 詳細，後禮拜，你若講m7著，幾若百人會無頭路，頭一個to7是你，我ka7 你保證。」 \n會場人真kheh，ti7 hia 真濟記者kah攝影手，庄頭kah工場來e5人，ma7 be7 少，文憲e5 火車慢分，m7-chiah ti7 火車頭截計程仔，當伊入會場e5 時，看良堅kah Greenworld e5 少年--e5 ma7坐ti7 hia，文憲對惠真笑，m7-koh惠真無笑，惠真面色白死殺koh破病，文憲想講伊可能有身e5 款，會記得惠真出世進前，in某素玉，bat ti7 早起像an2-ni，"}
{"text": "所以對家己苦笑。\n主持講，「張--先-生，請。」 \n文憲行到會場e5 頭前，坐落e5 時看著德仔冷koh phu2 e5 眼神teh相--伊，想講應該是換德仔起來講chia e5 hau-siau5 話。\n律師開始問文憲問題，頭起先容易，文憲說明伊ti7 公司做偌久，工場出產偌濟漆料，然後問著廢料品。\n律師講，「In 是真危險e5 化學品，是--無？」 \n文憲應講，「著--ah，當然，若對in 無細膩，大部分是危險，m7-koh ti7 阮工場--nih，阮對in真小心，逐個人穿特殊e5 衫，阮3年來m7-bat有嚴重e5 意外。」 \n律師講，「聽著an2-ni，我真歡喜，m7-koh工場外--leh？Lin2真正倒chiah危險e5廢料落去河--nih？」 \n文憲講，「是--ah，阮有倒。」會場to7一陣e5 喝聲，惠真邊仔一個人，受氣teh喝咻，警察叫伊恬恬；文憲繼續講，「當然，阮倒chia e5 廢料落去河，m7-koh無倒濟，kan-na 逐工兩、三百公升，無真濟，而且阮逐工對河試驗三擺，ti7 工場邊仔e5 河水通常只有 2 ppm 以下e5 濃度，ti7 河e5 水尾koh 愈少，he 無危險。」 \n律師tauh8-tauh8仔講，「無危險！你有確定？」 \n文憲gia5 頭講，「是，我確定。」e5 時有德仔、良堅、惠真在內幾若百人 e5 目珠teh看--伊。\n律師慢慢仔講，「我知影lin2 bat 用 niau2鼠實驗--過，部分e5  niau2鼠母lim有摻廢料e5 水，in e5 子有e5 出世就無腳，著--無？張--先-生？」 \n文憲頭擺看一個律師，是細漢be7顯目、面瘦、穿phu2 色e5 衫、頭毛koh phu2，文憲感覺伊足成 niau2鼠，伊e5 目珠光koh 細。Koh較奇怪e5 原因是伊手提一張報紙，文憲開始感覺會驚--伊。\n文憲講，「是，無"}
{"text": "m7著，m7-koh niau2鼠比人加真細，而且in ti7十工內lim 5 ppm 廢料濃度e5 水，he 是真大e5 差別，無人會去lim 河--nih e5 水，河直接出海。」 \n文憲看律師，teh等問海狗e5 問題，m7-koh伊無問，反倒轉講，「張--先-生，所以你be7 煩惱，若有人意外lak 落去河，lim 真濟河水，像你家己e5 查某子an2-ni e5意外，無危險，著--無？」 \n文憲看ti7 會場對面e5 惠真，掠準伊e5目珠ti7 反白kah面框變大，是因為有身e5 關係。\n文憲講，「無危險，一點仔就無危險。」 \n會場有ki-ki 叫e5 聲，he 是律師細koh那 niau2鼠e5 笑，律師提出伊e5 報紙。\n律師講，「張--先-生，你有去Scotland--無？有看過che--無？」 \n當文憲看著報紙手開始phih8-phih8-chhoah，chhoah kah愛hoaN7桌仔邊，有一張相片是惠真企 ti7 工場邊仔e5 船頂，另外一張是惠真倒ti7 救護車，良堅ti7 邊仔，標題寫： \n「生物工程師e5 查某子 差一點仔淹死ti7 河」 \n恬一睏仔，文憲詳細看報紙，m7-koh目珠怪怪，頭殼內攏是沉ti7 河--nih e5 惠真，kah 較早以前沉ti7 風湧e5 素玉---in某。\n文憲頭一直haiN3 來haiN3 去，然後ka7目鏡提落來拭拭--leh。\n文憲以平靜e5 聲講，「無，我以前m7-bat看--過。」 \n律師勻勻仔講，「好，張--先-生，lin2查某子安全ah，in翁救--伊，ma7 無失去囡仔，m7-koh lim真濟河水，河水ma7 ti7工場e5 邊仔，你be7 煩惱he--houN3？」 \n律師金sih-sih e5 目珠teh相文憲，像 niau2鼠當teh看伊e5 食物，ti7 文憲後面e5 德仔無張持煞企--"}
{"text": "起-來，ti7 恬靜e5 會場，喝講，「問這個問題siuN 超過，be7 使問 hit款e5 問題，當然文憲會煩惱in 查某子，你馬上停止查問。」 \n律師講，「賴--先-生，koh一分鐘，一分鐘內張--先-生，to7 會使走，這陣伊ai3 回答這個問題，張--先-生，lin2查某子 lim chiah濟河水，你會煩惱--無？你會煩惱你e5 孫--無？」 \n文憲用驚惶e5 眼神，金金看律師，突然間見笑轉受氣，報紙提起來tan3 tui3細漢兼 niau2鼠面e5 律師，大聲喝講，「著！著！著！當然我煩惱這個囡仔，伊仝款是危險，chit-ma2 hou7 我走。」 \n文憲走出會場，行去路--nih，百外人 e5 目珠金金看伊走。\n十二 未來 \n6個月後，文憲toa3 ti7 海邊e5 小公寓，頭路無去，貸款負擔be7 起，ma7 ka7 厝賣掉。\nTui3 公寓e5 窗仔門會當看著海，逐工坐teh寒冷koh phu2-phu2 e5 海，幾若點鐘久。\n惠真liam-mi beh生--lou3，文憲買真濟囡仔衫hou7伊，房間攏是囡仔衫---有外衫kah褲，粉紅色是hou7 查某囡仔，藍色是hou7 查甫囡仔，ma7 有細項、軟軟e5 chhit-tho5物有藍色深目珠e5 chhit-tho5 熊kah細隻動物。\nM7-koh文憲並無送chia--e5 hou7 惠真，因為惠真無ai3 kah 伊講話，當伊去看惠真，惠真無beh chhap--伊，若kha3電話，惠真to7 ka7 電話掛掉，若寫批，無phah開就退倒轉--來。\nTi7 房間有真濟冊kah雜誌，m7-koh攏囥ti7 眠床腳，暗時有時會去看，日時顛倒無ai3看，in攏是有關囡仔出世前e5 代誌kah 會染著 e5 病，文憲無ai3去想--in，m7-koh無法度無想，歸工攏teh想。\n今仔日，當文憲坐teh看窗"}
{"text": "仔門外e5 海，手直直搖，搖be7 煞。逐早起攏會kha3 電話去病院問 in查某子有ti7 hia--無？這早起，護士講惠真有ti7 hia，而且，當teh生囡仔。Ti7 前4 點鐘，有兩點鐘文憲坐ti7 電話邊，驚koh kha3 去病院，電話gia5 三擺，三擺 koh囥--leh。\n文憲koh gia5 電話，jih8號碼，7、8、3，--an2-ne m7著，koh ka7 電話囥--leh，文憲無法度透過電話ui3 護士冷淡e5 聲知影消息，ai3親身去看囡仔。\n文憲企--起-來，外套穿--leh，落去樓腳，外口吹--來e5 海風真冷，海kah天phu2-phu2 koh烏陰。伊 入去店--nih買幾蕊仔花，真斟酌揀光紅kah光黃e5 色，店員用紙ka7 in包--起-來，免得hou7花受損害，文憲提著花，緊koh緊張沿海邊透風e5 路行tui3 病院去。\n海--nih當teh落雨，海狗時常teh企 e5 沙洲，已經teh落雨，無偌久庄--nih ma7會落雨，文憲phih8-phih8 chhoah，ka7 外套e5 頷領hiau懸，然後手提著光豔e5 花，行入去寒天 e5 寒風--nih。"}
{"text": "三、 \n無外久，Che2-kha7-pu3 toh8 kah 我做陣行 ti7 chit-e5 孤單、 hou7 雪 kham3-tiau5 e5 山崙仔。雖然風已經無原來 hiah 透，ma7 是 iah 不止仔寒，ti7 chit-e5 天頂 long2 無星，唯一 e5 聲音，kan-na 阮腳步 lap ti7-leh 雪 e5 聲。一路上，Che2-kha7-pu3 long2 tiam7-tiam7 無講話，伊 giah8 臭油燈，行 tiam3 我頭前，我銃夾 leh，te3 伊 te3 tiau5-tiau5。\n我 ma7 long2 無出聲，因為我頭殼內底，long2 tih 想 chit-e5 主人。我那像 koh 聽著伊 e5 聲，我 kah 伊 e5 對話，tak8 字 tak8 字我 long2 記 tiau5-tiau5。實際上，一直 kau3 二十年後 e5 今仔日，我 long2 iah 記 kah 清清楚楚…\nChe2-kha7-pu3(Jacob) hiong5-hiong5 停--落-來，然後用臭油燈指 ： 「你 beh 行 e5 路 toh8 是 chit 條，路 e5 正 peng5 有石壁，你愛順石壁行，m7-thang 行 m7 著去。」 \n我 ka7 問 ： 「這 toh8 是舊馬車路 ？ 」 \n「 HaN3 ！ 」 \n「若 an7--ne，我 koh 愛行外久 chiah 會 tang3 行 kau3 hit-e5 指示牌仔 ？ 」 \n「量其約仔五 khi2-lo3，順 chit 條路行，toh8 會 tang3 chhe7--著，m7-thang 行過頭去 ！ 」 \n我錢包仔 theh8--出-來，了後，Che2-kha7-pu3(Jacob) toh8 對我 khah 好嘴 a，而且加講真 choe7 代誌 hou7 我"}
{"text": "知。\n「對人來講，chit 條路不止仔好行，m7-koh 對馬車來講 toh8 無 kang7 款，siuN oeh8 、 ma7 siuN kia7。所以你愛注意，oa2 hit-e5 指示牌仔 hia5，石壁已經崩去 a。自從 hit-pai2 意外發生了後，toh8 m7-pat koh 重修過。」 \n「 To2 一 pai2 意外 ？ 」 \n「夜班馬車 lak 落山谷，lak 超過十五公尺深。出代誌 hia5 e5 路況真 bai2。」 \n我大叫 ： 「真驚人 ！ …有幾 e5 人往生 ？ 」 \n「一 e5 亦無活--落-來，四 e5 旅客當場死亡，馬車夫拖 kau3 過轉工 ma7 是救 boe7 轉來 a。」 \n「 Tiang 時 e5 代誌 ？ 」 \n「二十冬 a，我 e5 主人自 hit 陣開始 toh8 真失志、憂頭結面 ； 因為 in 孤囝 ma7 ti7 馬車頂。這 toh8 是為啥麼伊 beh 將家己關 ti7 hit-e5 孤單、偏僻所在 e5 原理。」 \n我吐一口氣 ： 「 An--ne 我知 a。暗安，天公保庇--你 ！ 」我 khng3 一箍銀 ti7 伊 e5 手--e5。\n「暗安，先生，ma7 真 lou2 力 ！ 」然後，伊 oat8 頭離開。\n我 khia7 ti7 hia5，目睭金金看 hit pha 臭油燈 e5 火，看伊勻勻仔消失--去。然後，我沿 chit 條舊馬車路開始趕路。\nChit-choa7 路好行仔好行，雖然暗暗，猶原看會著路邊 e5 石壁。我對家己講 ： 「我已經真安全 a。」 m7-koh，我感覺不止仔孤單，ma7 小 khoa2 驚驚。我想辦法 beh 將孤單 kah 驚 hiaN5 tan3 一邊，開始那唱歌、 khou 絲仔…我想起愛妻，koh 過無外久了後，心內 toh8 感覺 khah 好--淡-薄-仔"}
{"text": "。」 \nM7-koh 暗時實在是夭壽寒 lah，雖然我行真緊，身軀猶原 boe7 燒，我 e5 手 kaN2-na2 冰，空氣冷，喘氣真困難。Chit-e5 時陣，我 e5 銃那像千外斤重。我感覺 sian7-tauh-tauh，需要停落來 hioh 一 cham7 仔。\n後來，我看著真遠 e5 所在有光線，chhan 像臭油燈 e5 光線。起先，我 liah8 做是 Che2-kha7-pu3(Jacob) koh 翻頭轉來，beh 確定我無出代誌 ； koh 來，我看著第一條光線邊--a e5 第二條光線，我 chiah 發覺，當時仔我看著 e5 toh8 是馬車 e5 兩條光線。\n但是我 tih 想 ： 「奇怪 ！ 既然 Che2-kha7-pu3(Jacob) ka7 我講，自從 hit-pai2 意外了後，chit-choa7 危險 e5 舊路 toh8 無人 tih 使用 ？ 」後來我 koh tih 想 ： 「 Kam2 是我 ti7 烏暗中行過頭，soah 無看著 hit 塊指示牌仔 ？ 橫直 chit 隻馬車一直行，一定會 kau3 Tou2-teng3(Dwolding)。」 \nChit-e5 時陣，馬車已經 kau3 a，伊走真緊，ti7 有雪 e5 路，走起來 soah long2 無聲，坐位用烏布搭起來，頭前有馬車夫，koh 有四隻 phu2-sek 、粗勇 e5 馬。\n我跳出來 khah 路中央 e5 所在想 beh chah8 車，大聲 hoah，koh 出力 iat8 手。\n馬車 kau3 我身軀邊--a，我看伊亦無變 khah 慢，liah8 做伊無 beh 停--落-來，但是伊 chiaN5 實停--落-來。馬車夫連看亦 boai5 ka7 我看一下，車頂每一 e5 人 long2 tiam7-tiam7 無動靜。我走去馬車門口 beh"}
{"text": "坐--起-li，m7-koh 內底無人 beh ka7 我鬥相共，我必須愛家己用我 teng7-khong-khong 、冷 ki-ki e5 手 cheng2 頭仔將馬車門 phah 開。開 e5 時陣，感覺門那像是空--e5。\n但是馬車頂 e5 三 e5 旅客，並無因為我 e5 出現，來 soa2 tin2 動 iah 是看--我一下，in long2 睏去 a。我入--去，坐 ti7 chhun--e5 hit 位。馬車內底，那像 khah 寒外口，害我會 ka 冷 sun2，內底 e5 氣氛，hou7 人感覺真沉重、真 tam5 溼、真…那像 tak8 家 long2 死死--去 kang7 款。我看其他 e5 人，想 beh chhe7 話頭 kah in 開講。\n「今暗實在有夠寒 houN7。」我真好禮，kah 坐 ti7 我對面 e5 人講話。\n伊將頭勻勻仔 oat 向我 chia5，但是並無應聲。\n我繼續講 ： 「Chia5 寒人時確實真寒。」 Chit-e5 人坐 e5 hit 位 khah 暗，我看 boe7 清楚伊 e5 面，m7-koh 我有看著伊 e5 目睭，當 tih 金金 ka7 我相，iuN-a7 無講半句話。\n我心內 tih 想 ： 「奇怪，伊哪 long2 無愛 ka7 我應 ？ 」 m7-koh 我 ma7 無感覺受氣，因為我實在是真 thiam2，ma7 真寒，身軀 iah-koh teng7-khong-khong，而且馬車內底 au3-sam3 、 tam5 溼 e5 氣味 hou7 我感覺歸 e5 人 chiaN5 無爽快，冷風刺骨，害我 sih-sih-chun3。\n我 ka7 對坐 ti7 倒 peng5 hit-e5 人問講 ： 「歹勢，我 kam2 會 sai2 開窗仔門 ？ 」伊無應聲，ma7 無 tin2 動。\n我"}
{"text": "koh-khah 大聲，重覆 tu2-chiah e5 話，伊 iuN-a7 無應聲。我只好家己來開窗仔，chiah 發覺玻璃 long2 eng-ia--a，「我 leh …那像幾 lo7 冬 m7-pat 洗過 a ！ 」我嘴內 seh8-seh8 唸。\n我 koh 斟酌 ka7 馬車內底好好仔看--一-遍，chiah hiong5-hiong5 了解 chit-e5 au3-sam3 味 e5 原因 ： 車頂所有一切 long2 真 lah-sap 、舊、而且溼溼，ti7 我腳底 e5 枋仔那像隨時 toh8 beh 破去。我開始注意第三 e5 旅客。\n「 Chit 隻馬車那像強 beh 碎--去 houN7 ！ 」我 ka7 伊講 ： 「真希望生產 chit 隻馬車 e5 公司會 tang3 ka7 修理--一-下。」 \n伊 e5 手勻勻仔 haiN3--一-下 haiN3--一-下，iuN-a7 koh tiam7-tiam7 仔 ka7 我相─ kau3 taN 我 iah-koh 會記 e5 hit-e5 面 chhiuN ─伊 e5 目睭有一種野性、無自然 e5 目光，面仔白死殺 ！ 我心內暗唸 ： 「那死人 leh ！ 」 \n然後，伊無血色 e5 嘴唇小 khoa2 翹--起-來，白色 e5 嘴齒看現現，我 chhoah 一 tio5，心肝頭 chun3--一-下。\n我 koh 看坐 ti7 我對面 hit-e5 人，伊 ma7 當 tih ka7 我 gin5，伊 e5 面白 chhang-chhang，射出 e5 目光真奇怪。我 koh 看坐 ti7 我倒 peng5 hit-e5，結果我看著…我是 beh an2-noa2 形容伊 ？ 我看著 e5 是一 e5 死人 e5 面。\nChit 三 e5 旅客 long2 死去 a，in 恐怖 e5 面發出"}
{"text": "青光，in tam5 溼 e5 頭毛有 au3-sam3 味。我知影 in-e5 肉體 long2 已經死--a，kan-na 目睭是活--e5，in long2 tih ka7 我 gin5，ka7 我威脅…\n我大聲慘叫，我必須愛趕緊離開 chit-e5 恐怖 e5 所在 ！ \n我 chong5 去門 hia5，直接 long3--出-去 ！ Chit-e5 時陣，月娘已經 ui3 雲 e5 後壁走--出-來，ti7 伊冷霜霜、白 sih-sih e5 光線之下，所有 e5 物件，long2 看 kah 清清楚楚 ： 我看著路牌 chhai7 tiam3 hia5，chhan 像伸出一支手 tih ka7 我警告 ； 我看著路邊崩--落-來 e5 石壁 ； 我看著受驚 e5 馬仔 khia7 ti7 hit 崁邊--a ； 我看著下面十五公尺深 e5 山谷，馬車 tih haiN3，親像是 ti7 大海中 e5 一隻船仔，人 kah 馬 tih 慘叫…後來真強烈 e5 相 long3，我感覺 chiaN5 疼，然後，歸片 long2 是烏暗…\n四、 \n我一直昏迷不醒，經過 chiaN5 久 chiah 精神。醒--來 e5 時，愛妻坐 ti7 我眠床邊。\n我問 ： 「…到底是發生啥麼代誌 ？ 」 \n伊講 ： 「你 poah8--落-去，路邊 e5 石壁崩去 a，你 toh8 ui3 hia5 poah8--落-去山谷，五十尺深。好佳哉你 khah 韌命，poah8--落-去 e5 所在抵仔好有真厚 e5 雪，你 m7 chiah 無代誌。」 \n「 ChiaN5 害，我實在是 long2 無印象 ！…若 an7--ne，我是 an2-noa2 ti7-teh chia5 e5 ？ 」 \n「有兩 e5 農場 e5 工人，透早 ti7 外口走 chhe7 phang3 見 e5"}
{"text": "羊仔，in 看著你倒 ti7 hia5，toh8 ka7 你 aiN7 去離 hia5 尚近 e5 khia7 家，koh 請醫生過來。你 e5 情況 chiaN5 bai2，手骨斷--去，頭殼破真大空，你根本 toh8 昏迷不醒，ma7 無法度 ka7 in 講啥麼。佳哉醫生 ti7 lak 袋仔內底 chhe7 著你 e5 資料，包括名、住址。\n「所以 in 當然即時 ka7 我通知。自 hit 陣開始，我 toh8 long2 一直 tiam3 你身軀邊 ka7 你照顧。\n「 Chit-ma2 已經 long2 免煩惱 a，你需要 hioh 睏，慢慢仔將身體養 hou7 好。」 \nHit 陣我當少年，身體勇勇，所以真緊 toh8 脫離險境。但是 to2 ti7 眠床頂休養 e5 hit 段時間，我不管時 long2 tih 思考 chit 件意外。無得確聽我 an7--ne 一講，你 toh8 ioh 會著到底我是對 to2 位摔--落-去 e5 ： 正正 toh8 是二十冬前馬車出代誌 hia5。\n我從來 m7-pat ka7 阮某提起 chit-e5 經過，kan-na 有講 hou7 醫生聽。M7-koh 伊 soah ka7 我講，歸 e5 故事 long2 kan-na 是我 e5 眠夢 nia5，因為寒、 thiam2 、頭殼 koh 著傷…種種因素加起來 chiah 會產生 chit-e5 幻覺。\n我真想 beh 講 hou7 伊了解，但是伊根本無 tih ka7 我信 tau2。我無 koh ham5 伊 chiN3，因為，toh8 算伊 beh 信 boai3 信，long2 已經無重要 a。\nM7-koh，我知影 hit 陣發生 e5 代誌，我 ma7 koh 知影 chit-ma2 e5 代誌。Ti7 二十冬前，我是一 e5 坐 ti7 鬼仔馬"}
{"text": "V.Hou7 Raoul e5 批 \nHit禮拜三，Raoul ma7 收著一張批。伊 ka7 批扑開，看著下底 e5 簽名，突然間suh一口氣笑出來。He是hit工透早到這陣唯一出現過 e5 笑容。\n親愛 e5 Raoul： \n我當然會記得你，我na2有可能會 ka7 你放boe7記得。我kam2會使約你toa3拜四e7晡三點來 Tuileries 花園看我。拜託你千萬 m7-thang 受氣。\nChristine Daae2\nRaoul ka7 批收入伊 e5褲袋仔內。受氣？mai3講笑！伊na2有法度對仙女來發脾氣。二點ia2 未到，伊就已經ti7 公園 leh 等候伊 e5 Christine。\n三點過10分，伊開始感覺boe7自在。三點半一過，伊感覺歸個人強強beh 死去ah！有時衝動 kah 甚至想beh 去thai5人。\n過了真久了後…了後…伊來ah！伊按花園另外hit爿走過來。無一秒鐘久，已經落入去Raoul e5 胸坎內。\n「Ouh！我 e5 Christine！」一擺 koh 一擺 leh 喝，「Ouh！我 e5 Christine！」了後，in行過花園，na2行na2講，講了真久。這個情景就kan2-na2轉去到四年前ti7 Brittany海岸… \n「M7-koh 你na3會走開m7 chhap我？」Raoul tih問，「為甚物 你無寫批hou7 我？」 \n續落來有兩、三分鐘久，雙人攏無聲無說。了後Christine先開嘴，伊慢慢仔講「你kap我攏ia2-koh hiah少年。我只是一個按Norway來 e5三流歌者。Ah你…你是Vicomte de Chagny e5 貴族。我知影我永遠ma7 無可能做你 e5 牽手。」 \n「M7-koh，Christine，我真正愛你！」 \n「M7是an2-ne，Raoul！請你聽我講，hit個時陣我走轉去No"}
{"text": "rway。一年後，阮老爸就過身去ah！一時艱苦心悶，我 koh 轉來Paris，就一直唱，拍拚唱，想beh 成做一個Opera e5 歌者，m7是beh 做一個普通 e5 歌者nia7-nia7，我拍拚想beh 做全Paris上好 e5 Opera演員！」 \n「你已經達成ah！」Raoul面帶笑容講，「全Paris城攏已經ti7 你 e5 腳底。」 \nChristine ka7 頭tam3落來，無 koh 講半句話。\n「Christine！」Raoul輕輕仔講，「我想beh 問你一項代誌。拜二hit暗，ti7 你化妝室內底 e5 查甫是啥人？請你一定愛 ka7 我講！我是你 e5 朋友，朋友kam2 m7是 ai3 互相tau3-saN-kang7 e5？ ka7 我講伊叫做甚物 名好無？」 \n「我boe7使 ka7 你講，這是一個祕密！」Christine真細聲 ka7 應，好親像驚人聽著。「我ma7 m7-bat看過伊，我kan-taN聽過伊 e5 聲。M7-koh 伊kan2-na2無所不知。伊知影任何 e5 代誌，所以拜二hit暗，我 m7-kaN2 kap你講話。伊是我 e5 音樂老師。伊是一個足好 e5 歌者。我這陣有法度唱 kah chiah好攏是伊教我 e。伊是我音樂性命中 e5 天使。伊講伊已經深深愛著我，我kam2會當離開伊leh？」 \nVI. La Carlotta扮 Margarita \n拜五透早，La Carlotta ti7 伊眠床頂食早起頓。伊na2 lim咖啡na2拆開早起送來 e5 批信。其中有一張批並無簽名。Hit張批誠短： \n你當teh破病，你今仔日暗仔無法度唱 Margarita，你好好仔 ka7 我留toa3厝內，boe7使去Opera戲院。若無，意外隨時會發生！你kam2願意永遠失去你 e5 聲？\nLa Carlotta看了氣 k"}
{"text": "ah 歸仙人peh起來跳，連早起頓著無食完。\n「Che一定是Christine e5 死黨寄來eh！」伊 leh 想，「in想beh hou7 伊今仔日暗仔 koh 會當上台。歹勢！Lin2 祖媽無 thang hiah好料理！目珠peh較金leh，我才是全Paris上好 e5 Opera演員！無人會當阻擋我今仔日上台唱 Margarita。」 \nHit工暗時六點，伴舞 e5 已經ti7 in e5 化妝室 leh 換衫。na2開講na2 ka7 烏tou3紅 e5 服裝穿起來。其中有一個查某囡仔，Meg Giry，一個人恬恬無講話。\n「Meg！你是按怎啦！」Annie Sorell關心 leh ka7 問。\n「我 leh 煩惱Opera鬼。」Meg講，「阮媽ah講魔神仔當 leh 受氣，伊teh煩惱eng暗會發生啥物代誌。」 \n「Ai2-io5！」一個烏頭鬃 e5 查某囡仔講，「siang2會去驚一個老歲仔鬼？」 \n一點鐘後，Monsieur Armand kap Monsieur Firmin in兩人行入去 Box 5內底坐落來。啥物鬼仔古？In一點仔都無 ka7 信tau2。這間戲院內根本都無啥物魔神仔！ \n坐落來無偌久，Monsieur Armand看著有人 ka7 花囥toa3門口，「Firmin！」伊細聲 ka7 喝，「kam2是你 ka7 花囥toa3 hia？」 \nMonsieur Firmin越頭看一下，「無ah，我買花beh 創啥？」頭殼摸摸leh 講，「kam2是你家己買 e5 hoNh！」 \n「你 leh 起痟hiouh！shi！恬恬，音樂已經開始ah！」 \n頭仔一點鐘ia2未輪到 La Carlotta 唱。第五個 Box 內ma7 無啥物奇怪 e5 代誌發生。這兩個導演 e5 心情就lu2來lu2輕鬆起來。無偌久輪到La Carlotta上場，"}
{"text": "Monsieur Armand就越頭偷偷仔問Monsieur Armand \n「你kam2有聽著啥物聲？」 \n「無ah！」Monsieur Armand ka7 應，m7-koh 伊一直越頭看伊 e5 後壁，兩擺，三擺…，面色lu2來lu2白，白 kah 面色已經反青。\nLa Carlotta一條歌 koh 一條歌一直唱落去，並無啥物代誌發生。續落來，當伊開始唱一首真優美 e5 情歌 e5 時陣… \n「我 e5 愛開始beh ---khou5-ak8！」 \n逐家sa攏無，tau3底 Carlotta 是出啥物問題？Na2會有hit個奇怪 e5 聲--khou5-ak8？ \nCarlotta停一cham7仔，koh 開始重唱一kai2。\n「我 e5 愛開始beh ---khou5-ak8！」 \n「我無法度boe7記得我 e5 ---khou5-ak8！」 \nHe是chiuN-chi5 e5 聲！逐家漸漸明瞭後就開始有人tong3-boe7-tiau5笑出來。Monsieur Armand ka7 頭tam3落來，用手theN3 leh。這個時陣，Box內傳過來一個聲，一個查甫人 e5 聲，leh 笑！ \n另外，ti7 戲台頂，可憐 e5 La Carlotta一kai2 koh 一kai2 leh 重唱。\n「我無法度boe7記得我 e5 ---khou5-ak8！」 \n這個時陣，這兩個導演 koh 聽著hit個查甫人 e5 聲，ti7 in e5 頭前，後壁，滿四過。\n「伊今仔日 e5 歌聲會 ka7 吊ti7 厝頂 e5 電火koaN7感動 kah lak落來！」 \n兩個人雄雄 gia5頭去看hit pha kui千、kui萬粒電火球仔所組起來 e5 吊燈。「今慘ah！」in e5 面青sun2-sun2。這pha出名 e5 吊燈已經離開索仔，直直向下腳 e5 聽眾teh落"}
{"text": "去！ \n對這間Opera戲院來講，這真正是一 e5 恐怖 e5 暗暝。有一個婦人人去hou7 hit pha電火teh死。另外 koh 有真濟人著重傷。戲院足足關門兩禮拜。La Carlotta從此以後，著結束了伊唱歌 e5 性命。"}
{"text": "二、 \n我四周圍 ka7 看看 leh，目前我 khia7 ti7 一間真 koan5 、真大間 e5 大廳內。當我 tih 注意我所看著 e5 物件 e5 時，「 Tang、tang、tang 、…」一口大鐘 tan5 a，足大聲 e5。\n老歲仔冷笑，講：「 Hia5，toh8 是阮主人 e5 房間。」 \n伊指 hit-e5 kah 大廳倒頭方向，一 e5 khah 低、 khah 暗 e5 門扇。我趕緊行--過-去，大力 long3 門，然後，無等內底 e5 回應，我 toh8 入--去。\n結果，我看著一 e5 白頭毛 e5 人坐 ti7 桌仔邊，桌頂 e5 書、文件了了，伊 peh 起來，ka7 我相歸晡，真食力 e5 款。 \n「你是啥人？哪會 ti7 chia5？Beh 創啥？」 \n我 ka7 伊應講：「我叫做 Che-mu2-su3 Mo7-joe2(James Murray)，是一 e5 醫生，我行來 chia5 附近 e5 山谷，結果 soah chhe7 無路。我 chit-ma2 需要食物件、 lim 水 kah hioh 睏。」 \n「 Ham3 仙，chia5 亦 m7 是旅館 a。Che2-kha7-pu3(Jacob)，你哪會 hou7 chit-e5 生分人入--來阮兜？」 \n「無 lah，我無 hou7 伊入來，是伊 ka7 我 te3-tiau5-tiau5，koh ka7 我 sak--開，家己走--入-來 e5，伊 han3-chhau2 khah 好我，我根本無才調 thang ka7 阻擋！」\n伊講 kau3 chia5 了後，頭 oat--過-來問我講：「你為啥麼 beh an2-ne？」 \n「為著 beh 活命 ！ 」我應伊講：「雪已經落真厚 a，厚 kah ti7 天光 chin3 前，toh8 有法度將我 tai5 ti7 內底"}
{"text": "a 。」 \nChit-e5 主人行去窗仔門邊，看外口落 e5 雪，後來伊 chiah 講：「你講 e5 確實有影。 An2-ne 好，你會 tang3 tiam3 chia5 kau3 天光。 Che2-kha7-pu3(Jacob)，ka7 阮 chhoan5 暗頓…你請坐。」伊 ma7 坐落來，繼續讀伊 e5 書。 \n我將銃 he7 ti7 壁角，坐 toa3 爐火邊--仔，四圍 ka7 看看 leh，chit 間房間束結束結，內面有真 choe7 心適 koh 特別 e5 物仔，每一塊椅仔頂 koan5 long2 有 khng3 書，土腳有地圖 kah 文件。我心肝內暗唸：「 Chit 間房間不止仔心適 ！ 真奇怪 e5 所在，一間 ti7 山中央 e5 農舍。」 \n我繼續勻勻仔 ka7 看，toh8 koh 看著 chit-e5 主人。我真想 beh 知影伊是啥麼款 e5 人。伊大頭大頭，生做 ian 投 ian 投，白頭鬃 kham3 kham3 過頭額，面容看--起-來真倔強、真有智慧、 ma7 真嚴肅，頭額有 jiau5 痕，嘴邊 ma7 有悲傷 e5 jiau5 痕。 \nChe2-kha7-pu3(Jacob) 將暗頓 chhoan5 好 theh8--入-來。伊 e5 主人將書合起來，誠懇邀請我上飯桌。 \n伊送來一大盤 e5 食物，內底有肉、有 phang2、ma7 有卵，koh 有一 kou2 泡 kah chiaN5 芳 e5 厚咖啡。 \n主人講：「粗菜便飯，請你 m7-thang 棄嫌 chiah 好。」 \n我大嘴大嘴食，心內真感激，ka7 伊講：「無 nou3，chiaN5 chhe-chhau、chiaN5 phong-phai3 a，實在 chiaN5 lou2 力 ！ 」 \n「你 toh8 免細膩，做你食，食 hou7 飽。」伊真客氣，但"}
{"text": "是口氣不止冷淡。伊所食 e5，我 kan-na 看著牛奶 kah phang2 ； 除了這以外，阮 ti7 食 e5 當中，long2 無開講，伊看起來那像不止仔悲傷。我心內一直 tih 想，是 an2-noa2 伊會 toa3 ti7 chit-e5 chiah-nih8 偏僻 e5 所在，過 chit 種 chiah-nih8 恬靜、孤單 e5 生活？\n阮兩人食好，Che2-kha7-pu3(Jacob) 將空盤仔收走，in 主人 khia7 起來，行去窗仔邊看外口。 \n伊講：「雪已經停 a 。」 \n我跳起來，「 HaN5，雪已經停 a ！ …無得確…，boe7 ！ boe7 使，我哪有可能 ti7 半暝行三十幾 khi2-lo3？」 \n「行三十幾 khi2-lo3？」伊那像 chhoah 一 tio5 。「你 tih 講啥？」 \n我 ka7 講：「阮愛妻 tih 等待我，伊 m7 知影我 chit-ma2 ti7 to2 位，我想，伊一定足煩惱 e5 ！ 」 \n「伊 ti7 to2 位？」 \n「 Tou2-teng3(Dwolding)，離 chia5 三十幾 khi2-lo3 。」 \n「 Tou2 … teng3 …」伊一字一字勻勻仔唸。「 HaN7-nou3，離 chia5 三十幾 khi2-lo3。但是你 kam2 必須愛隨過去 hia5？」 \n我講：「當然，伊一定會煩惱 kah beh 死，驚我會出代誌，我一定愛…」 \n主人躊躇1-khun3-a，chiah 講：「好 lah，既然 an2-ne，a 無…有一隻馬車，伊 tak8 暗 long2 會順一條馬車路行 kau3 Tou2-teng3(Dwolding) 。」伊看一下仔壁頂 e5 時鐘，「 Koh 過點外鐘，hit 隻馬車會停 ti7 離 chia5 八 khi2-lo3 一 e5 指示牌仔 hia5"}
{"text": "。Khah 停仔 Che2-kha7-pu3 會 tang3 chhoa7 你去，ka7 你報 beh 過去 hit-e5 指示牌仔 e5 一條舊馬車路。若 kah an2-ne，你 kam2 有法度順利 chhe7 著 hit-e5 指示牌仔？」 \n「無問題。實在是真 lou2 力 ！ 」 \n這是我頭一 pai2 看著伊 e5 笑容。 Hit 口鐘 koh tan5 a 。伊交待 Che2-kha7-pu3(Jacob) 一 koa2 代誌，然後 ka7 我講：「假使你想 beh 趕著 hit 班馬車，an2-ne 著愛趕緊，我 toh8 無 beh koh 留你 a，順行 ！ 」 \n我真感謝伊，想 beh ham5 伊握一下手，m7-koh 伊已經 oat8 頭過去 a。"}
{"text": "Ti7 法國 e5 Paris有一間唱Opera e5 戲院。這間戲院m7-taN7起 kah 真sui2，名聲通人知，伊ma7 是全世界上大間 e5 Opera戲院。按1861年開土動工，一直到1875年才完成。總共開4千7百外萬 e5 法國錢（franc）。\n歸棟樓仔厝分17層。外口算起來有10層樓，有7層藏ti7 塗腳底。Ti7 表演台 e5 後壁kap下底有真濟樓梯kap巷路，ia2-koh 有一堆算boe7了 e5 room。有歌星kap伴舞 e5 leh 換衫 e5 room，也有工作人員操作機器 e5 所在，也有 leh 囥衫囥鞋 e5 room。這間戲院內 e5 門總共超過2，500個。Kan-taN地下 e5 部分，你就會使seh8幾loh8點鐘ia2看boe7著一屑仔日頭光。\n重點是，這間唱Opera e5 戲院內底有鬼。一個魔神仔，一個穿歸su烏衫 e5 查甫人。有人講伊有身軀無頭，也有人講伊kan-taN一粒頭無身軀，歸個面黃sng2-sng2無鼻仔，目珠是兩窟烏 kah 看boe7著內底 e5 空nia7-tiaN7。\n這是一層真真正正 e5 代誌，是1880年 e5 某一工，按伴舞 e5 化妝室來開始 e5 … \nI.伴舞 e5 查某囡仔 \n「緊lah！較緊leh ！緊 ka7 門關起來！是伊。」Annie Sorelli 匆匆pong7-pong7 chong5入來，面仔青 sun2-sun2。\n有一個查某囡仔走去 ka7 門關起來，逐家攏圍過來Annie Sorelli e5 邊仔 leh 問伊。\n「啥物人？」「Ti7 to2位？」 \n「到底發生甚物代誌？」 \n「是鬼！」Annie講。「Ti7 巷路頂頭，我看著伊按壁內泅出來，出現ti7 我面頭前。我…我有看著伊 e5 面。」 \n當大部分 e5 查某囡仔 leh 驚惶 e5 時，一個懸懸 e5"}
{"text": "查某囡仔煞笑出來。\n「講甚物痟話，」「逐家攏講伊有看著鬼，事實上連一個鬼仔影ma7 無。Lin2 只是看著壁頂 e5 人影nia7-nia7。」話雖然an2-ne講，chia e5查某囡仔ma7 m7-kaN2 ka7 門扑開，ka7 頭探出去看一下。\n「已經有足濟人看著ah！」一個查某囡仔講。「你kam2 boe7記得，Joseph Buquet兩工前才看著nia5。」 \n逐家私底下議論紛紛。\n「Joseph講這個鬼 e5 身材真lo3，穿一領烏色 e5 大衣。」 \n「伊 e5 頭kan2-na2死人共款，面仔黃sng2-sng2 koh 無鼻仔…」 \n「…無目珠，kan-taN兩窟烏烏 e5 空！」 \n這個時陣，原本攏無出聲 e5 Meg Giry tong3-boe7-tiau5喝出來。「Mai3 koh 講ah，伊無ai3人ti7 kha-chhng後講伊。這是阮母ah ka7 我講 e5。」 \n「 Lin2 母ah？」一個烏頭鬃 e5 查某囡仔 ka7 問「 Lin2 媽媽na2會知影鬼 e5 代誌？」 \n「阮母ah講 Joseph Buquet siuN過三八。這個魔神仔若聽著人 leh 講伊，會真無歡喜。有一工，Joseph會beh 哭都無目屎。」 \n「 Lin2 媽媽是an2-choaN2得著消息 e5 ？拜託你緊 ka7 阮講。」一堆查某囡仔圍 leh 問。\n「好是好」Meg講「m7-koh lin2 絕對boe7使去 ka7 別人講。Lin2 知影阮媽媽是戲院內 leh 顧門e5，伊負責一部分看戲 e5 Box。M7…Box 5是鬼 leh 用 e5。伊ti7 Box內底看戲，有時仔ma7 會留幾蕊仔花hou7 阮媽媽。」 \n「鬼仔ma7有看戲 e5 Box。Koh會買花hou7 lin2 母ah！」 \n「Meg，lin2 母ah leh 講ham3古"}
{"text": "，鬼na2有可能有Box？」 \n「這是千真萬確 e5 代誌。」Meg講，「 Lin2 會使去問看mai7，無人bat買過Box 5 e5 票。只要戲有 leh 演，魔神仔攏會入去內底看戲。」 \n「你是講有人ti7 Box內底？」 \n「著ah！…ma7 m7是an2-ne講，應該講鬼攏有入去，m7-koh 內底無人ti7 hia。」 \n一koa2伴舞 e5 查某囡仔攏圍 leh 看Meg。「M7-koh lin2 媽媽那會知影chia e5 代誌？」有人leh問。\n「其實並無啥物面仔黃sng2-sng2，ia2是穿烏色大衣 e5 人。He攏是chhin3-chhai2 講 leh 流傳 e5。阮母ah ma7 m7-bat看過 Box 5 內 e5 鬼。Kan-taN有聽過聲，無看過影。根本就m7-bat看過人。Lin2 koh ai3 注意，伊上無ai3人 leh kha-chhng後講伊。」 \nHit暗，這tin7查某囡仔無一分鐘無 leh 講鬼。演出進前 leh 講，伴舞 e5 時ma7 leh 講，演煞 e5 時ia2-koh leh 講。M7-koh in攏細細聲，偷偷仔 leh 講。Beh 講進前攏會先探頭前後看看leh。\n煞戲 e5 時，逐家轉來到化妝室。突然間，巷路傳來一陣腳步聲。Madame Giry，Meg in老母，走入來房間。伊是一個典形 e5 ou-ba2-sang2，大箍大箍笑面神。m7-koh 今仔日歸個面青sun2-sun2。\n「查某囡仔！」伊na2走入來na2喝，「Joseph Buquet 死去ah！死ti7 舞台下底四樓做sit e5 所在。一點鐘前才去hou7 別chan3樓 e5 人發現著伊 e5 死體。有一條索仔束ti7 伊 e5 頷仔頸。」 \n「鬼！」Meg聲音chhoah-chhoah leh 喝「一定是hou7 鬼害死 e5。"}
{"text": "」 \nII.Opera戲院 e5 新導演 \n這是一間誠有名 e5 戲院。會當ti7 chia做導演 e5 人ma7 攏m7是啥物簡單 e5 人物。代誌發生 e5 時tu2好是Monsieur Armand Moncharmin kap Monsieur Firmin Richard這兩個新導演來戲院 e5 第一個禮拜。代誌發生了後隔轉工，這兩個人ti7 導演室講著 Joseph Buquet e5 代誌。\n「這是一件意外 e5 事件，」Monsieur Armand真受氣，「若無就是伊家己自殺！」 \n「意外事件？…自殺？」Monsieur Firmin懷疑 leh 問。「你較合意to2一種講法？抑是你認為是Opera內 e5 鬼所做 e5。」 \n「Mai3 koh 講著鬼 e5 代誌！」Monsieur Armand講。「戲院內有超過1,500人 leh ka7 咱做sit，這陣每一個人攏 leh 講鬼 e5 代誌，一堆神經病！我無想beh koh 聽著鬼 e5 代誌kam2會使？」 \nMonsieur Firmin ka7 伊桌頂 e5 批提起來看，「Armand，ah這張批是beh 按怎處理？」 \n「處理？」Monsieur Armand大聲喝出來，「beh 處理啥貨？咱kam2會當做甚物？」 \nIn兩人 koh ka7 批讀一擺。事實上，這張批真短，kan-taN幾行字： \nhou7 新導演： \n「因為 lin2 是新來--e5，我需要寫批 ka7 lin2 講一寡重要 e5 代誌。Box 5 e5 票 lin2 絕對boe7使賣，he是我私人 leh 用 e5 box。Lin2 若是有無了解 e5 所在，會當去問 Madame Giry著會知影。伊是ti7 chia顧門 e5 ou-ba2-sang2。\n另外，我beh ka7 lin2 收一寡所費，算是我ti7 c"}
{"text": "hia做sit e5 費用。我 e5 收費誠俗，lin2 只要逐個月hou7 我20000，我就會真滿意。就是an2-ne nia7-nia7。\nM7-koh 請 lin2 m7-thang boe7記得。我會當做 lin2 誠好 e5 朋友，若無ai3 e5 話，我絕對是一個真歹應付 e5 敵人！ \nO.K.」 \n「Box 5 e5 票boe7使賣！一個月 koh beh tih8 20,000箍！Sai2 lin2 祖媽 leh ！」Monsieur Armand lu2看 lu2 受氣，「he是全戲院上好 e5 box，na2會使囥ti7 hia飼蚊。Firmin，伊簽這個O.K. e5 名是啥物意思？你 ka7 我tau3想看mai7 leh。」 \n「可能是Opera 鬼e5 款。」Monsieur Firmin講，「m7-koh 你講了真著！咱無需要chhap這張批，這是 leh kap咱講sng2笑，誠惡質。有人看咱是新來 e5，認為咱憨憨好欺負就an2-ne烏白亂來。這間戲院內根本都無甚物鬼。」 \n續落來hit兩人討論一寡hit暗beh 演出 e5 代誌。是beh 演 Faust 這齣戲。這齣戲通常攏是由 La Corlotta 來演Margarita。La Corlotta是 Spain 人，ma7 是全 Paris 上好 e5 一位歌者。問題是 La Corlotta 今仔日破病。\n「今仔日暗時全 Paris e5 人攏beh 來看戲」Monsieur Armand講，「m7-koh 咱上好 e5 歌者煞破病無法度上台。伊今仔日早起突然寫批講伊人無爽快，暗時無法度參加演出。」 \n「Mai3 koh 受氣ah，Armand」 Monsieur Firmin講「咱ia2有Christine Daae2 hit個按Norway來 e5 少年歌者，伊唱 Marga"}
{"text": "rita 無啥物問題，伊 e5 歌聲ma7 真sui2。」 \n「M7-koh 伊ia2 hiah少年，無啥物知名度，無人會來聽一個無名 e5 演員唱歌。」 \n「死豬做活豬來thai5。Siang2知影，伊無定唱比 La Corlotta koh較好ma7 無一定。」"}
{"text": "III.Christine Daae2 \nMonsieur Firmin講了無m7著。Margarita ti7 Faust劇中 e5 表現已經成做全Paris上熱門 e5 話題。伊 e5 聲真sui2，著親像仙女下凡美妙 e5 歌聲。逐個人攏真合意伊。Hit暗，戲院內觀眾 e5 情緒，beh 哭beh 笑，攏是toe3 Christine e5 歌聲 leh 行。Daae2 e5 歌聲實在是有夠讚 e5 讚，會使講是全世界上優秀 e5 歌者！ \nTi7 舞台後壁，Meg Giry對Annie講，「Christine從來m7-bat有chiah好 e5 歌聲，為啥物今仔日會唱 kah chiah好leh ？」 \n「無定人已經請著高明 e5 音樂老師。」 \nHit暗逐家一直 leh 討論Daae2 e5 代誌。Ti7 Box 14 內底，Comte de Chagny Philippe轉身過來對in小弟微微仔笑，講： \n「Raoul你感覺Daae2今仔日唱了啥款？」 \nVicomte de Chagny Raoul，今年21歲。藍色 e5 目珠，烏sim3-sim3 e5 頭鬃 koh 有一hu3甜蜜 e5 笑容。Chagny家族 e5 歷史悠久，真富裕 koh 有好名聲。Ti7 Paris著有真濟查某囡仔 leh 合意Raoul。M7-koh 攏無法度引起Raoul e5 注意。伊對in大兄笑一下，講： \n「我 koh 會當講啥物leh？Christine就親像仙女共款，就是an2-ne。我這陣想beh 來去伊 e5 化妝室看伊。」 \nPhilippe看著in小弟這款青春少年 e5 衝動，soah大聲笑出來。伊比Raoul大beh kah 20歲。看起來著親像in老爸共款。\n「我了解，」Philippe講，「你已經戀愛ah！m7-koh 你今仔日才來Paris，che ma"}
{"text": "7 是你頭一擺來這間Opera戲院。你kam2會使 ka7 我講你是按怎熟悉Christine e5？」\n「你kam2會記得四年前，我ti7 Brittany度假thit-tho5，我就是ti7 hia tu2著伊。Hit個時陣，阮兩人真心相愛，到今我ia2是不管時都會去想著伊。」 \nComte de Chagny對in小弟講「Mmm，我了解ah！」伊小停一 leh koh 慢慢仔講，「Raoul，愛會記得伊只是一個唱Opera e5 歌者，咱對in厝nih8 e5 代誌根本就無了解。」 \nRaoul根本就無 leh 聽伊講。好 e5 出身對伊來講一點意義著無。Koh再講，少年人對老歲仔 e5 想法，根本著聽boe7入耳。\nChristine e5 房間外口，人khoeh kah 滿滿滿。有一位醫生企ti7 Christine e5 邊仔。伊美麗 e5 笑容看起來是hiah-nih8仔白，kan2-na2病 kah 真嚴重。Raoul看了m7甘，衝入去門內，牽伊 e5 手，講：\n「Christine！到底發生甚物代誌？你身軀無爽快是無？」Rauol khu5落來toa3伊 e5 身軀邊。「Li2 kam2 boe7記得我ah！Raoul de Chagny！咱ti7 Brittany做伙過hiah-nih8仔好 e5 日子，你kam2攏boe7記得ah！」 \nChristine gia5頭看伊，藍色 e5 目珠內充滿驚惶。伊 ka7 手kiu轉去，「我m7-bat你，請你緊離開chia。我身體無啥爽快。」 \nRaoul企起來，面仔紅紅紅，一時soah講boe7出話。醫生真緊急 leh 喝，「請逐家離開這間房間。Daae2需要安靜一 e5，伊已經真thiam2 ah。」 \n伊徙到門邊仔，無外久逐家攏已經離開房間，chhun Daae2家己一個留tiam3房間內底。\nRaoul"}
{"text": "家己一個ti7 外口行來 koh 行去，liam5-mi受氣，liam5-mi koh 感覺真鬱卒。Christine na2會使 ka7 伊放boe7記leh ？Na2有法度對伊講這款話來傷伊 e5 心。伊等幾分鐘了後就誠細膩，m7敢long3出聲，行到Christine房間 e5 門口。伊並無 ka7 門扑開，因為當伊beh 開門 e5 時，伊聽著房間內有查甫人 e5 聲！ \n「Christine！你一定ai3愛我！」一個查甫人 e5 聲傳過來。了後Raoul koh 聽著Christine e5 聲。\n「你na2會使an2-ne講leh ？當我為你唱歌 e5 時…？今暗我已經盡我所有 e5 氣力唱hou7 你聽。我已經盡力ah！這陣，我已經足thiam2 ah！」聲音內底充滿憂愁kap驚惶。\n「你唱 kah 親像仙女下凡共款！」hit個查甫人講。\nRaoul行徙開，原來答案是an2-ne，Christine已經有愛人ah！M7-koh 伊 e5 聲na2會chiah-nih8無快樂。Raoul bih ti7 房間附近。伊想beh 看清楚Christine e5 愛人，伊 e5 情敵，到底是生做啥款。\n10分鐘後，Christine家己一個人按房間行出來，按巷路行出去。Raoul koh ti7 hia等一大khun3，奇怪 e5 是並無人 koh 按內底行出來！看看 leh，四邊無人，就走去房間門口，ka7 門chun7開行入去，一入去著緊 ka7 門關起來。越頭一看，煞無看著半個人影。\n「你ti7 to2位？我知影你bih ti7 內底，緊出來！」等歸晡久，攏無回應。Raoul四界chhoe7，liam5-mi桌仔腳，liam5-mi衫廚仔內。尾仔連壁角ma7 chhoe7透透，著是無看半個人影。\nIV.Opera鬼 leh 受氣ah！ \nHe是拜二暗 e5 代誌"}
{"text": "。拜三早起Monsieur Armand kap Monsieur Firmin春風滿面。全Paris e5 人攏真合意新 e5 Margarita。生活中 e5 一切是chiah-nih8仔順序。後一場 e5 演出是定ti7 拜五。\n共款是演Faust，m7-koh 這擺是換 La Carlotta來唱 Margarita。到拜三e7晡代誌煞 koh 起變化。In按 O.K. hia接著第2張批。\n「Lin2為啥麼無ai3聽我 e5 嘴？一定ai3惹我受氣才會使hiouh？Ka7 Box 5 留落來hou7 我！Lin2 beh hou7 我 e5 20000 箍囥ti7 to2位？拜五 lin2 一定ai3 koh hou7 Daae2 唱Margarita，伊這陣已經是全Paris上好 e5 歌者。La Carlotta已經無法度 koh 唱ah。伊 e5 聲已經破 kah 親像牛 leh 哮共款ah！ \nLin2 ai3會記得我是一個可怕 e5 敵人！ O.K. 」 \n「Eh！Firmin，這kam2 koh 是 leh 講sng2笑？」Monsieur Armand受氣大聲叫出來，「咱這陣beh 按怎才好leh ？到底這個所在 e5 導演是siang2？是咱ia2是O.K.？」 \n「Mai3 phui3 ah，Armand！」Monsieur Firmin sian7-tau3-tau3 leh 講，「我ma7 m7知影答案，咱來去kap Madame講看mai7，就是ti7 Box 5 hit區 leh 顧門hit個。無定會當chhoe7著一寡線索ma7 無一定。」 \nM7-koh 問Madame Giry並無得著啥物。In發現 Madame Giry並無驚鬼，伊ma7 無 leh 驚這間戲院 e5 導演。\n「Madame Giry！人攏講你kap Opera內"}
{"text": "e5 鬼是好朋友」Monsieur Armand an2-ne問伊，「你kam2會使 ka7 阮講一寡伊 e5 代誌，親像一寡人 leh 講伊無頭殼kam2有影？」 \n「也有人講伊無身軀！」Monsieur Firmin講「這kam2是真 e5 ？」 \nMadame Giry看in兩人 e5 面色，笑笑仔講，「這間戲院 e5 導演是憨大呆！」 \n「啥！」Monsieur Armand差一點仔 ka7 三字經kiau7出來，「你這個查某人 ka7 我聽hou7 好！…」 \n「Eh！坐落來，放較輕鬆leh ！咱是來聽伊講 e5。」Monsieur Firmin講，「Madame Giry你an2-ne講是啥物意思？」 \n「因為O.K.已經對 lin2 誠感冒，若是伊想beh tih8啥物，伊必然提會著。伊是hiah-nih8仔巧 koh hiah-nih8仔危險。Ti7 lin2進前 e5 導演就無hiah-nih8憨。一開始，in ma7 親像 lin2 共款無ai3 chhap Opera鬼。續落來，ti7 戲院發生一寡奇奇怪怪 e5 意外，一寡意外事件攏發生ti7 Opera鬼當teh受氣 e5 時。了後，一寡老導演學了真緊，鬼beh tih8 e5 Box 5？伊會當逐工ti7 hia看戲！鬼beh tih8錢？咱著緊koaN7 hou7 伊。當然，一寡老導演已經hou7 伊教 kah 真乖。」 \n「你ai3 long3清楚，阮才是這間戲院 e5 導演！m7是hit個魔神仔！」Monsieur Armand 那講那 kiau7。伊越頭對Monsieur Firmin講：「這個查某人一定是起痟ah！咱為甚物 ai3聽伊 e5 ？m7管an2-choaN2，拜五暗ia2是beh hou7 La Carlotta來唱Margarita。Firmin，你kap我猶原beh t"}
{"text": "i7 Box 5來看戲，著無？」 \n「好ah！咱著來試看mai7，m7-koh 咱ma7 無 ai3 任何 e5 意外事件發生kam2 m7是leh ！」 \nMadame Giry行倚來到這兩人 e5 頭前，「 Lin2 ai3聽我好嘴，」口氣誠平靜 leh 講，「ai3會記得Joseph Buquest！我實在 ka7 lin2 講，lin2 會使kap O.K.做好朋友，m7-koh lin2 若無照步來，伊ma7 會使變做一個誠歹應付 e5 敵人。」 \nIn兩人ka7 gin5，「這koa2用詞…」Monsieur Firmin慢慢仔講，「Madame Giry你na2會an2-ne講leh ？」 \n「因為伊ma7是an2-ne ka7 我講！我ma7 m7-bat看過伊，m7-koh 我定定會聽著伊 e5 聲。伊 e5 聲真優美，ma7 boe7對人大聲細聲喝！」"}
{"text": "我 tu2 來大稻埕 e5 第一個早起，因為 ti7 庄腳已經養成 e5 習慣，才五點外著精神ah，倒 ti7 眠床頂按算，是起--來較好leh，iah 是繼續倒leh較好？因為 iah 無瞭解這個所在 e5 狀況，我無想 beh 因為我一個人 e5 關係去影響著其他別人 e5 歇睏時間。Ti7 我 e5 邊仔有十幾個店員，一個一個倒 ti7 hia，若像番薯款。有人嘴開開，有人目珠半眯半眯，ma7 有人仆 leh 睏，歸個房間攏是臭汗酸味。才二月中，天氣著若熱天共款熱，尤其這幾工氣候變化足大。\nChiah e5 人 m7 知到底啥物時陣才會 peh 起來leh？我一面 leh 想古早細漢時陣 e5 代誌，一面 koh leh猜測 kap 思考都市人 e5 生活方式。Hit 個時陣大稻埕 e5 早起有市場各種賣物件 e5 叫賣聲，hou7 人真數念 hit 種鬧熱 e5 街景。Toa3 ti7 阮厝邊 e5 囡仔 ma7 攏足早著起--來，ka7 in 厝--裡鬥賣油食粿。Tu2 聽著 beh 搬去庄腳 e5 時陣，我心內 ma7 無啥願意離開台北，但是等到大人 ka7 厝--裡大細項物件攏搬去牛車頂，ka7 阮 ma7 抱去牛車 頂，一路 haiN3 leh haiN3 leh 向草地 e5 路出發，我 e5 心內煞有講 boe7 出 e5 歡喜。\n阿爸 kap 阿母 chhoa7 我搬去庄腳 e5 情景一直到 taN ma7 ia2 浮 ti7 我 e5 腦海中。我前一 工 e5 透早有去古早我細漢時 toa3 過 e5 街仔 seh8-seh8 行行，m7 過，已經 kah 記憶中 e5 厝邊隔壁無共ah。樓仔厝攏變舊--去ah，一種寂寞無奈 e5 心情充滿ti7 我e5心內。Hiong5-hiong5 我頭一 kai2 發覺時間過了是 hiah-ni7-a2 緊，目"}
{"text": "珠看 boe7 著 e5 時間 e5 流失，其實ma7 是kah 溪流 e5 流失是共款，一點一點 ka7 土砂 kap石頭運去 到 溪水 e5 出海口。咱人 e5 肉體 ma7 是 te3 時間 e5 轉變，漸漸消磨變老、變無路用--去。\n我著 ti7 這款烏白亂想中思考足濟代誌，ti7 這個中間，睏 ti7 我邊仔e5 人看--起-來攏 ia2 無 beh peh--起-來 e5 款，有 e5 koh 睏 kah kouN7-kouN7 叫。日頭 ma7 tauh8-tauh8-a2 ui3 窗仔門 e5 一 phang7 照--入-來，天 ma7 光--起-來ah。街仔路往回 e5 腳步聲 ma7 漸漸無閒起來。看著我昨昏 koaN7--來 e5 hit kha 皮箱 仔 ia2-koh囥 ti7 我睏 e5 所在 e5 邊仔，感覺若像家己無穿衫企 ti7 逐家 e5 面頭前共款，足見笑e5。原本我想 beh 等逐家 iah-boe7 peh 起來進前，著 ka7 收去櫥仔內，m7 過，我 koh 無 願意無尊重別人 chhin3-chhai2 去開櫥仔，所以只好等逐家攏睏醒了後才koh 講。我又 koh 想起阮老父 kap 老母，思鄉e5心情 hiong5-hiong5 佔滿著我e5心肝。\nChit-ma2 我身體欠安 e5 老母應該起床 leh 飼雞。向窗仔門 ka7 看--去，對面厝邊 e5 厝內底烏 so5-so5，看 boe7 出有人起床 e5 款。我偷偷 leh 想，台北 e5 早起真正是無聊，若是 ti7 庄腳，除了病人以外，是無人會 睏 到 hiah-ni7-a2 晏。想著以後家己 ma7 是ai3 kap 別人共款過這款晏起床 e5 日子，若像一片烏雲著蓋 ti7 我 e5 心肝頭ah。尤其，頭家前一 工hou7 我出去台北街頭行行leh，我想可能是"}
{"text": "因為我無做工課，所以 才 boe7 親像 in hiah-ni7-a2 thiam2。過這款 e5 生活，家己 kam2 真正有機會會出頭leh？回想頭家李旺福昨暗對我 講 e5 話，ti7 我 e5 心肝頭內，一擺又 koh 一擺 e5 思考，愈來愈感覺對家己 e5 前途茫茫海海，心情是愈來愈鬱卒。我 beh an2-choaN2 才會tang3突破困境，有出頭天 e5 一 工leh？愈想我愈悲觀，所以卡緊 ka7 阿母 hou7 我 e5 香火 tiah an5-an5，嘴--li2 阿彌陀佛 seh8-seh8 唸，希望神明會tang3保庇，而且指示我 beh an2-choaN2 行才好。我想上重要 e5 iah 是ai3靠家己 e5 扑拚。若是有學問 koh 加上扑拚，一定會使突破目前 e5 困境，行出一條光明 e5 路來。m7 過，我應該ai3去追求 to2 一門 e5 學問--leh？有錢人 e5 子，會使讀醫科，但是像我這款，chham 國中攏入 boe7 去 e5 人，我想只好等待神明 e5 安排ah。土地公、媽祖婆，是 m7 是世間所有 e5 人攏親像毒藥共款？Kam2是講人e5 本性是善良leh？\n「為德--ah，我 ma7 ka7 lin2 阿爸講--過ah，我叫你來我 e5 店是為著 beh ka7 你訓練做一個有路用 e5 人。所以，我希望你會使親像 ti7 庄腳時共款扑拚，若是 an2-ne，你自然著有前途loh8。」 \n頭家李旺福先生對我 講 e5 話，ti7 我 e5 腦海中浮出，伊若像是有意 beh 點醒我。經過阿爸朋友 e5 紹介，我來到伊 e5 店食頭路，伊親切而且一番鼓勵 e5 話，hou7 我感覺真正感動，目屎強 beh 流--出-來。M7 過，我真緊著振作起來，雖然講 我這款 e5 表現是庄腳囡仔真自然，無假仙 e5 表現，但是"}
{"text": "上好 iah是 m7-ai3 hou7 別人看著，誤會講 我是一 個ai3哭 e5 軟腳蝦才好。頭家雖然無講 beh ka7 我訓練做店內 e5 經理人才，m7 過，伊對我講足濟真感心，真鼓舞 e5 話。伊講： \n「為德ah，我 ma7 知影你真愛讀冊。lin2 老爸有 ka7 我 講你真想 beh 繼續升學。人活ti7有理想、有目標，是一件真好 e5 代誌。但是，m7 知你有好好想--過無？一般人講 e5 學問只是用來得著社會地位e5 一種工具 nia7-nia7，是beh 用來改善家己 e5 生活，這也著是開拓本身生活 e5 一種學問。若照 an2-ne 講起來，其實 kah 儉錢是共款 e5 意思。所以，我ai3你自今仔日開始，好好仔toe3 我學做生理。做生理著是一種學問，你講 kam2 m7 是leh？至少，我本人著有這款 e5 經驗。一般 leh piN3 文化運動 e5少年人，其實攏是一寡無能、無啥出脫 e5 米蟲nia7-nia7。人只要有錢，著自然有人 hong7 你為紳士。而且，實際 leh 推動 kap 掌握咱文化發展 e5 人 ma7 攏是這款人leh。所以，我認為只要好好趁錢著會使 loh8。我本人 ma7 是 kan-taN 中學畢業nia7-nia7，但是若是有需要，我 ma7 是會使開錢請一個大學畢業 e5 人來替我做工課。有人講，台灣錢淹腳目，你 ma7 可能聽過一句話？這著是商業 e5 精神，an2-ne 你了解抑無 ？」 \n「是，我了解ah。」 \n雖然是 an2-ne 講，但是我亦是感覺怪怪，無法度完全相信伊對我所講 e5 話。雖然，伊講--e5 自然有伊 e5 道理，但是，出入社會，kam2 真正靠 an2-ne 著會有夠ah？我心內有淡薄仔無甘願，真想 beh 提出 無共 e5 看法來參詳。但是，我驚 e5 這 kan-taN是我這"}
{"text": "個庄腳囡仔天真浪漫 e5 想法 nia7-nia7。頭家所代表 e5 想法可能是指 ti7 社會上有頭有面 e5 人e5 想法，in 有法度經營 chiah-ni7-a2 大 e5 企業，伊所 講 e5 話應該是無 m7 著。我有 chiah-ni7-a2 gau5 e5 頭家，後擺轉去庄腳時，我會使向庄腳 e5 親情亦是朋友，好好 仔chhau3-toaN7一下leh。頭家亦有 講，「人」這個字雖然是 kan-taN 兩撇 nia7-nia7，m7 過，咱活 ti7 這個世間上，一定亦是ai3互相幫忙 kap 合作，khah an2-choaN2 講，靠一個人想 beh 有出頭天，亦是誠拚leh。我想伊講e5 koh有淡薄仔 道理。Ti7 烏白亂想 e5 中間，早起清新 e5 空氣已經有小可變較lah-sap，我甚至感覺胸坎有無啥爽快。若是講文化運動 e5 結果，完全失敗，但是咱 e5 文化運動 na3 會亦是一直 hou7 所謂 e5 紳士牽 leh 行leh？這大概著是咱一般人無法度了解 e5 所在loh。有一兩個人 ti7 這個時陣 peh--起-來，我 ma7 緊 toe3 in 起--來，走去便所。\n阮睏 e5 所在是 ti7 倉庫 e5 二樓，所以，每一工e5 早起攏聽 boe7 著 廚房有任何 e5 動靜。每一工，阮攏是先 ti7 倉庫這爿洗面洗了後，才 toe3 先來 e5 其他店員去頭家 hia 食飯。一直到我來 e5 第三工，我發覺一件真趣味 e5 代誌，我感覺阮頭家 gia5 e5 筆著若飼鴨仔 e5 人 提 e5 竹篙共款，店內 e5 所有店員著若鴨仔共款。鴨仔是 toe3 飼鴨仔 e5 人 e5 竹篙 方向來決定 in beh 去to2位。這可能是我這個庄腳人對都市生活he7足大 e5 寄望，才會有 這款想法。所有 e5 人攏 坐一 lian3"}
{"text": "圍 leh 食飯，每一 個人攏是無閒 leh pe 飯，這可能是勞動者 e5 規矩。勞動者ai3緊ka7 飯食 hou7 了去做 sit，所以，食飯緊煞自然變做勞動階層 e5 普遍現象。看著 in 食飯 無 pou7 著 一直吞去腹肚內 hit 款拚勢吞拚勢食 e5 食法，我感覺這 kam2會kah in ti7 商業上為著 beh 得著 koh 較大e5 利益 e5 心態是共款leh。\n愈想我 lu2 感覺我 m7 知 beh an2-choaN2 來領導一批人。我想我是 kah in 活 ti7 無共世界 e5 人。但是，我 ma7 瞭解頭家一開始著 beh 叫我管數是出自一片好意。除了管 siau3 以外 e5 時間，我 ma7 kah 其他 e5 店員共款，ai3企 ti7 櫃臺 e5 後壁，手--裡提一支尺，來招呼 嫌東嫌西 e5 人客。我感覺這 款 e5 工課實在 m7 是一 個查甫人應該做 e5，企 ti7 櫃臺 hia e5 hit款滋味實在真怨氣，尤其是 tu2 著女性 e5 人客，ai3 ti7 in 面頭前嘴笑目笑，tam3 頭說多謝，hou7 我感覺足 boe7 慣勢。M7 過，我知影無慣勢 ma7 是 boe7 使，所以，我定定儘量鼓勵我家己講：真緊著會慣勢，我應該是會tang3適應這款 e5 工課才著。Ti7 管數簿方面，我 ma7 定定 ka7 借錢 hou7 人 kap ka7 人借錢，這兩項物件 chhong3 倒 peng2 去。\n所以，我著ai3定定 ti7 我 e5 頭殼內不斷 e5 練習，希望我有法度會tang3 ka7 in 記tiau5。我想咱人活 ti7 這個世間，若像總是走 boe7 開借錢 hou7 人 kap ka7人借錢這兩種 kap 錢有關係 e5 活動，但是，ma7 三不五時著是去受著這兩種行為所困擾。所謂赤字這個"}
{"text": "詞，ma7 是我來到台北了，我才真正瞭解伊 e5 意思。對我來講，我 e5 工課若是 kan-taN 需要記數nia7-nia7，無需要去應付人客，我想這份頭路應該是一份輕鬆 e5 頭路。M7 過，事實 m7 是 an2-ne，我需要招呼人客。一個無錢 e5 庄腳囡仔，定定ai3 kap hia 有錢有勢 e5 貴婦人應酬、接觸，實在 m7 是我 e5 專長。Kan-taN 想著，我著頭殼痛。因為我是 ti7 較散赤人 e5 家庭出世，所以，我足簡單著會tang3瞭解散赤人買物件 e5 心理。若是有可能，我願意儘量 ka7 物件賣較俗 hou7 in。但是，chit-ma2 e5 生理人作生理 e5 心態是不管是好額人 亦是散赤人，攏 beh ka7 物件 e5 價數開足懸 hou7 in，所以散赤人無法度 ma7 是ai3開 hiah-ni7-a2 濟錢來 ka7 in 買。\nMa7 是因為 an2-ne，我攏儘量避開接待人客 e5 工課。阮 e5 店每個月攏ai3舉辦一 kai3 e5 座談會。這個座談會 e5 目的，上主要並 m7 是 beh 聽頭家講一寡五四三亦是連絡店內逐家 e5 感情，上主要是 beh hou7 阮有機會來學習一寡商業上 e5 課程。頭家 ti7 烏枋頂懸大大寫商業主義幾個大字，真認真解說啥物 是資本主義 hou7 阮瞭解。但是，我亦是聽了霧 sa3-sa3。到底是頭家伊講了無清楚leh？亦是我家己學識無夠？m7 過，我家己知影我欠缺信心是真正 e5。看著邊仔其他 e5 人，ui3 女店員到身為老股東 e5 經理，每一個人攏恬 chih-chih，真認真 leh 聽。\n「因為著是 an2-ne，所以，咱對待人客一定ai3有禮貌。這絕對 m7 是 為著beh 追求利益 nia7-nia7，伊是一種社會思想。會tang3用來作為咱做人 e5 一 個基"}
{"text": "本 e5 道理。」 \n我是足無簡單才想出這個結論，但是，我亦是無法度了解，為著 beh 巴結人客，竟然有 chiah-ni7-a2 大 e5 學問 kap 思想 ti7 內底。雖然，我有 ui3 這內底了解較濟社會 e5 現象，增加較濟 e5 見識。但是beh 叫我雞嘴變鴨嘴，當然我亦是做 boe7 到。Ti7 我 e5 世界中，我認為理論 e5 物件 m7 免 siuN 濟，只要會tang3對人有誠意，an2-ne 著會使ah。若是kan-taN beh 用巴結，烏白亂褒來奉待人客 e5 時陣，我感覺這 kah 三七仔有啥物 無共leh？老實講，我真無 想 beh 繼續留 ti7 店內做--落-去。我逐工攏 leh 拜託天公伯，希望伊會tang3 hou7 我 ti7 銀行亦是 ti7 其他公司chhoe7著頭路。頭家雖然一直鼓勵我ai3認真讀冊，但是，我 m7 知 beh an2-choaN2 讀起，我 kan-taN 會tang3 ti7 記數了，有閒 e5 時間，讀一寡報紙 nia7-nia7。\n店內有規定，上班時間 boe7使看冊，na3 有可能會使認真讀冊leh？我無法度，只好寫批 hou7 阿爸 kap 阿娘，kap in 參詳。我講我甘願轉去庄腳做較粗俗 e5 工課，若是 an2-ne，我亦有時間讀一寡冊。而且，阿母 e5 身體 ma7 無 啥健康。既然一心beh 出來食頭路，著應該chhoe7較有意義 e5 工課做才著。阮厝--裡 m7 是有資本 e5 有錢家庭，假使若是有資本來講，koh來布料 e5 來源是用配給 e5。所以，我 e5 將來是無可能做布店 e5 頭家。若是 an2-ne 講，我實在無需要 ti7 chia 繼續浪費時間ah。阿爸，我 ma7 無願意講，我 ti7 事業上 iah-boe7 成功進前 著 an2-ne 轉去咱庄腳。為著 be"}
{"text": "h 顧全頭家 e5 面子，我想我應該先轉去庄腳，等另外chhoe7著頭路了後才 koh 起來台北。我寫批 hou7 阿爸需要用漢字來寫，為著 beh 寫這張批，開了我足濟 精神。好佳哉公學校畢業了，ti7 外口 leh 食頭路 e5 時陣，每一暗，我攏 kah 阿爸學讀論語，所以，chit-ma2 tu2-a2 好會使用著。過去，我 ma7 試用漢字寫過批，原底是為著厝邊隔壁會來拜託我替 in 寫批，我驚我會漏氣，所以特別加強去學 e5，想 boe7 到 ti7 這 個 時陣 koh 真正有路用ah。\nM7 過，阿爸寫批來講，阿母看著我寫 e5 批對我有這款 e5 想法感覺足失望。阿爸講，有一句俗語，一理通著萬事解，只要會tang3完完全全了解一項代誌 e5 道理，其他所有 e5 代誌差不多 ma7 是會tang3了解。所以，in 希望我既然已經 leh上班，著ai3提出耐心 kap 意志，真正來學一寡物件，吸收人生e5經驗才著。阿爸著an2-ne 講ah，我亦會tang3 an2-choaN2 leh？只好面皮結較厚leh，勇敢來面對現實ah。我想我只要 ti7 chia ka7 記數 e5 基礎扑 hou7 好，學會曉，我後擺去啥物所在攏會使做管數 e5 工課。所以，我決心 beh 繼續留 ti7 chia 好好仔扑拚，我 e5 目的並m7是準備將來beh 做大頭家，我只不過是想beh充實我家己 nia7-nia7。所以，我暫時 ka7 心收--轉-來，專心來做我店員記數 e5工課。\n著 ti7 這 個 時陣，我竟然去愛 著一個 查某囡仔。可能因為我ai3管 數而且ai3顧店，所以，我 e5 近視 ma7愈來愈深。每一工做代誌 e5 時陣，我攏一定ai3掛目鏡才看有物件。我 e5 面色本底著較白，平常時，我 ma7 無像其他 e5 店員共款 hiah-ni7-a2 愛講"}
{"text": "笑。所以，in ka7 我號一 個名叫「老古董」。我這個老古董會去談戀愛，其實是因為我 去 tu2 著我細漢時陣 toa3 ti7 台北厝邊 e5 查某囡仔。阮 tau 原本 toa3 ti7 港都，ti7 我七歲 e5 hit 冬，阿爸聽著庄腳一個朋友 e5 苦勸，伊講，ti7 都市內 leh 走 chong5 想 beh 有出頭天 e5 一工，但是，koh 無把握 e5 時陣，不如轉來庄腳發展 ma7 較有前途。因為 an2-ne，阮兜著 ui3 台北搬轉去庄腳，買一塊土地，開始經營一間打粟仔 e5 店。但是，ma7 無 因為 an2-ne 趁著大錢。頭 tu2-a2 講著 e5 hit-e5 查某囡仔，著是留 ti7 我記憶中 e5 查某囡仔，伊 e5 名叫阿蘭。\n我第一 kai2 tu2 著 阿蘭是 ti7 有一冬 e5 正月，阿蘭穿一 su 真 sui2 e5 衫，beh 去接嫁出去外地 e5 阿姊轉來厝--裡。阿蘭穿 hiah-ni7-a2 sui2 e5 衫，而且koh 坐轎 e5 關係，原本著真有大小姐氣派 e5 阿蘭，看--起-來 koh 較 sui2、koh 較妖嬌。我 kap 一 tin7 猴囡仔企 ti7 阿蘭 in兜門腳口 leh tau3 鬧熱。看著阿蘭 hiah-ni7-a2 sui2，我看到嘴開開，嘴瀾強 beh 流--出-來。著 ti7 hit當時，其中有一個囡仔 thiau-kang beh 欺負阿蘭，伊大聲喝講阿蘭beh 出嫁 loh，阿蘭 beh 做新娘 loh。我 kan-taN 看 著 阿蘭目頭 kat-kat，無啥歡喜。「Phui3」一聲，嘴瀾著向阮這 peng5 phui3--過-來。所有 e5 囡仔攏走了了，阿蘭 e5 嘴瀾 tu2-a2 好 phui3 ti7 我 e5 面頂懸。等我發現發生啥物代誌已經 boe7-hu3"}
{"text": "ah。所以，我只好無啥爽快哭面哭面轉去厝--裡。到厝了後，我 koh 驚阿爸是 m7 是有看著 tu2-a2 發生 e5 代誌。阿蘭 e5 頭毛 pak8 了若像田嬰款，伊 e5 面足 kou2-chui，若像尪仔。但是，伊發脾氣 e5 時陣竟然是 hiah-ni7-a2 chhiah。雖然伊是一個查某囡仔，看著伊 hit 款 chhiah-pe5-pe5 e5 面，我 ma7 強 beh tong3-boe7-tiau5想 beh ka7 扑。著 an2-ne 我亦無 機會 kah 阿蘭講著 話，阮著 歸家伙搬去庄腳ah。去庄腳 了後，我 ma7 定定會去想著 阿蘭。以後漸漸大漢，我才瞭解是 an2-choaN2 阿蘭會 hiah-ni7-a2 受氣，伊受氣 m7 是無 原因 e5。阿蘭自細漢著是一 個早熟 e5 查某囡仔，伊一直認為講，in兜所有 e5 財產 kap ke-si 應該攏是伊 e5 物件。而且，伊絕對無 beh 嫁去別 e5 所在。伊對伊 e5 阿母 講，這個厝是伊 e5，應該出去 e5 是伊 e5 阿兄。阿德ah，你看leh，伊 這款e5個性有啥人敢娶伊做某leh？ \n阿蘭 e5 老母希望我會tang3 替伊講幾句話，但是我 m7 知 beh an2-choaN2 講 較好，kan-taN 會tang3 憨憨 企 ti7 hia，m7 知 beh 如何是好。個性 hiah-ni7-a2 強 e5 阿蘭去 hou7 人講beh 出嫁，當然是會受氣。只是hit當時看著阿蘭 kou2-chui e5 形影，我看 kah 憨--去，所以，m7 才會閃避 boe7-hu3，硬死去 hou7 嘴瀾 phui3--著。Ma7 是因為 an2-ne，我才會定定去想著阿蘭。\nTi7 庄腳，像我這款 e5 少年人自然有誠濟媒人婆會來阮兜提親，但是我瞭解，若無像阿蘭 hit"}
{"text": "款--e5 查某囡仔，我是 boe7 chhin3-chhai2 答應--e5。\n雖然講我是hiah-ni7-a2 思念阿蘭，但是阮兩人既然著已經分開 ti7 無共 e5 所在，beh koh 有鬥陣 e5 機會是無啥希望。Chit-ma2 已經 m7 是一 個浪漫 e5 時代ah，ti7 這個以金錢為主 e5 社會，以阿蘭這款條件 e5 查某囡仔，差不多已經 hou7 to2 這個所在，好額人 e5 子 phaN7--去ah。所以，我老早著無 koh leh 數念有可能會tang3 kah 阿蘭鬥陣。Ma7 是因為 an2-ne，我來到台北了後，我雖然有想著古早時代 e5 代誌，但是並無特別去想著阿蘭。M7 過，m7 知是好命 iah 是歹命，我懷疑阿蘭著 ti7 阮店隔壁 e5 雜貨店 leh 食頭路。每一工 e5 早起，我 ti7 店頭前 e5 亭仔腳 leh 掃塗腳 e5 時，我攏會去看著隔壁店一個若像阿蘭 e5 女店員，害我一直想 beh 知影，到底 hit 個是 m7 是阿蘭--leh？著 ti7 我每一工烏白亂想 e5 日子中，有一 工早起，hou7 我去 tu2 著阿蘭 kap in 媽媽來阮店買物件。Hiong5-hiong5 看著 in，我 ma7 無 想 hiah 濟，chhong-chhong pong7-pong7 著掃帚提leh，走去問講，你是 m7 是阿蘭？ah 你是阿姆著m7？我是為德la。古早 toa3 ti7 lin2隔壁王進山 e5 後生為德la。Hou7 我驚一下，阿蘭 e5 老母表現出一付 boe7-thang 相信 e5 表情，憨 ti7 hia。想規半晡才 hou7 伊想著，笑講，ah，你是阿德houhN。已經 hiah大漢ah，差不多 boe7 認 chit ah。我 ma7 ti7 這 個時陣才 去想著，頭 tu2-a2 家"}
{"text": "己 chhong-pong7 e5 行為實在是足歹勢。\n阿蘭 kap in 老母並 無特別表現出足歡喜 e5 表情 iah 是對過去足懷念 e5 心情。我想，都市 e5 人是boe7 一直活 ti7 過去。手提著掃帚，我煞感覺 m7 知 beh 如何是好。\n「看著lin2 hiah-ni7-a2 有元氣，實在是足好 e5。阮老爸 kap 老母 ma7 真好勢。」 \n「an2-ne ou，後擺 in 若來台北 chhit-tho5，才請 in 來阮兜坐la。」 \n「好，多謝阿姆。」 \n我日思夜夢 e5 重逢著 ti7 這幾句簡單 e5 對話中結束。in 母女若像急 beh 去to2位，我 ma7 歹勢 koh ka7 in ko-ko-tiN5，繼續懷念過去 e5 代誌。只好 講，「請lin2有閒時，來阮庄腳 chhit-tho5，阮阿母一定會足歡喜 e5。」 \n「好ah，阮有閒時一定會去。你ma7 一定ai3來阮兜坐ou。」 \n阿蘭若像真勉強 kah in 老母打一 個招呼著入去店--裡ah。這可能著是所謂 e5 緣分。自 hit 工了，我著會使逐工kah 阿蘭講話ah。我 e5 心若親像發春 e5 馬仔共款，歸工攏是leh想阿蘭。熱天了後，每一暗攏是足熱足熱，逐家攏睏無啥會去。所以，阮著合起來出錢去買枝仔冰。有一 kai2，我想 beh ka7 細漢時陣 e5 代誌講 hou7 阿蘭聽。\n「阿蘭，你 kam2 iah 會 記得你 phui3 嘴瀾 ti7 我 e5 面這件代誌leh？」 \n我若會tang3 ka7 這個 hou7 人 數念 e5 代誌 講 hou7 阿蘭聽著 好 loh。我 m7 敢有 koh 較濟 e5 向望。我 kan-taN 希望會使 ka7 我囥 ti7 心肝頭 e5 思慕 kap 苦楚表達出來，假使 若是 an2-ne 分手，我 ma7 無怨恨a"}
{"text": "h。這著若像我自伊 hia 借物件著ai3 ka7 物件還伊共款，我對伊 e5 思念是因為伊 hou7 我 e5，所以 ka7 我心內 e5慕情全部講 hou7伊聽，然後希望會tang3 一 個人冷靜一下leh。我若像身軀頂懸揹一個足大足重 e5 包袱仔，我真想 beh ka7 這 個包袱仔囥--落-來，好好喘一口氣leh。我看著 伊 kah 別人講話，笑微微，我心肝頭著足 boe7 爽快。我明明著是 leh 怨妒。雖然講 我一向 攏 認為怨妒是弱者 e5 行為，但是，我家己 ma7 無 啥辦法。我真正是逐家講 e5 老古董。所以，我一直 ti7 我 e5 心內罵我家己老古董，無 路用，輕視我家己。我 boe7-tang3了解我 e5 同事是 an2-choaN2 會tang3 對查某囡仔無啥感覺。平常時，in 講話足黃、足粗，但是 in koh 無愛談戀愛，in 這 款人到底是憨人 iah 是巧人leh？我一面食枝仔冰，一面恬恬 leh 想。我看著 in 互相 leh sai2目色，若像 leh 懷疑我這個老古董是會曉食枝仔冰無？ M7 過，我是為著戀愛leh 傷神，為著美麗 e5 姑娘 leh 煩惱，我絕對 m7 是憨大獃。我感覺我對感情 e5 無奈 kah in 無聊 e5 對話比較起來，是加足高尚。\n比較較奇怪 e5 是，我對我細漢時 hou7 阿蘭 phui3 嘴瀾 e5 代誌並無 hiah-ni7-a2 在意，顛倒是 hit 工 阿蘭 kap in 阿母來店內對我冷淡e5態度，hou7 我感覺真失望。所以，我無勇氣進一步去 kah 伊講話。我 ti7 心內對我家己 講，m7-thang 去自作多情。我反省我家己，kan-taN 去 tu2 著一個查某囡仔，我著 ka7 家己 e5 希望 kap 前途攏囥去邊仔，若是 an2-ne 著無男子漢 e5 氣概ah。我甚"}
{"text": "至想 beh 跪 toa3 阮父母 e5 面頭前，向 in 謝罪。但是，戀愛 e5 心情若親像 一隻無人會tang3 控制 e5 野馬，伊老早著跳離開我 e5 肉體，甚至 ti7 夢中 ma7 是toe3 阿蘭 e5 形影 leh chau2-chong5 loh。我家己看 著 我家己過這款痛苦 e5 日子，ti7 心肝內，對阿蘭是有一份愛意，但是 ma7 有一份怨恨 e5 無奈。愛意 kap 怨恨共款攏是一種痛苦 e5 感情。\n為著 beh 對抗這款無奈 e5 心情，我只好認真讀冊。不管是偉人e5 故事 iah 是小說，只要有冊thang 看，我著是leh 看冊。Ma7 因為 an2-ne，我 hou7 頭家警告幾a7-tau2 ah。我 ti7 店內面 e5 信用 ma7 因為 an2-ne 攏失去ah。頭家向經理講我是一個無認真 e5 少年家，對店無盡忠，是一個 lam2-noa7 e5 人。這款歹名聲無偌久著 ti7 店內傳--開。這 hou7 我感覺真無 公平。店內管數 e5 部份，我攏處理了真認真，而且無一屑仔差錯。我管 e5 數簿 m7-bat hou7 頭家講過任何 e5 不滿。我只是作數以外 e5 時間 ma7 無 beh 出去外口，定定一 個人關 ti7 店內讀冊 、過日子 an2-ne nia7-nia7。Ti7 這段時間，我對行出店面有一種 講 boe7 出 e5 驚惶。熱天一到，店面外口 e5 街仔路充滿著鬧熱 e5 氣氛，我 e5 痛苦著 koh 較深。可能因為我感覺這場戰爭 m7 是 kan-taN四五冬著會結束，ai3有長期戰爭 e5 心理準備才會使。店內 e5 女店員 ma7 受著我 e5 影響，定定會提起 著戰爭 e5 局勢，雖然 boe7-tang3 講是完全受著我 e5 影響，但是 in 會三不五時走來辦公室來看報紙，了解局勢，這是事"}
{"text": "實。\nTi7 民間組織了一個皇民奉公會，做生理 e5 頭家 ma7 定定聽講會提出真濟無共 e5 意見 kap 計畫。Ma7 因為 an2-ne，我煞無法度繼續 ti7 辦公廳來讀冊ah，因為逐家攏開始學我走來看報紙，經理發脾氣 ka7 我罵到臭頭屎。為著 beh 向伊提出無言 e5 抗議，我 企 ti7 店--裡 e5 時間是愈來愈長。時間已經到六月底，政府公布了台灣本島志願兵 e5 辦法。我若像 hiong5-hiong5 覺醒共款，想著一個男子漢應該有 e5 作為。一時間，我 e5 心情起起落落，ma7 m7 知是 an2-choaN2，竟然目屎著 an2-ne 流--落-來。\n想著ti7 故鄉 e5 阿爸 kap 阿母，我 e5 心情是 koh 較沈重。查甫gin2-a2流目屎 m7 知是 m7 是真正 hiah-ni7-a2 無路用？若真正是 an2-ne，我家己 na3 有啥物男子氣概thang 講leh？每一 kai2 看著阿兵哥 phaiN7 槍行 ti7 路--li2，我著有一種欣羨 e5 感覺，想 beh kah in 共款。所以，我想 beh 去 作兵。我 e5 父母 kap 別人 e5 父母無共，in 是明理而且 kheng2 為家己 e5 子兒設想 e5 父母。我想，in一定會tang3 了解我想 beh ti7 精神生活上突破現狀 e5 心情。不管如何，我是無法度繼續過這款 e5 日子ah。去作兵這件代誌著 tu2-a2 好若像是 ka7 我這個人提出來做一個評斷。查甫人著是ai3去作兵，ai3通過這款 e5 考驗才會使。M7 過，我 m7 知阿爸 kap 阿母 e5 心肝底是 m7 是以我會tang3 ti7 這間店做十冬 e5 店員來感覺著驕傲leh？我想咱查甫子著一定ai3去作兵，才有法度 ti7 這個社會企 起。Ti7 戰場戰死絕對是比破"}
{"text": "病死去 iah 是歸工關 ti7 厝內 hip--死 koh 較 有男子氣概。會tang3 為著一個目標不斷向前行，以這種歡喜 e5 心情，甚至會tang3 對國家有貢獻，這著是我 chit-ma2 全部 e5 向望ah。上 kai2 thiong3 e5 著是我會tang3 利用這個機會對阿蘭講一句離別 e5 話。隨著中元節愈來愈接近，鬧熱 e5 氣氛愈來愈厚，暗時 ma7 愈來愈熱。有一工，tu2-a2 落過西北雨了 e5 黃昏，我決定 beh 來去chhoe7阿蘭。\n店面關了後，差不多十點ah。我拒絕其他朋友 e5 邀請，我講我 beh 來去一個熟悉 e5 朋友 tau 拜訪。然後，我著 toe3 ti7 阿蘭 e5 後壁面，一直行到永樂町附近，我才 ka7 阿蘭叫tiau5。\n「阿蘭，我想 beh ti7 最近辭掉店內 e5 工課，chit-ma2 tu2-a2 好 beh 去lin2 兜向阿姆告辭。咱是細漢時陣 e5 厝邊，我若 ka7 阮阿母講，伊一定會足思念lin2 e5。」 \n「an2-ne ou ........」 \n看著阿蘭頭 tam3 hou7 低低，冷淡 e5 回答我 e5 問題，我感覺真明顯，阿蘭另外有代誌囥 ti7 心肝內。所以，伊並無 ka7 我 e5 話當作一回事。伊 leh 煩惱伊家己 e5 代誌。\n「阿姆有 ti7 咧無 ？」 \n「可能有 ti7 咧。」 \n聽著伊 an2-ne 講，我較放心ah。但是，阿蘭若像 beh 哭--出-來款，an5-an5 抱著雨傘，行足緊，若像是 leh 趕路leh。我想阿蘭若是無歡迎我去 in兜，伊一定會講 in 老母無 ti7 咧才著，所以，我 ma7 toe3 ti7 伊 e5 後壁，行了緊緊。阿蘭恬恬攏無講話，hou7 我感覺胸坎有一口氣喘 boe7 去共款。到阿蘭 in兜了後，我發覺阿蘭 in兜內有"}
{"text": "差不多兩三個家族 toa3 鬥陣。看著阿蘭轉來，有一 個 kah in toa3 鬥陣 e5 阿婆著來 ka7 阿蘭講，in 嫁--出-去 e5 阿姐 e5 囡仔 tu2-a2 好滿一歲，in 阿姐 e5 翁婿來厝--裡接 in老父 kap 老母去食飯ah。阿蘭提一條椅仔 hou7 我坐，伊講：「阿母 in sui5 著轉來，你坐一下。」然後，伊著入去房間。我想伊可能是 beh 去 ka7 雨傘 kap 伊 e5 物件囥hou7 好勢。我 tong3-boe7-tiau5 問伊：「阿蘭，是 m7 是發生啥物代誌leh？」聽著我 an2-ne問，阿蘭 e5 目屎煞 chhap8-chhap8 滴--落-來。我緊 ui3 椅仔企--起-來，走去房間 e5 門腳口。\n「阿蘭，到底發生啥物代誌leh？咱出外食頭路 e5 人是 boe7 使流目屎ou，若流目屎著是 kap 認輸共款ou。」 \n原本想 beh 安慰阿蘭講食頭路 e5 人 boe7使流目屎，但是，阿蘭是愈來愈傷心，伊講伊 ma7 無想 beh 繼續 ti7 店內做ah。\n「是 an2-choaN2，hou7 啥物人欺負leh？」 \n「.............」 \n「會tang3 講 hou7 我知影無？」 \n阿蘭一直搖頭。\n「到底是 an2-choaN2 la？」 \n「.............」 \n「阿蘭，我 e5 印象中，你是一個堅強 e5 女性，但是，今仔日到底 na3 會 an2-ne？」 \n阿蘭愈哭，我愈煩惱，我心內想，到底是啥物人敢欺負阿蘭，我明仔再一定替阿蘭報仇。\n「阿蘭，有啥物代誌我來替你解決。」 \nToa3 鬥陣 e5 阿婆 ma7 聽著阿蘭 e5 哭聲，我是愈來愈急。\n「Ma7 m7 知是 an2-choaN2，阿蘭著一直哭 boe7 停？」 \n「阿蘭，今仔日 na3 會 hiah-ni7-a2 愛"}
{"text": "哭leh ？」 \n阿婆 ma7 來到我 e5 邊仔 關心阿蘭，這個時陣阿蘭才講出原因。\n「我 e5 雨傘去hou7 人燒一空ah la。」 \n「Ti7 to2位leh？我 na3 會看無 ？」 \n阿婆若像發生啥物大代誌共款，走入去囥雨傘 e5 房間，ka7 雨傘扑開檢查。\n「To2位leh？M7 是好好 kap 早起共款leh？」 \n「有la！你看 chia 有一空。」 \n阿蘭 ka7 雨傘搶--過-來，ka7 雨傘 去 hou7 火燒著 e5 所在比 hou7 阿婆看。我 ma7 倚過去看。我看著阿蘭白幼幼 e5 手，指著差不多一 個人手指大 hou7 火燒--過 e5 空。\n「為啥物人 beh 燒你 e5 雨傘leh？」 \n我 na2 問，ma7 na2 瞭解這枝雨傘對阿蘭 e5 重要性。ui3 阿蘭 in tau e5 經濟狀況來看，阿蘭食頭路 ma7 已經四五冬ah。但是，伊 e5 薪水 ma7 才一個月十八箍nia7-nia7。伊 beh 買一枝值十二、十三箍 e5 雨傘並 m7 是hiah-ni7-a2 簡單 e5 代誌。買著俗物件，用無兩 kai2 著歹--去，所以，伊儉半冬 e5 錢來買這枝較好 e5 雨傘。用著才好 e5 雨傘，伊當然是會提出來展 hou7 厝邊隔壁 e5 人看。我會tang3 瞭解伊 提 hou7 in 看 hit 款歡喜 e5 心情。雖然是 kan-taN 燒一空細細空仔，對阿蘭來講可能是燒著伊 e5 第二性命共款。我感覺這 e5 燒阿蘭雨傘 e5 人實在是可惡，真想 beh替阿蘭出一口怨氣。\n「Ka7 我雨傘燒一空 e5 人 ma7 m7 是 thiau-kang e5 la。有一個女店員 ka7 我講，頭家食薰 e5 時陣，無注意去 ka7 iah-boe7 hoa 去 e5 番仔火lak入去我 e5 雨傘。所以，才會真歹運去燒著一"}
{"text": "空。」 \n「原來是 an2-ne ou，雖然講伊 m7 是 thiau-kang，但是，伊 kam2 家己 攏 m7 知影leh？」 \n「伊有看著當然是知影才著。」 \n「好loh8 la，阿蘭，我想你著ai3看較開leh。有時陣，這款代誌你 ka7 當作是你較衰，會tang3 an2-ne 想，你會感覺較好過lah。」 \nTi7 這個時陣，我會tang3 完全瞭解是 an2-choaN2 阿蘭會 hiah-ni7-a2 傷心。這個悲劇 e5 發生，主要 e5 原因是因為頭家看著 e5 hit 空 kap 這個女店員所看著 e5 hit 空所代表e5 意義是無共e5。為著雨傘去hou7 燒一空著 hiah-ni7-a2 傷心，這恐驚 e5 m7 是好額人會tang3 了解 e5 代誌。假使若有想著，ma7 無可能願意為著食一枝薰來賠一個女店員十二三箍。\n「阿蘭，m7-thang 為著雨傘 e5 代誌 koh 受氣loh8。一枝雨傘並無法度來代表一個人。自從我來到台北了後，我才了解，我所尊敬 e5 人是腳踏實地 e5 人，並 m7 是 hit款穿衫穿 kah sui2-sui2-sui2 e5 人。逐項代誌攏學別人是無法度來表現出一個人 e5 個性。阿蘭，你可能 ma7 知影，店內 e5 人攏叫我老古董。M7 過，我今年 ma7 才 tu2-a2 二十歲。我若無記 m7 著你今年是十九歲houN？」 \n阿蘭 ti7 這個時陣 ma7 已經無 leh 哭ah。伊行出房間，我 ma7 toe3 伊行--出-來，坐 ti7 tu2-a2 搬--來 e5 椅仔。\n「阿蘭，細漢 e5 時陣，你 phui3 嘴瀾 ti7 我 e5 面頂懸這件代誌，你 iah 會記得無 ？hit 個 時陣，你是一個個性真強 e5 人。」 \n阿蘭 講 ：「Kam2 有這款代誌，我 na3 會攏 boe7 記得"}
{"text": "leh？」伊表現出真無法度相信 e5 表情，m7 過，伊 e5 面已經有微微仔leh 笑ah。阿蘭替我將茶杯仔斟茶斟 hou7 tiN7。\n「我真懷念咱細漢時陣 e5 代誌。但是，我 chit-ma2 著 tih-beh 去 作兵ah。所以，我 thiau-kang 來恁 tau 向lin2告辭。雖然，正式入去作兵應該是 ti7 明年 e5 代誌，m7 過，我 beh 先轉去 庄腳好好鍛鍊我 e5 身體。若是繼續留 ti7 台北，恐驚我 e5身體會愈來愈差，愈來愈無路用。Ti7 chia，垃圾 e5 空氣，鬱卒 e5 代誌規大堆，心情一直無講 kai3 好。」 \n講到 chia，我發現厝邊隔壁 toa3 鬥陣 e5 阿婆，攏 ti7 邊仔 leh看好戲款，偷偷 仔leh 講細聲話。阿蘭 e5 心情已經真亂ah，我無願意 koh 因為我 e5 代誌來 hou7 伊操煩。所以，我想我恬恬來聽伊講啥物，ma7 好加了解阿蘭 e5 代誌。阿蘭聽 了我 e5 話 ma7 若像受著感動 e5 款，伊 e5 目珠一直看塗腳，若像是 leh 懷念過去 e5 代誌。伊 e5 面色 ma7 ti7 這個時陣變了較好看，伊 e5 目珠 ma7 三不五時 e5 看 ui3 我 chia 來。\n「我無願意繼續過這款 e5 日子ah。Chit-ma2 tu2-a2 好有一 個真好 e5 機會來改變。假使我 e5 意願若有法度來實現，若 an2-ne 老古董著會變作阿兵哥loh。」 \n「若 an2-ne 著足好ah。我會寄物件去 hou7 你。」 \n「阿蘭，你 m7 免寄物件來 hou7 我，你只要有時間寫批來 hou7 我著會使 loh。」 \n一時間，我若像有 hit 種已經去作兵 e5 心情共款，目屎是強 beh 流--出-來，話 ma7 強 beh 講 boe7 落去。\n「為德兄，你真了不起，是"}
{"text": "an2-choaN2 人叫你老古董你攏 boe7受氣leh？」 \n「我若是真正受氣，我 m7 著ai3 kah 人oan-ke？所以，我想 beh 用辭掉頭路來 hou7 逐家了解我 e5 勇氣。Hia e5 人 攏是一寡 m7 敢辭頭路 e5 軟腳蝦。假使，我若會tang3 ti7 逐家 e5 面頭前提出辭職，我想這一定是一件真趣味 e5 代誌。」 \n「講e5 ma7 是。」 \n「阿蘭，我另工才 koh 來拜訪你好ah。今仔日已經真晏ah，才請你替我向阿姆問安。」 \n「Iah 早 leh ma7。」 \n「我想我 iah 是另 kang 才 koh 來拜訪好ah。」 \n我 ui3 椅仔企--起-來，看著阿蘭 e5 目珠 leh看我，我 e5 面若像紅--起-來。想著我 iah 有足濟話想 beh 講，但是，kan-taN 講無一半 nia7-nia7，我若去 hou7 人 ui3 後壁面 ka7 我牽 tiau5 leh 共款。\n「為德兄，你若真正去作兵，我一定會寫批 hou7 你。」 \n「好，我才等你 e5 批。」 \n我 ui3 阿蘭 in 兜行--出-來，接觸著外口清涼 e5 空氣，我若像感受著阿蘭 leh 寫批 hou7 我 e5 hit 種感覺。阿蘭若真正寫批 hou7 我，我 ma7 iah 是家己一個人，想著 chia，我有一種講 boe7 出 e5 寂寞 ti7 心肝內。Ka7 阿蘭一 個 人放 ti7 厝--裡，我對阿蘭 e5 家族 ma7 有感覺著不滿。Gia5 頭看著滿天 e5 流星，我扑算 beh 沿溪仔邊行轉去宿舍。這個時陣，我有一種想 beh 放 sat 一切，開始我另外一種無共 e5 人生 e5 衝動。m7 知是 an2-choaN2，我竟然想 beh 行 ti7 淡水河邊，大聲唱出軍隊中定定 leh 唱 e5 進行曲。突然間，我發現著我 e5"}
{"text": "「Sam，拜託--e5 lah，講古hou7阮聽，好無？」Harry kah我那趖去Sam e5身軀邊，那teh講。暗時 e5 厝內hou7 壁爐 e5火光照 kah 紅kong3-kong3。這個時陣 Lois 阿姑 tng-teh 無閑拭茶具，弄kah khin-khin-khong3-khong3。Ti7 壁爐 e5另外一爿，阿媽恬恬仔teh補一腳藍色 e5 長襪仔。\nHit當時並無雜誌kah日報。只有按 Boston來 e5「Columbian衛兵週報」。內底kan-taN有一屑仔新聞kah評論nia7-nia7。較趣味e5物件，像講bang3-ga3、小說抑是詩，ma7強beh看be7著。Ti7 Old City，除了選舉抑是感恩節以外，chia並無戲園、歌劇；ma7無 party 抑是扑球比賽。當冬天beh來e5時，日頭早早就落山--a。Chhun--e5只是恬靜e5暗暝。因此chhoe7 gi7-niu7度時間就變成一件誠要緊 e5 代誌。因為 an2-ne，hit 當時ti7壁爐邊講古 to7 誠值得hiau-pai。社會上流傳 be7 少 kah 爐火相牽連 e5 民間故事。故事攏是ti7火灰亂飛e5影光下進行，對象攏是一寡較無膽e5人。Hit 陣上時行--e5 就是老歲仔ka7 in 少年時代e5故事講hou7少年家聽。Chia e5 故事包山包海，有戰爭、冒險，有深山林內e5生活，有hou7人掠去做奴隸 kah 偷走 e5 Indian人，有熊、野貓、豹kah響尾蛇，ma7有ang-i5 kah cho3-hiang3等等。\nHit當時 New England 大部份抑 koh 是一片無開發 e5土地kah樹林。內底彎彎越越e5小路，神秘 e5 冬風不時teh大聲哮叫，參著奇怪koh kaN2-na2永遠be7 煞 e5吵鬧聲。危險e5海 kiN5，強"}
{"text": "koh 有力 e5 大西洋 e5 海泳一陣一陣若像teh大聲喝hiu伊 e5 悲傷共款。Hit 陣 gau5 講古e5人一定是囡仔上合意e5人，ti7 別人厝內 ma7 一定是坐ti7倚爐邊較燒e5所在。Ti7舊城內底，咱會使講 Sam Lawson 是上 gau5 講古 e5 一個。\n「緊--e5 lah！緊 ka7阮講一個較奇怪 koh 特別 e5 故事 lah。」Harry沿路講沿路倚--過-去，藍色 e5 目珠 thi3 kah 開開開，he 是一種充滿期待 e5 眼神。\n「無m7著！我知影足 che7 奇奇怪怪 e5 代誌。」Sam一面講一面kek kah足神秘--e5 相對爐火 hit 爿。「為啥物我 to7 愛講 hou7 一寡無膽 koh 假勇敢e5人聽？」 \n「拜託 e5 lah！Ka7 阮講 lah！」 \n「為啥物 我 to7 愛hou7 lin2 驚 kah 半 sio 死？」Sam 用懷疑e5態度講。\n「Ou2！M7-thang lah！你be7 lah，」阮兩個同齊喝--出-來。\nM7-koh Sam ma7是kek恬恬，其實伊心內是足愛講--e5。伊 thiau-kang giah8起一支火鉗想 beh ka7 壁爐內底 e5 柴枝 ngeh 做兩節，無張持煞噴kah灶頂攏是火炭。\n「拜託leh！Sam Lawson！」當teh洗碗 e5 Lois 阿姑誠受氣teh喝。\n「Lois小姐，你一屑仔to7 m7 免煩惱，」Sam 假做誠鎮靜teh講。「我kan-taN beh ka7柴枝 ngeh 做兩節nia7-nia7，siang2 知影…我chit-ma2 to7隨ka7 清 hou7 清氣。」伊續leh講。當伊跪 ti7 灶頂e5時，因為 siuN 出力，san2 koh薄板e5身軀煞變kah紅kong3-kong3，kaN2若親像一pha"}
{"text": "燈仔火leh。\n「好！」伊講。伊ka7灶頂e5火炭掃清氣，順續拾入去壁爐內底。因為sak kah siuN入去，煞去hou7 火燒著手 chaiN2 尾仔。「我看 Lois 家己上濟ma7 an2-ne nia7-nia7！我 tiaN7-tiaN7 teh 掃灶台，因為火攏是我 teh 起 e5。M7-koh Lois總是 hiah-nih8 慣勢看我 teh 做，攏 m7-bat ka7我 o-lo2 過半 kai2。Che若親像Parson 牧師 ti7 佈道 e5 時陣所講--e5：「人總是 m7 知影thang同情 kah 疼惜別人。」 \n「Sam，緊講hit個故事lah，」Harry kah我兩個人沿路sai-nai，沿路ka7 伊 giu2 去壁角 e5 椅仔 hia 坐落來。\n「Lin2 chia e5 少年家！」Sam講。「永遠 to7 be7 滿足：講古 hou7 lin2聽，lin2若親像狗仔teh食肉共款，攏是 chheN 狂吞，無 teh 用嘴齒哺。一個聽煞 to7 隨 beh 要求另外一個。Lin2 chit-ma2 到底想 beh 聽啥？」 \nSam tiaN7-tiaN7 teh 講古 hou7 阮聽。故事其實攏強 beh 有編號--a。阮差不多攏會當背出伊講--過 e5 故事，chham伊 to2 位講m7著一屑仔 ma7 攏知影kah一清二楚。M7-koh 阮對 chia e5 故事 ma7 是足興--e5，一點仔to7 be7 厭sian7。當伊講kah較恐怖 e5 時陣，阮ma7是會驚 kah phih8-phih8-chhoah，趕緊爬去伊 e5 身軀邊。阮永遠攏是上好欺騙 kah 上無膽 e5 聽眾。特別是今暝，外口 e5 風若像 ti7 阮阿公 e5 厝邊 teh 練宋江陣 leh，喝 kah 大細聲。倉庫、灶腳 kah 地下室"}
{"text": "e5 門扇 hou7 in 搖 kah chi3-chi3叫。若像是逐扇門攏是魔神仔共款，厭 sian7 外口陰冷e5天氣，想 beh 入來厝內 bih 燒。\n「好，猴囡仔，」Sam 誠神祕teh講，「Lin2 想 beh 聽啥？」 \n「Ka7阮講“緊落--來，緊落--來！”hit個lah！」阮兩個做伙喝--出-來。這個故事 ti7 阮心目中是排第一kham2--e5。\n「Lin2這 kai2 be7 使 koh 驚著 a ou5，」Sam 若像老父 teh ka7 阮教示。\n「Ou2！阮 ti7 tang 時 bat 驚--過？」阮兩個同齊抗議。\n「甚至落去地下室，亦 m7 驚？」Sam用一種誠細膩 e5 口氣問。「假使你 chit-ma2 ti7 地下室，蠟條 koh hoa 去 ma7 共款？」 \n「我才 be7 驚 leh，」我應講，「我啥物 to7 m7驚！」 \n「好，既然 an2-ne，」Sam接leh講，「我 to7 ka7 lin2講這個故事。我會記得，這個故事是 Eb Sawn 隊長ti7我差不多 lin2 chiah大漢 e5 時 ka7 我講--e5。」 \n「Eb Sawn隊長是一個值得尊敬e5人。Lin2 阿公 kah 伊算誠熟。伊beh死進前 ti7 Dedham教會做執事。當獨立戰爭開始e5時，伊ti7 Lexington leh食頭路。伊算是一個誠巧 e5人。Bat ti7 chia kah Boston 中間往回駛馬車載貨kah hiam3 精牲趁錢。伊kah lin2阿媽 e5 叔伯小妹 Lois Peabody 結婚。Lois小姐是一個真聰明 e5 cha5人。我 bat 聽伊 ka7 我講過一個in翁 ka7 伊講--過 e5 故事，竟然kah in翁 ka7 我講--e5一模一樣。Kiam2-chhai2 我會當像聖經內底e5 Ma"}
{"text": "thuselah 共款活到九百歲，我永遠to7會記得這個故事。」 \n「Lin2 kam2 知？較早ti7逐冬差不多是春、秋天 e5 kha-tau，tiaN7-tiaN7有一個查甫人 chah物件來chia附近賣lin-long。伊e5名叫做 Jehiel Lommedieu。無人知影伊確實是按 to2 位來。伊無 saN2 愛講話，m7-koh 一般在地 e5 cha5人真合意--伊，in 攏足 it 著伊beh來 e5。誠歹理解為啥物chia-e5 cha5人 khai3 會 hiah-nih8 合意--伊。」 \n「雖然伊看--起-來有一點仔落魄，烏礁 san2，腹肚若魚肚leh，會使講無啥 thang chham人比並。但是 in ma7 是足合意伊。Ti7 Lommedieu beh 來 e5 幾 lo7 禮拜前，in to7 開始 按算 beh an2-choaN2 準備物件來款待--伊。做薑餅、鹹酸甜kah Pie，ma7會相爭叫伊留ti7厝內 lim 茶，用上好 e5 食食來 ka7 招待。逐個koh 風聲伊kah Phebe Ann Parker 談戀愛，雖然並 m7 知影到底是 siang2 teh jiok siang2。有一cham7，Lommedieu choaN5 攏 m7-bat koh來--過。Ma7 無人知影是啥原因。尾仔才發覺 Parker bat 接著伊寫e5一張批，講伊 ti7 感恩節進前 beh 來 chhoe7--伊。不過伊並無來。甚至隔年春天 ma7 無 koh 來。上尾 chia e5 cha5 人強強 beh be7 記得伊 a。有人講伊已經死--a，有人講伊走去 Canada；ma7 有人風聲伊 bat 轉來過舊城。」 \n「Parker是一個 bat 世事 e5 cha5人。伊 kah Moss 結婚後，to7 m7-bat"}
{"text": "koh去想過這件代誌。伊看誠破，想講伊an2-ne 做是上好e5選擇。人總是無法度 thang 事事如意。To7 若親像舊年 e5 leng3-gou3 花共款，花開煞就會 lian--去。Lommedieu 會使講強 beh hou7人放 be7 記得 a。」 \n「想起來實在有一點仔悲哀，因為 chia e5 人並無失去啥物。雖然tu2 開始 e5 時陣可能會有一屑仔 be7 慣勢，m7-koh 人總是 ai3 繼續生活，有伊 ti7--e5 無，其實攏共款。一般人攏認為伊 be7 koh 出現--a。不而過，會來--e5 總是會來。伊若像 beh koh 來--a...」 \n「Lin2 知--無，Eb Swan隊長 ti7 3月十九hit日 chhoa7 車隊 kah 一寡精牲 beh去 Boston。Hit 日tu2 好雪落了足大 e5，會使講是幾十冬來上大 e5 一場風雪。因為 an2-ne，幼幼 e5 雪，落 ti7 面--nih kaN2若針 teh chhak8 leh。M7-taN7 an2-ne，sian3--來 e5 冷風強 beh ka7 鼻仔割掉共款。講實在--e5，這種天氣並無適合駛馬車。Eb Swan隊長會使講是 chia 附近上勇壯 e5 一個。伊會當連續幾 lo7日ti7樹林內剉柴，伊 bat 去過 Maine 剉柴區，上厲害 e5 查甫人 ma7 是an2-ne nia7-nia7。M7-koh，像這種三月 e5 冷風 an2-ne teh吹，參天公伯--仔 ma7 擋 be7 tiau5--a，mai3 講是伊。隊長 bat 講--過，假使冷風 na7 直接吹伊 e5 面 khang，伊會當 chih-chaiN3 5分鐘左右。但是像 an2-ne 按四界 sian3 來 e5 冷風，伊 to7 較be7 堪--tit a。」 \n「歸日"}
{"text": "攏是這種天氣。日頭 beh 落山進前伊開始有一點仔擔心，因為伊已經chhoe7無路--a。當天暗e5時，伊根本 to7 m7 知影伊 ti7 to2位。Lin2知影，chit-ma2 雪是滿四界，一片茫霧，根本看攏無。事實上是伊已經行m7著路去--a，伊家己ma7 koh m7知影；結果無張持煞來到 Sherburn e5 Sparrock 麵粉廠。」 \n「Lin2 阿公較早 kah 老 Sparrock ma7算有熟似。伊是一個酒鬼，家己 toa3 ti7 樹林內，專門替人teh磨鋸仔 kah 研麵粉，靠 che 趁食生活。Hit 陣伊 ma7 算是一個有出脫e5青年人。In 某 Deacon Pentengall ma7是一個值得人尊敬 e5 婦人人。M7-koh 命運糟踏人，後來發生了不幸 e5 代誌。」 \n「Ti7 in某死了後，Sparrock to7 攏 m7-bat koh 去教堂做禮拜，連收稅員 kah 議員 ma7 無法度 thang 叫伊 tin2-tang7。當人 be7 記得上帝 e5 恩典 kah天賜 e5 特權e5時，tiaN7-tiaN7 會做出一寡 hou7 人失望 e5 代誌。Lin2 想看 mai7 e5，當所有e5人攏穿 kah sui2-sui2 去教堂做禮拜敬拜上帝e5時，一個活活e5人 saN2 to7 m7 做，衫仔穿 kah 驚人 ti7-toah。伊歸日攏穿共款一 su 衫褲，m7 是倒 ti7塗腳睏，就是去釣魚。你 kam2 會期待伊做出啥物正經e5代誌？伊kaN2若 teh自 chhoe7 死路共款。」 \n這個時陣 Sam thiau-kang 向阮阿公使目尾，ai3伊注意伊 chit-ma2 當 teh編故事，教示阮這tin7囡仔。\n「Eb Swan 隊長伊koh講：當伊行到牆圍仔邊，giah8 頭一下看，發覺天色愈來"}
{"text": "愈暗，風雪 ma7 愈來愈大；伊感覺情形若像 kai3 嚴重 e5 款。牆圍內是一片烏 so5-so5 e5 樹林，伊心內 teh想 若是入去無定著會 koh 較清楚狀況。伊想伊應該 ka7 馬仔按車隊牽--出-來，向前行看 mai3--e5，確定 chit-ma2 到底是ti7 to2 位。所以伊 to7 將伊 hiam3 e5 牛 kang2 先牽入去牆圍內，然後 ka7 馬仔牽出來，跳上馬頂。半騎半 sak 入去樹林內底，當然 m7 知影伊人chit-ma2 ti7 saN2所在。」 \n「行無外久，伊煞來到 Sparrock e5 舊麵粉廠頭前。」 \n「Hit 個所在看--起-來實在chiaN5烏荒。邊--仔有一座按石壁頂 chhiang5 落來e5 大水 chhiang5，流入去一個誠深 e5 水池。水聲聽--起-來有淡薄仔兇狂，ma7 有一點仔凄涼。Eb Swan 隊長用伊 e5 馬 sut 仔柄 long3 門，順手 sak 開門扇，入去厝內。」 \n「Sparrock 這陣坐ti7壁爐邊，手曲邊囥一矸酒。Sparrock 是一個通人知 e5 酒鬼！不過，伊 ma7 是有一寡 be7 嫌得 e5 所在：伊講話是 hiah-nih8歡喜 koh 親切；kai3 成誠歡迎 Eb Swan隊長 e5 款。」 \n「Sparrock 你好！因為外口風雪傷大 koh chhoe7無路，煞來到你chia。」Eb Swan隊長講。\n「我想你可能 ai3 toa3 chia 留到明仔早起。」Sparrock講。\n「伊 giah8 燈仔火，kah Eb Swan 隊長做伙去牆圍仔邊牽牛。伊 ka7 Eb Swan 隊長講伊會使 ka7 牛縛 ti7 麵粉廠 e5 棚仔腳。In ka7 這寡精牲安 tah ti7棚仔腳了後，sin7-soa3 ka7馬車ma7 拖入去內底。這時陣 e5"}
{"text": "風雪 ma7 是koh sng3-sng3 叫，一點仔 to7 無停e5意思。」 \n「因為Sparrock有誠濟按麵粉廠sa過來 e5 柴枋，爐火著 kah足炎--e5。今仔日 e5 爐火應該是 be7 孤單chiah著，因為有足濟人thang 做伴 a。溫暖 e5 爐火總是會 hou7 人 e5 心情加較好。所以 Sparrock 提出伊舊 e5 茶kou2，入 be7 少 e5 Whisky ti7內底。Sparrock 是一個誠 gau5 講古 e5 人。Eb Swan隊長當然 m7 放伊煞。真緊，厝內 teh 講話 e5 聲 to7 強beh大過外口 teh sng3-sng3叫 e5 風聲--a。差不多 ti7 半暝 e5 時，雄雄門扇hou7人 long3 kah pin3-pong3 叫。」 \n「An2-nia5-oe5！He是啥物？「Sparrock喝講。In兩個其實有小可驚著；今暝又 koh是teh 透風落雪，這種 long3 門聲聽--起-來實在誠恐怖。\n「In koh 等一時仔，發覺除了 sian3 著煙筒管 kiN5 e5 風 ki3-ki3 叫以外，to7 攏無動無靜。這個時陣Sparrock只好 koh 繼續講古話仙。無外久pin3-pong3 叫 e5 聲比原來 koh 較大聲，kaN2若 beh ka7 門扇 long3 破共款。」 \n「Hm2...，假使是妖魔鬼怪，咱上好緊 ka7 門扑開 hou7 伊入--來。」Sparrock 講。所以，伊就起身過去 ka7 門扑--開。其實伊早 to7 知影絕對是Ketury。我想lin2可能攏 bat 聽過 lin2 阿媽講過 Ketury e5 代誌。伊較早有 tang時仔 bat 去教會做禮拜。In 先生是一位信仰上帝 e5 Indian 人。M7-koh Ketury 是一個誠 chhiah"}
{"text": "e5 cha5人，beh 感化--伊是比教示一隻野貓抑是豹 koh較難。Lin2 kam2 知影，伊較早來做禮拜e5時，攏是坐ti7專門 hou7 Indian人坐 e5 椅條 hia。當tang Parson 牧師 kah 牧師娘按空闊 e5 走廊行過來e5時，逐個 ma7攏會徛--起-來 tim3 頭扑招呼，kan-taN 伊猶原是坐--e5。而且掠in 金金看，誠無禮貌。伊頷頸仔掛一條 phoah8 鍊，是用響尾蛇 e5 尾liu kah野貓仔e5嘴齒所做--e7。因為hit-kha phoah8 鍊 tiaN7-tiaN7 會發出 khi-khi-kha3-kha3 e5 怪聲，所以逐個攏講伊若像是一個無路用 e5 異教徒 leh。四界teh賴賴趖，to7 若像 hou7 老 Sarpent e5 靈魂附身--著共款。我 bat 親目看伊掠牧師娘金金看，伊 hit 個咖啡色 e5 大頷頸仔親像會當 seh8 一 lian3 共款，不管牧師娘行 kah to2 位 ma7 是 ka7 伊 toe3 tiau5-tiau5。Ti7 in e5 眼中，伊 e5 目珠是足驚人--e5。\n牧師娘一直對每一個人攏誠友善。對 Ketury ma7是共款。逐 kai3 禮拜結束，伊攏會笑 bi-bi ka7 Ketury tim3 頭，表示好意。每次牧師娘行過走廊 e5時，Ketury 會使講 m7-bat ka7 注意--過。Ketury e5 老父是一個真厲害 e5 童乩。人攏 teh 講 Ketury 細漢 e5 時本成是 beh 送 hou7 人祭拜鬼魔用 e5。無論如何，用基督教 e5 方式是無可能感化伊 e5 野性。伊 bat 去過一、二擺牧師館 e5 查經班，m7-koh 牧師無法度 hou7 伊開嘴講半句話。當牧師 teh講經 e5 時，伊總是用一種輕視 e5 態"}
{"text": "度坐 ti7 hia。人teh講，若是古早時陣根本無可能 hou7 伊 an2-ne 繼續落--去。不而過牧師真善良，盡量放 hou7伊去，無 ka7 伊 chhap siuN 濟。逐個攏認為 Ketury 是一個尪姨。上無，伊知影 siuN 濟伊無應該知e5代誌。其實逐個攏小可驚--伊。Eb Swan 隊長講伊這世人 koh m7-bat 看過有人像 Sparrock hiah 驚惶 e5 款，當 tang 伊看著 Ketury 企ti7 hia e5 時。」 \n「為啥物，lin2看，伊可比是凍著霜e5老金瓜藤共款，hiah-nih8 san2 koh liap。伊看--起-來陰險 e5 雙目沿路 nih。伊 e5 面看--起-來若像會 hou7 人頭眩leh。逐個攏 ma7 講不管是 siang2 惹 Ketury 受氣，伊早慢絕對會帶衰--著。所以，無論 ti7 tang 時 Ketury 去 ka7 人 long3 門，逐個總是認為抑是 hou7 伊入--去較妥當。M7-koh 人攏知影伊來拜訪絕對是無 saN2 好空--e5，伊kaN2若風共款，只要有空縫to7 seh--入-來。入來到伊感覺歡喜為止，伊 to7 自然離開，chiaN5 a-sa2-lih，be7 ku-ku-mou-mou。Ketury 雖然會曉講英語，m7-koh 若像 kai3 輕視e5 款，m7是憂頭結面，to7 是一支嘴用 Indian 話seh8-seh8唸。有 tang 時仔，目珠 koh 展 kah 足大蕊兼使目尾，若像看著鬼仔共款 leh。伊絕對 m7 是一個受歡迎 e5 人。不過，逐個攏對伊算誠客氣。」 \n「因為an2-ne 老 Sparrock ka7 伊邀請入來厝內，ma7 無問伊是按 to2位來，抑是 beh 來創啥。不而過，伊知影 in 兜離 chia 上無有二十公里，"}
{"text": "而且外口雪 koh 積 kah beh 腰 hiah 懸。Eb Swan隊長 koh 講隔日早起根本看 be7 出來有任何人 ui3 雪頂懸行--過 e5 痕跡。」 \n「伊到底是 an2-choaN2 去 hia--e5？」我 teh 問。\n「Kam2 講 lin2 m7-bat 看過 teh 飛 e5 落葉？」「A2，伊就是 hou7 風吹來--e5。」Eb Swan 隊長 an2-ne 講。而且我 ma7 誠確定 hit 時陣 e5 風真強。Sparrock ka7伊 chhoa7 入去較燒熱 e5 所在，koh thin5一杯 Whisky hou7 伊：m7-koh 你看，因為伊來煞 hou7 原本 teh 開講 e5 聲 雄雄恬--去。M7-taN7 an2-ne，伊 koh 坐ti7 椅仔頂 haiN3 來 haiN3 去，一面 sip 伊 e5 Whisky，一面嘴 seh8-seh8 唸，koh 一直 giah8 頭看煙筒管。」 \n「按煙筒管傳--過-來 e5 sng3 風聲 ki7-ki7 叫。Eb Swan 隊長講伊這世人iah m7-bat 聽過 chiah-nih8 歹聽e5聲。看會出來，Sparrock 驚kah 強 beh 破膽，因為伊 e5 嘴齒顫 kah khok8-khok8 叫。」 \n「M7-koh Eb Swan隊長是一個誠勇敢 e5 查甫人。伊才 be7 因為一個cha5人著驚，m7管伊是 m7 是尪姨。當 tang 伊看 Ketury 一直 seh8-seh8 唸koh giah8 頭看頂懸 e5 煙筒管；伊to7講：『Ketury 你到底 teh看啥？』『緊講出來，m7-thang kek恬恬 lah！』Lin2 知影 hit 陣 Eb Swan 已經 lim 醉--a，會使講是借酒助膽。」 \n「Hit時伊講伊看著一個歹物teh"}
{"text": "ka7 Ketury 微微仔笑。伊to7 khi-khi-kha3-kha3 teh搖 phoah8 鍊；而且目珠一直 nih；koh 看對煙筒管起去，喝講：『落--來！落--來！Hou7 阮看你是 siang2。』」 \n「然後就傳出 chhi-chhi-chhu7-chhu7 kah 哭呻 e5 怪聲。一雙腳盤對煙筒管伸--落-來。Tu2 仔囥 ti7 灶台 e5 正中央。十支腳指頭仔看現現，鞋仔 kah銀做e5鞋帶鈕仔ti7爐火內 siam2-sih。Eb Swan 隊長講伊這世人 koh m7-bat 驚kah chiah thiam2 過。Na7 講著Sparrock，伊已經驚 kah 歸個人勼ti7椅仔頂面--a。」 \n「Ketury 雄雄企--起-來，giah8 一支棍仔向煙筒管沿路槓沿路大聲喝：『落--來！落--來！Hou7阮看你是 siang2。』果然，一雙腳腿 to7 慢慢仔伸--落-來，接ti7腳盤頂面：koh算是誠完整e5一雙腳腿，只是襪仔 kah 皮褲有淡薄仔 liap-liap nia7-nia7。」 \n「阮攏teh等--伊，」Eb Swan 隊長講。「較緊--e5，Ketury，緊 hou7 阮看著伊歸個身軀。」 \n「Ketury 若像臭耳聾--e3，並無插伊。伊 kaN2-na2 柴 khit 仔共款，一 khou人柴柴 chhai7 ti7 hia。伊 koh 繼續喝：『落--來！落--來！Hou7 阮看你是 siang2。』續--落-來是一仙查甫人 e5 身軀。身穿咖啡色外套 kah 黃色內裡。M7-koh並無看著雙手。這個時陣 Ketury 用 hit 支棍仔大力 kha3 煙筒管，koh 叫『落--來！落--來！』結果真正出現了一雙手。除了看無著頭殼以外，歸仙人會使講是誠完整。」 \n「Ketury，」Eb Swan 隊長講。「KaN2-"}
{"text": "na2 m7是 teh 滾笑 e5 款。我看你ai3緊 ka7 伊歸仙人攏叫--出-來，看到底 beh 愛咱做啥。」\n「續--落-來Ketury koh hoah 上尾一擺。這擺比前幾擺攏較大聲。『落--來！落--來！Hou7 阮看你是 siang2。』上尾仔落--來e5是一粒頭殼。Chhai7 ti7肩胛頭頂懸。Eb Swan隊長一下看就知影是逐個 teh 走 chhoe7 e5 Lommedieu。」 \n「其實老 Sparrock ma7 bat--伊；伊 chit-ma2 歸個面青 sun2-sun2，心內 teh祈禱上帝可憐 kah 原諒伊。M7-koh Eb Swan隊長為著 beh 問出結果，提出勇氣問講：『你已經落來 a，你到底beh ai3 啥？』」 \n「這個人並無講話；伊kan-taN 沿路吼chhan沿路用手 ki2 煙筒管。伊 kaN2-na2 想 beh 講啥，m7-koh 講 be7 出來 e5 款。Lin2 知影，伊並 m7 是hit種會當開嘴講話 e5”人”。這個時陣有一陣陰風 khau 入厝內，ka7 門扇 sak 開，koh ka7 歸厝間絞 kah 攏是火星 chham 火 hu。若像 koh 有一陣絞螺仔風 lu2來 lu2 去、烏暗 kah 哭 chhan e5 聲音 lam7 參做伙。當 chia 攏消失e5時，Ketury 參這個查甫人 ma7 煞變無去。今 chhun 老 Sparrock 一 khou 人倒 ti7 塗腳沿路 lian3沿路 haiN，kaN2-na2 beh死--a 共款。」 \n「Eb Swan 隊長 ka7 老 Sparrock 扶起--來，koh ka7爐火起 hou7 著。並且安慰--伊，因為這個老歲仔已經驚 kah 半小死。Lin2 看，hou7 人敬畏 e5 上帝已經將伊叫精神--a。伊 e5 罪惡"}
{"text": "ma7 轉去伊 e5 靈魂內底--a。伊已經 hou7 上帝定罪，必須 ai3 坦白招出 in老父 an2-choaN2 為財謀殺可憐 e5 Lommedieu。Sparrock 其實早 to7 知影，ma7 有 ka7 in 老父 tau3-saN-kang7 將屍體藏 ti7 煙筒管內底。伊 ma7 承認自從 hit 陣開始，伊 e5 良心就一直受著譴責。這ma7 是伊離開教會上主要 e5 原因。咱知影犯罪e5人總是 m7-kaN2 ka7上帝祈禱。Sparrock 過一、二日後就過身--a。Ti7 過身前 Eb Swan 隊長 chhoe7 Sherburn e5 牧師 kah 一個議員來 ka7 看。伊e5財產全部 hou7 人充公。伊看--起-來若像誠後悔 e5 款。Teh 替伊祈禱 e5 Parson 牧師chiaN5有信心 beh ka7 伊 e5 靈魂 chhoe7--轉-來。差不多 ti7 祈禱開始十一點鐘左右 e5 時，可憐 e5 老Sparrock e5 靈魂 kaN2-na2有倒轉--來 a。上無伊 chit-ma2 看起來較 seng5 伊本人。伊 teh 疼心伊無法度活 kah hou7 人吊死。伊 teh 想，若是接受公平e5審判，然後 hou7 人吊死，an2-ne 良心上 ma7 較會得過。伊要求 Parson ai3 答應伊 ka7 麵粉廠拆掉 koh ka7屍體埋--起-來。伊死了後，in 完全照伊 e5 交代去做。」 \n「Eb Swan 隊長是8個將煙筒管敲掉 e5 人內底 e5 一個。當然敲掉以後，chhun--落-來 e5 就是枉死 e5 Lommedieu e5 骨頭仔。」 \n「Lin2 chia 囡仔應該看會出--來，天理昭昭，世間內底暗蓋 e5罪惡雖然be7少，m7-koh 上尾 a 攏會 hou7 人發現。像這層謀殺案件"}
{"text": "，就是hou7 Indian cha5 人 kah 大風雪逼--出-來 e5。」 \n「我才 m7 相信這個故事 leh。」Lois 阿姑大聲講。\n「為啥？Lois，」阮阿媽反問，「Eb Swan隊長是一個虔誠e5教徒，ma7 是一個值得咱尊敬 e5 人。」 \n「阿母！我看代誌並m7是an2-ne。我想伊是 kah Sparrock 做伙 lim siuN 濟酒，lim kah 醉茫茫。假使代誌真正發生 ti7 我 e5 面頭前，我 ma7 是 be7相信！我顛倒會想講我可能 teh 起siau2，a-tah-ma3 khong3-ku-li2！」 \n「E2！Lois，我若是你，我才 be7 hiah-nih8 鐵齒硬牙 leh，」阮阿媽講。「若是逐個攏像你，an2-ne Cotton Mather e5故事Magnilly算啥？」 \n「A3！」Sam 若像teh想啥代誌，憨神憨神坐 ti7 柴箍頂頭，目珠相對爐火hit爿。「這個世間上真真假假。阮阿公較早 bat 講--過：『囡仔，lin2 若是 beh 過了較歡喜--e5，m7-thang ka7 真假分了 siuN 清楚。』這 ma7 是我e5生活哲學。」 \nLois阿姑這個時陣當 teh 認真 teh 刺 phong3-se。\n「囡仔，」Sam講，「lin2 有想 beh kah我落去地下室提一罐 leng3-gou3汁？」 \n阮當然有 toe3 伊落--去，koh koaN7一 kha 籃仔，sin7-soa3 te2 一寡 leng3-gou3起來烘。\n「囡仔，」Sam kek kah 足神祕 e5，hit 陣伊當 teh 吸 leng3-gou3 汁。「Lin2會使叫 Lois 阿姑 ka7 lin2講一寡 kah Ruth Sullivan 有關 e5 故事。」 \n「為啥？He是啥？」 \n「Ou2！Lin2 a"}
{"text": "i3去問伊。鬼仔古有 be7 少人無teh ka7 sin3-tau2，m7-koh 真不幸，總是有一寡故事 hou7 人不得不信。Lin2 na7 想beh知影 Ruth Sullivan e5 故事，就去問 lin2 Lois 阿姑。」"}
{"text": "Chit-ma2 發財 e5 機會，真正be7少，亦真好遇--著，像株式期米，幾點鐘內，會當chiaN5 萬銀，m7-koh che 是愛有才調 kap 本錢，m7 是普通人會當眠夢會著。Hia e5 靠毛管出汗趁錢 e5 人，任伊偌有才調粒積，亦 kan-taN 有法度顧三頓 nia7-nia7，beh 親像 he 富甲幾萬 甲 e5 田園，積甲幾百萬錢銀 e5 人，ti7 現此時 e5 社會，講--來是無稀罕，m7-koh若ti7 以早，除了去poah8-kiau2以外，實在m7 知有啥辦法，會當趁 hiah-nih8 大e5 家伙。\n俗語有講起：「馬無夜草 be7 肥，人無橫財 be7 富」，koh講：「大富由天，小富由勤儉」，一般大富戶若m7 是橫--來 e5 就是天賜--e5，所以地方上出名 e5 富戶，加減攏有伊一段發財 e5 傳說，有 e5 是怨妒 e5 中傷，有 e5 是浪漫心適 e5 故事。\nChe 是 tiam3 山路--nih，kap 轎夫開講 e5 話語，講話中有一寡會使做家己廣告，亦有一寡會使借來起笑--人，m7 chiah beh 將伊發表。講話 e5 人，有前、後、走3個，前、後者就是前、後頭2個轎夫，走就是走街仔仙家己，中央有幾句扛轎人 e5 江湖白，我想是大家定定聽--著 e5，所以無 beh 另外註明。\n後：做人會得像 lin2 太老（老父），就算值lah，會有你這款後進。\n走：是 lin2 gau5-o-lo2，我亦 be7 曉趁大錢，致蔭伊老大人享福，顛倒害伊不時teh操勞。\n後：無影koh8，啥人m7 知，是伊老大人 kau7 操煩，其實大細項代誌伊攏會使免插手ah。\n走：阮少年人無大才，莫怪伊會 be7 放心。\n後：話 m7 是 an2-ne 講，因為 lin2 度量大、心肝好，無啥ai3 chham人計較，所以加減亦有寡拖累，亦"}
{"text": "有淡薄仔扑損。\n前：聽講你無啥 chhun 錢？有這款生理，講來啥人會相信。\n走：所以害著序大人，不時teh操煩。\n後：像古大醫生，比你慢幾年才出來開業，這陣聽講田有千外租；羅醫生ma7比你較慢，chit-ma2 ma7起一間大厝，in teh chhun 錢哪會 chiah-nih8 緊。\n前：醫生是驚無時行，若會時行，驚伊無錢趁，現此時 chia e5 醫生，啥人像你生理 hiah-nih8 好，就是公醫大人每年有萬外箍好趁，亦無你 e5 信用好。\n走：阮看人 hit 款趁錢，亦會目khang赤，m7-koh 趁錢另外有趁錢 e5 本頂，我會得大家肯來相chhoe7 大概是因為 be7曉趁錢，假使我ma7 beh來趁大錢，就恐驚 be7 時行ah。\n後：無影koh8，台灣人m7 是講 kan-taN 知影愛錢，be7曉愛寶惜性命，若m7 是藥食了有效，送--人人亦無ai3。\n前：總--是做人較 chhin3-chhai2，本難得 chhun 錢。\n走：無錢提無藥，這句話我真講 be7 出嘴。\n前：原來是無錢 e5因故。Thiau意故 beh 走藥錢 e5 人，有亦真少。──小！鎮路，帶溜 ！ \n後：好！小，溜 ！ \n走：沿路講話，已經到大崎腳ah。\n前：以前阮 kng lin2太老，伊老大人驚阮siuN食力，到 chia 崎腳攏會落來行。\n走：Aih！Peh 這款崎，實在真艱苦，我昨瞑暗睏，腰chiah骨有淡薄仔酸，若無，我ma7落來行，thang 好 hou7 lin2小輕鬆一下。\n前：不敢當！M7-koh 我是講lin2太老真會體貼--人。\n後：Lin2 阿公做人koh愈好，你 hit 時 iau2 細漢，驚 be7 記得ah，伊老 e5 時陣，逐家愈歡迎--伊，每一遍 beh 去 較遠 e5 所在趁錢，hit 時陣 iau2 無火車，攏是坐阮店--nih e5 轎"}
{"text": "，伊總--是出街外才kaN2坐上轎，轉--來 e5 時，到街外就落轎，m7-bat 坐到門kha口。伊講：「咱m7 是做官人，ti7 自細大漢 e5 所在轎來轎去，若 tu2 著長輩，實在失禮。」伊是 hiah-nih8 古意，chit-ma2 e5 人，就m7是這款.... \n前：大無地，小掛角3 ！ \n後：好4。\n前：小！溜，大步開5 ！ \n後：好，大步開1。\n看看leh已經 peh 起來大崎頂ah，我聽 in o-lo2 阮祖公e5 話，親像是teh罵我，本來無愛 hou7 in歇睏，m7-koh 坐 ti7 轎--nih hou7人搖上 che 一里外長 e5 崎，腰chiah骨煞淡薄仔酸痛，就 ka7 in 講： \n走：Lin2 siuN 辛苦ah，歇--一-睏才koh 行！ \n後：歇睏是m7 ？\n前：好，垂手2 ！ \n轎一垂--落-來，我就 nng3--出-來，in 將轎徙去樹ng2，各人ka7 披 ti7 肩頭 e5 腳巾提來拭汗，隨 koh 去轎 chiN5 thau2 薰吹來食薰，過一下仔，前chhiam e5 許--仔將 kha3 去薰屎 e5 薰吹，ki2 對頭前山腳向我講： \n前：大肚溪就 ti7 hit爿，你看！He彎對北爿 e5 所在，就是船仔頭，日本反 e5 時陣，就是對hit爿渡溪過--來，明明是天意，hit 當時八卦山頂放--出-去 e5 大砲，墜落地攏 be7 開花。\n後：聽講進前二三日，就有人看著日本兵，ti7 這爿e5 山頂偷看、探查軍情。\n走：往過 e5 人那會 hit 款式？隨在敵兵來偵察地勢。\n前：走反 e5 時，逐家隨人顧性命，管chhap伊an2-choaN2。\n後：往過 e5 人，定定tu2著反亂，hou7災禍蹧躂到有夠 thiam2，顛倒對伊無啥關心。反若來ah，只顧家己逃生，隨在造反 e5 人chham做官--e5去做"}
{"text": "對頭。m7 管代誌啥演變，所以日本反 e5 時，扑算掠準是共款。\n前：咱當初按算日本仔無偌久亦會走--轉-去，啥人想會到 in 會一直 toa3 到今。\n後：遇著後叔才想起爹好，台灣人 e5 性真 bai2，以前逐項 hiah 輕省，總be7當滿足，時常反亂。這陣kaN2 koh 亂一下看mai7？ \n前：好來去koh8！歇久ah，話講siuN 濟，嘴亦會礁。Ti7 chia kan-taN 會使 lim牛尿。\n後：Mai3 受氣lah！ \n走：你看，竹巷張--姓去湳仔娶新娘轉--來lah。\n後：In 娘leh，堂堂 e5 大富戶，怎樣專交結這走衙門--e5。\n前：聽講嫁妝有3萬外箍，結這門親成，就較好趁食人勞苦一世人ah，像咱就是3世人，亦m7-kaN2想 beh 趁3萬箍。\nIn 講話 e5 時，轎ma7 徙來路--nih，我就nng3--入-去，in 隨時起肩，iau2 是一路行一路講，be7-su 講話會 hou7 in e5 肩頭較輕鬆，所以一直講續--落-去。\n後：富戶人 e5 小姐，hia e5 錢我看 kan-taN 有夠伊 e5 所費，一 個查某靬^待無夠，又 beh 請一個老阿婆，茶薰食食 to2 一項無講究，衫褲穿chhah to2 一層無 liong7-siong7。我想姓張--e5 所長ma7得無啥好空，顛倒討一個歹名聲，講得妻家財，討衰。\n走：是ah！男子漢 iau2 是家己趁來 e5 錢 較實在，想 beh 娶某來致蔭來享福，歸氣去做緣投。\n後：話是 an2-ne 講無m7 著，m7-koh 我看現此時 e5 少年家，iau2 是抱著這款想法較濟，chit-ma2 一四界hou7 人議論 e5 塗厝厝陳--家所招e5 kaN2 m7 是「讀冊仔」，惹著一場官司，iau2 bu2 kah bu7-sa3-sa3。\n前：聽講 in 丈姆死了後，所有"}
{"text": "現銀、真珠、金仔值3、4萬箍。攏總 hou7 伊款--去，chham嫁妝4百石，亦有6、7萬箍，伊 iau2 無滿足？人 e5 心肝 koh8！ \n後：我聽人講，hit個少年人 bat 對人講：「世間只有錢上好。」伊 chit-ma2 kan-taN 看著錢，chhune5 攏放 be7 記，甚物 義理伊ma7 be7 記得了了，甚物 名聲伊ma7無 beh 顧。Ah！伊m7 是 bat chham文化--e5 出來講演？Ah！人真....\n前：聽講伊去日本留學，全是為著這層代誌去研究法律e5。\n我聽著 in an2-ne議論，實在替現代青年喝冤枉，心內亦感覺見笑--起-來，想beh ka7 話題拖去別位，就想出一個問題。\n走：阮--家 e5 家產實在大，m7 知 in 祖公仔是an2-choaN2經營？ \n前：人講「馬無夜草 be7 肥，人無橫財 be7 富」，大富戶有啥人是毛管出汗e5。\n走：Ou5！ \n後：Chit-ma2 已經是較了尾lah，十幾年前就真好過，a宗 hit一柱已經倒--去，孽--舍亦 hou7 龜兩了去幾百萬，孝男，總 hou7 人扛去做大豬賣。\n走：聽講in hit 口灶對子弟是 an2-ne 主張，m7 hou7 子弟去讀冊，kan-taN 教 in食鴉片，講鴉片若食會tiau5，家伙就顧會著？Hah-Hah！你看！因為in無知識，逐年m7 知 hou7人騙去偌濟錢？像某某 in 幾人無攏是騙阮--家e5 錢來做家伙e5 ？ \n後：『Lan7鳥仔』錢，了了--去ma7是應當e5。\n走：『Lan7鳥仔』錢！？是an2-choaN2講？ \n前：你m7 知ou5？伊知影 kah 真詳細。\n走：講！講來聽！ \n後：我亦是聽人講--e5，這有關係著人 e5 名聲，驚有罪過。\n走：M7是 an2-ne 講，無影無跡，咱造謠烏白亂講，才是罪過。實在 e5 代誌"}
{"text": "講--來會使算是講古，無要緊，講！ \n後：講來話頭長，lin2少年輩，無聽人講--過，較有歲 e5 人，是啥人攏知影，這雖然是僥倖，m7-koh亦有一寡仔天意。\n走：是an2-choaN2？ \n後：以前 e5 水圳，無像這陣有紅毛塗會當來護岸，小可落幾粒雨，m7是岸崩就是圳頭歹，所以像湳仔一帶水尾田，是定定無收成。\n前：往過人較少，田koh闊作，作田人就無像現此時ai3去巴結頭家，顛倒是頭家ai3去巴結佃戶，所以收無租亦是常在 e5 代誌。\n後：往過有橫霸霸 e5 頭家，亦有拗蠻 e5 佃戶，像湳仔一帶全是姓阮--e5，所以這附近 e5 田園，雜姓 e5 人是m7-kaN2去做。雖然講是佃戶，田就親像是家己--e5，頭家 beh ai3田租，攏愛看阮--家 e5 良心。\n走：往過kam2誠實這款式，會當搶--人？ \n後：你聽我講！話頭長loh。\n下面就攏是後chhiam蔡--仔所講--e5。\nHe 起家e5 是 ban5-a2，名叫吉，大家攏叫伊好尾吉。現此時阮--家新厝東爿he 5甲外地，就是伊起家--e5，本來 hia e5 田是姓黃 e5 業，租尾吉作。Che姓黃e5主人已經過身，只 chhun 一個寡婦當家，尾吉 ti7 in 頭家be7 死chin3前，納租就無照起工，愈免講 chhun 一個寡婦，伊哪iau2有啥天良？寡婦明知是田佃狡怪，若無計較--一-下，會hou7 伊欺負到底，結局驚連田亦變做伊e5，所以就將尾吉 hiam3--來。問伊： \n「這冬四界收成攏真好，怎樣你e5粟攏是二槽 phaN3--e5。而且ma7納無夠額，以前欠e5先免講，今年你怎扑算？」 \n「頭家娘！你亦知，阮kaN2是刁意故？Hit tah水尾田 定定食無水，阮亦是了本，叫阮去糴來 hou7你，你亦是不忍心，我亦無本錢，總--是頭家娘....」 \n「水食無夠？水錢年年收去，哪有這款道理"}
{"text": "，kam2 kan-taN 咱 e5 田食無水，隔璧khut人攏收足額，而且有零五重。」 \n「冤枉！頭家娘！人 e5 話你m7-thang信，那有這lo7代誌？」 \n「今年雨水 chiah 充足，是m7 ？」 \n「雨水過濟受浸，稻仔亦m7好，這一冬就是著水淹害去e5。」 \n「M7-koh 田beh 作，愛較有天良寡。」 \n「Aih！頭家娘，你m7相信，有閒請撥一時仔工來去看，田是按怎？稻仔是怎樣？就be7 koh講我騙--你。」 \n黃--家這個寡婦，知影空用嘴車盤是無路用，就 hou7 尾吉轉--去。m7-koh 伊已經下定決心：伊想若是無 kek較硬leh，一定受人欺負，所以有一個早冬，伊探聽著尾吉 e5 稻仔已經割好，大約是曝礁 e5 時陣，就去請來一陣會相扑 e5 工人，家己坐轎到田佃尾吉厝nih去。\nChe正是尾吉運氣 beh 透。\n尾吉看著頭家娘親身來，koh chhoa7來一陣漢草好 e5 工人，早知代誌無妥當，粟已經全部曝ti7 埕--nih，無法度koh 掩蓋，伊只好假好禮，beh 請伊入厝--nih坐，想be7 到 頭家娘這遍真固執，kan-kan m7 肯入厝內坐，beh 坐leh等粟曝礁thang過風鼓，尾吉ma7 ku3-chai7 伊去更寮坐涼。\n過晝，天頂烏雲密佈，兼有風，西北雨報頭，粟看看ma7 礁ah。這個寡婦 就命令in 過風鼓，鼓淨就叫工人裝入布袋，尾吉看這款勢，親像m7 肯留一寡落--來，伊 tong3-be7-tiau5 ah，就去哀求伊 e5 頭家娘，講： \n「頭家娘！留寡 hou7 阮做米母lah！」 \n「M7是ka7你留一大堆？」寡婦ki2 hit二槽phaN3--e5，ka7 伊應。\n「Ah！頭家娘，chia e5 phaN3--e5 去飼精牲好lah。」 \n「An2-choaN2？飼精牲？你逐年納 hou7 阮e5 m7 是"}
{"text": "全攏這款？將 chia e5 留 hou7 你是足公道e5。」 \n「頭家娘！這冬才收成好--一-點-仔，阮幾個月 e5 工夫，頭家娘！你大人有大量，發一點仔慈悲，留....」 \n尾吉一直teh哀求，寡婦煞一直m7 答應，工人kan-taN 顧ka7 鼓--過e5 裝入去布袋，尾吉就去搶畚箕，雙方 khiu2-khiu2-lak8-lak8 e5 時陣，pheN2~~，西北雨落--落-來，大家才無閒工koh冤家，taN 工徙粟包，佃人 kham3 粟堆，寡婦亦走入去更寮 bih 雨。這陣雨愈落愈粗，無隨歇 e5 款勢。尾吉粟堆 kham3 好，知影頭家娘 iau2 ti7 更寮。Hoan7-se3是驚頭家娘一個人無聊，想 beh 去奉待伊，尾吉ma7入去更寮。入去了後，雨落愈大，一粒雨會扑死幾個人，一直落到暗。到半瞑 in 頭家娘想講是雨siuN 大，歹勢叫尾吉出--去，就同齊 ti7 更寮等到雨停，這時大概是半瞑後ah。\n你想這個時陣，一個寡婦，一個勇壯 e5 查甫人（尾吉 iau2 未娶某），同齊ti7 寮仔內，in m7 是閹割--過e5，啥人kaN2保證 in be7 出代誌？有人講是尾吉用強e5，到底怎樣，ti7 hit 款風雨e5 夜--裡，啥人看--見？結局是尾吉隨 in 頭家娘 e5 意，伊就佃戶變頭家ah。\n前：交纏1 ！ \n後：好！交纏 2，後--來著實在有寡天意，可見 beh 好額亦m7 是 chhin3-chhai2 就有法度。水尾田慢冬雨水少，播稻仔總無好收成，所以攏是掖塗豆、插蕃薯較濟。\n當「爽文反」e5 時陣，反亂 iau2-be7 到 e5 幾月前，百姓之間 e5 風聲已經真緊急，大家攏感覺不安，攏準備走反，獨獨尾吉m7 信，伊原本m7 是貧憚 e5 人，所以田--nih e5 穡頭，猶原照常去作。伊五甲外地 e5 蕃薯插煞無偌久，反亂來ah，"}
{"text": "這時陣性命要緊，哪會顧得蕃薯，尾吉無顧人笑，chham in 做伙走反--去。\n講起爽文反，實在真悽慘，反亂3、4年，種be7當種，作be7當作，百姓攏食草根吞樹子，有錢無te3去買食，所以餓--死e5 be7 少人。像城內外，亂平，走反e5 轉--來，看著四界攏是死人骨頭，有 e5 歸身軀排 ti7 眠床頂，逐口灶厝內，草攏生到厝頂，灶空變蛇空，夜婆亦會啄人目珠，走慢 e5 人無留 kah 半e5。萬生反 e5 時陣，我已經會曉ah lah，聽講ma7無這遍 e5十分一。\n亂平，百姓tauh8-tauh8 仔轉--來，m7-koh田園已經全拋荒--去，種作ma7 ai3過4、5月日後才有收成，.... \n前：小1 ！ \n後：好，小2，──官府 kan-taN 知食錢、收稅，管你百姓死活，雖然生理人運來一寡米糧，當時攏是步擔，接濟未周到，萬項攏起kah 真貴。這時陣尾吉5甲外地 e5 蕃薯，伊走反前所插--e5，注死！3、4冬講無hou7 人偷掘--去，你想！插3、4冬 e5 蕃薯，he是滿田攏是，teng5-teng5-lui2-lui2，掘--起-來就是，有 e5 一條一、二『秤』重。Hit 時陣一箍買偌濟斤，你臆看leh ？免著驚，講是真俗，六十斤！蕃薯條亦值錢，你想！Choai 蕃薯會當hou7 伊賣偌濟錢？ \n走：Mh！Che是天做成，.... \n後：人講福至心靈，這陣伊就知影 beh an2-choaN2算ah。往過 e5 田是真俗，無像 chit-ma2 算升算合，一箍銀若是較水尾會使買著1、2石，田面又闊，舊丈一甲，差不多有當今 e5 二、三甲，尾吉將賣蕃薯 e5 錢，攏總買田，無人知影伊買偌濟，總--是收來--e5 食 be7 了，年年 chhun，伊koh kut力，一年一年，就成做大富戶ah。\n走：Ah！Che是一篇真好 e5 富戶人 e5 歷史。\n前"}
{"text": "：台灣 e5 富戶，逐家伙攏有伊特別 e5 故事，m7-koh phah拚毛管出汗、白手起家--e5 是真少。\n走：是，就是林老五聽講亦是拐騙tng3客 e5 錢來起家--e5。A-tah8-bu2，.... \n後：講到阿罩霧，講二三日亦講 be7完，kan-taN 就拚大和尚 e5 代誌來講，亦ai3講一晡。\n前：這層事，chit-ma2 講--起-來亦會 hou7 人起雞母皮。\n走：是啥款？Hiah-nih8驚人？ \n前：大和尚 e5 竹圍 hong5 攻破，一家大細十幾人，chau5 kah 一個無留，kan-kan一個5、6歲 e5查甫囡仔，無 thai5--死，活掠轉--去。M7-koh 斬草總--是ai3除根，留一把尾早慢是有後患，in 想：處治囡仔，只有活埋較省費氣，所以囡仔 hong5 chhoa7 到墓仔埔去。窟掘好，叫伊倒--落-去。這個囡仔亦作怪，m7 是講beh 放屎，就是講 beh 放尿，幾若擺倒--落-去又koh peh--起-來。受主人命令，beh 活埋--伊 e5 人，等 kah 受氣lah，看伊koh beh peh--起-來，就用腳 ka7伊踢--落-去，順手用鋤頭向頭殼心 kha3--落-去，這時陣，青天白日，無緣無故起了一聲雷，這個人亦就 hou7 雷公摃--死ah。\n走：哪有 hiah-nih8 tu2好 e5 代誌？ \n後：真真有這lo7事，m7 是亂講--e5。\n走：後--來neh？ \n後：後--來準煞去。\n走：幾十條人命，chiaN5 百甲 e5 田園，就 an2-ne 準煞去？ \n後：幾千萬 e5 性命！一國 e5 土地亦就準煞去koh8，免講che小可仔.... \n前：蹋步吞1 ！ \n後：好！蹋步吞。\n走：Beh 到--ah，講無幾句話lin2真會行。\n前：沿路行沿路講，m7 知影久，hng2！行 beh 一點鐘久。\n倒轉"}
{"text": "最後，正旗iau2是peh--起-lih，ka7人long2叫醒了後，beh ui3樓頂落--來e5時，烏煙一直chheng3 tui3 i鼻孔入--去，害i目屎一直流，行到3樓e5時已經行be7落--去-a，感覺ka-ti7 to7 beh死ti7 chia--a。 M7-koh正旗iau2是靠意志力keng到樓腳，火ma7 hou7趕--來e5消防隊phah hoa--a。 \nHit-pai2了後，in 4 e5感情koh khah好--a，正旗tiann7-tiann7講in是「生死之交」，其他人long2認為an2-ne講雞母皮e7 lak kui塗腳，m7-koh正旗soah感覺真溫暖，因為i ti7 hiah緊急e5時chun7，看tioh8鍾俊e5冷靜kap小黃e5善良，chit種朋友真罕得有。 \n正旗轉學e5時是高二，來台北讀冊tu2好是beh升高三，ma7是beh聯考e5前1冬。 Chit冬，正旗變kah ke真bat tai7-chi3，tak8工long2讀kah真晚chiah睏，ma7 tiann7-tiann7 theh8-tioh8 in班e5第1名。 I真正beh phah拚考大學。 \nChit-chun7，正旗soah ma7開始teh關心政治--a。 I開始對chit-ma2 e5政府不滿，認為in koh腐敗koh ou-se。 I ma7無認為反對派--e5有joa7好，in m7-bat beh ka7 in e5主張講清楚。 正旗評論e5資訊大部份是ui3電視kap報紙看--來-e5。 I ma7 tiann7-tiann7 kap鍾俊 in討論，了後，鍾俊long2感覺：「正旗siunn 極端--a。」 \nTo7 ti7聯考前2個月，對岸中國e5學生開始集會，beh要求民主。 中國e5學生ti7天安門廣場愈集愈che7，正旗ma7"}
{"text": "感覺ka-ti7身軀內底有1種氣kiong7 beh chheng3--起-來，i chiok注意chit件tai7-chi3 e5發展，tiann7-tiann7 an2-ne冊soah讀無siann2 e7落。 \n中國學生批判『官倒』，要求實行真正e5社會主義，in na2唱歌na2流目屎，互相mouh cho3-hoe2，kui遍紅ki3-ki3 e5旗a2，ka7天安門廣場佔kah密chiu3-chiu3，na2像是…革命，tioh8！ 是革命，hiah-e5學生beh用in e5性命kap熱情，引動革命e5風潮。 \n台灣e5電視台一直teh報導chit項tai7-chi3，正旗e5心情ma7 kui工toe3電視新聞teh起起落落。 Chiann5不幸，中國學生e5熱情，soah hou7戰車e5 lian2-a2 kauh--過-去，6月初4，中華人民共和國政府派軍隊鎮壓，人ka7叫做『六四天安門事件』。 \n正旗崩--去-a。 I無相信竟然有政府e7用機關槍掃射ka-ti7 e5學生。 6月初4 hit工，i hau2 kui工。 了後，正旗hit kui2工long2 gong7神gong7神，頭殼內真亂，鍾俊in long2 chiann5煩惱i e7做出siann2-mih gong7 tai7-chi3出--來，一直teh ka7安慰。 離聯考chhun 1個月，正旗soah siann2-mih冊to讀be7落心。 \nChit-chun7，i hiong5-hiong5想tioh8真che7 tai7-chi3： 是an2-choann2 e7 an2-ne？ Lan2 e5政府m7是tiann7-tiann7講beh『反攻大陸，解救同胞』？ 是an2-choann2 chit-e5政府chiah腐敗koh chiah無能？ 是an2-choann2國"}
{"text": "家有資格剝奪人民e5性命？ 國家是為tioh8 thai5人來存在--e5？ 讀冊beh chhong3 siann2？ 是為tioh8 beh榮華富貴？ 是為tioh8 e7-tang3佔koan5位來蹧躂低層e5勞動者？ 正旗頭殼內不斷teh想，ma7一直ka7 chiah-e5想法寫--落-來。 \n尾--a2，正旗in pe7母知iann2 i有tam7-poh8-a2怪怪，想beh叫i tng2厝toa3，m7-koh正旗ka7拒絕。 Chit-chun7 e5正旗心肝內真激動，siann2-mih人e5話ma7聽be7入--去。 最後，i做1 e5決定。 正旗ka7教科書縛做1綑，theh8去街a2路賣hou7收phainn2銅舊錫--e5，i選1 e5透早離開，無kap鍾俊in sio辭，i決定beh用ka-ti7 e5 khui3力改變社會。 7--月，蟬a2開始teh叫。 \n(TGB通訊第55期，2004年4月)"}
{"text": "若是性命e5火星爆發是瞬間--e5<BR>An2-ne li2 tioh8-ai3把握機會<BR>Ka7靈魂燒hou7 li7-li7-li7 \n半暝，濛霧--nih na2 sio2-khoa2-a2 thau3-lam7『催淚瓦斯』e5味。\n台北街頭，石頭，玻璃，汽油kan-a2 si3散ti7塗腳，黃黃e5路燈chhio7--leh，有真sian7真thiam2 e5感覺。Ti7『綺夢酒廊』oat角e5巷a2內，耳孔邊傳來cha-pou人chiann5急e5喘khui3聲。\n豬肝色e5血ui3 cha-pou人e5手骨一直puh--出-來，順手骨滴落塗kha，tauh8-tauh8-a2積做1 e5窟a2。看e7出--來，孔chhui3真疼，cha-pou人強迫ka-ti7忍--leh，拚勢beh hou7 ka-ti7保持清醒，m7-koh tu2-chiah拚命chong5 e5喘khui3聲soah無法tou7停--落-來，隨時有可能hou7人發現ka-ti7 chit-ma2 e5所在。\n若無靈魂，to7 be7 bu2到chit-ma2 chit款地步，cha-pou人an2-ne teh想。\n血tauh8-tauh8-a2 kian--起-來，喘khui3 ma7開始正常--a。Kui2台警備車siu2--過，濛霧--nih e5『催淚瓦斯』hou7 hainn3 tin2動。\nTai7-chi3是an2-choann2發生--e5？ \n其實，i早to7知iann2答案--a。\n1985年e5龍台社區，e-pou時e5日頭溫暖kah hou7人真清爽。\n社區e5人大部份long2去隔1條基隆河e5振榮工業區上班，街a2看--來真曠闊，人ma7 toe3 leh lan2--落-來，連路邊果子擔e5頭家娘ma7借機會ti7『陽傘』e7-kha tuh-ku。"}
{"text": "M7-koh有1-koa2人soah熱phut-phut。大概有5~6 e5偷走oh8 e5國中生行cho3-hoe2，na2 1-tin7無骨頭e5人ti7街a2亂hainn3，不時koh用輕浮e5口氣teh khoe路--nih e5少年小姐。\n「Oeh，an2-ne亂hainn3若hou7訓導主任chang--tioh8 beh an2-choann2？」其中1 e5叫做「正旗」--e5 an2-ne講，看--來有tam7-poh8-a2緊張，che hoan7-se3是i第1-pai2 toe3 tak8-e5偷走學。\n「Aih-ioh，beh出來sng2 to7 mai3驚，若無，lan2去A勝in厝開e5電動間，an2-ne總be7 koh hong5 liah8--tioh8-lah！」1 e5 han3草khah矮，m7-koh真精光e5人an2-ne應，i叫做「王奇」。\n提議隨得tioh8其他人e5贊同，in kui-tin7 chhoa7--leh行入去1間kam2-a2店，chit間店因為『便利商店』e5競爭chiah改做電動間。In kui2-e5 ka7 lan7-san--e5換好勢，興phut-phut坐ti7電動機a2頭前sng2--起-來。\nTi7 chit種場合，正旗tiann7-tiann7 be7 toe3 leh phah電動，厝--nih m7-bat hou7 i『零用錢』，i kan-tann khia7 ti7邊--a2看。Hiong5-hiong5，i發現kang7班e5沈能信ma7坐ti7店--nih teh phah電動。\n正旗真歡喜，走去i邊--a2：「A弟a2，li2 ma7偷走lan2導師e5課--ou？」A弟a2是沈能信e5小名。\n沈能信giah8頭看tioh8正旗，面a2有tam7-poh8-a2 phai"}
{"text": "nn2-se3 e5笑容：「橫直除去數學，goa2 ma7無1科e7看--得，上a婆a2 e5課m7是kang7款ai3 hong5 phah，不如走出來chhit-tho5。」續--落koh問：「Li2是an2-choann2 boai3 cho3-hoe2 sng2？」 \n「Ouh，無要緊--lah，goa2無siann2愛sng2電動。」 \n「騙--人，正旗是無錢thang sng2，nouh，無要緊，goa2請--li2，chit-koa2 Money sa--去。」M7知siann2-mih時chun7，王奇oa2近in 2人，手--nih tenn7 kui2-na7-e5銀角a2。\n「Ka7 li2講goa2 boai3 sng2 mah…」正旗話iau2-boe7講soah，to7有1 e5衫a2破破e5國中生衝--入-來，大聲嚷：「害--a！ 隔壁庄介壽國中e5人走--來，看tioh8人to7 phah！」 \nTak8-e5 gang7--1-e7。少年gin2-a2活動e5場所long2有分地盤--e5，ka-ti7 e5地盤叫做「lan2庄」，其他--e5叫做「in hit 庄--e5」，雖bong2有時a2 e7因為看be7爽，iah是為tioh8 sio-chenn teh jiok cha-bou2 gin2-a2來sio-phah，m7-koh long2 be7侵門踏戶到對方e5地盤。介壽國中chit-tin7人chong5--來，正經hou7 in真意外。\n「Kan2！ Nah e7-sai2 hou7 in chiah hiau-pai！ Ke-si chhoan5-chhoan5--leh，toe3 goa2行！」王奇tai7先hoah聲，眾人choann-a2 ui3店--nih壁邊神明桌kha，sa 1 khun2用報紙包--leh"}
{"text": "e5鐵棍a2 kap野球ba2-tah，衝出去街a2。\n正旗ma7續手sa 1枝，m7-koh i e5手lioh8-a2 e7 chhoah，beh sio-phah，i iau2是菜鳥a2，m7-koh i猶原認為保護ka-ti7庄e5行為是tioh8--e5。\nChiah行出店a2無kui2步，to7有5~6 e5人手giah8 ke-si，tui3 in chia衝--過-來。In是社區--nih另外1 phoe chhit-tho5 gin2-a2，大部份long2無讀國中iah是讀到1半to7無koh讀--e5，因為tiann7-tiann7 un ti7社區--nih e5撞球間kap電動間，kap王奇in chit-tin7--e5 long2真熟。\n「Lin2 ma7 聽tioh8消息--a-ou？ 有看tioh8人--無？」Chhoa7頭e5青--a2頭khi-khi teh問。\n「無--lah！ Si3-ke3 chhoe7看mai7 chiah koh講--lah！」王奇應--tng2-去，kui-tin7人馬to7開始ti7社區--nih seh8，路邊擔a2 kap店a2 e5頭家看tioh8 chit種情形，心內ke減了解發生siann2-mih tai7-chi3，long2當做無看--tioh8，iah是緊閃--開，假iann2 teh無eng5。Chit-chun7，正旗hiong5-hiong5感覺ka-ti7 na2 tioh8-che，心肝inn2-a2有1種奇怪koh艱苦e5感覺。\n「Ti7 hia！ Ah！ In tng teh bok 2年4班e5 A賓。」 \n正旗順發現e5人e5手勢看--過-去，hong5 phah--e5是學校放牛班e5陳文賓，印象中，A賓人真好，真tiam7 koh真有孝，tiann7 ka7厝--n"}
{"text": "ih tau3做加工，be7-tang3 kap in cho3-hoe2 chhit-tho5。Chit-ma2 i hong5 phah倒ti7塗kha teh lian3。\nTak8-e5看--tioh8緊衝--過-去，2 peng5開始phah--起-來。對方人數kap ka-ti7 chit-peng5差不多，ma7 long2有chah鐵棍a2 chit類e5 ke-si。Na2 teh sio-kiat，正旗心內na2 teh驚惶，真驚ka-ti7 hou7人phah--死，因為失神soah hou7對方e5棍a2 bok kui2-na7 e7。\nPi！ Pi！ Pi！『 不要再打了！』Hng7-hng7 e5所在，訓導主任腹tou2大khian大khian，1 khou thui5-thui5 toe3 ti7社區其他人kha-chhng後，na2 pun5 pi-a2 na2走--過-來。\n2 peng5人馬聽tioh8 pi-a2聲，sio-phah隨停--落-來，隨人散--去，tann2-ma2-ka路是1 tah 1 tah e5血跡。\n正旗用手ka7 hong5 phah tioh8傷e5孔chhui3 om--leh，食力食力走tng2厝--nih，i心內teh想，che絕對be7-tang3 hou7 ma-ma知iann2，若無，to7慘--a。\n(TGB通訊第50期，2003年11月)"}
{"text": "心神khah tiann7了後，正旗走tng2去教室，看tioh8董--e5 tng teh kap cha-bou2 gin2-a2講sng2笑。\n正旗chiann5 be7爽，叫董--e5過來罵--kui2-句，尾--a2想想--leh，是ka-ti7為tioh8 beh kek大pan7來liau5 chit thoann，免怨嘆別人，to7無koh講siann2--a。\n經過chit件tai7-chi3了後，正旗感覺chit款生活真ia3-sian7--a，想beh做chit8-koa2改變，m7-koh人若hong5定型，to7 chiok phainn2 koh去改變別人對ka-ti7 e5印象，koh再講，正旗e5決心ma7無夠，續--落-來e5日子，kang7款不時teh oan-ke，sio-phah，威脅，替人出頭。\n讀高中chit段時間，i ma7 tiann7去chhoe7沈能信，沈--e5 kap其他人kang7款，ma7是讀高職，koh是風評無kai3好e5高職。所謂風評無好，是講升學率ke7，師資bai2，學生long2 ai3 ti7外口惹是非hit款--e5。\nChit工，沈--e5 chhoa7正旗去參加1 e5私人聚會。\nHe是青--a2 kap 1-tin7地頭lou5-moa5 e5聚會，tak8-e5人面看--來long2 phainn2-chheng3-chheng3，像電影內底phainn2人e5角色。\nIn知iann2正旗是沈能信e5朋友e5時，to7 chiann5燒loh8 kap i sio借問。\n「來來來，lim酒，m7 lim to7是boai3 hou7 goa2面子。」 \n因為加減有ti7外口teh走chong5，chit款場面正旗ma7 be7生疏，m7-koh對方e5態度hou7 i無kai3爽快。\nIn"}
{"text": "ui3 chai2起lim到暗時，一直lim到正旗頭殼gong5-gong5 e5時，沈--e5 chiah陪i tng2厝。\nTi7路--nih，正旗擋be7-tiau5 ti7電火柱a2腳吐kui2-na7-pai2。\n「Li2 kam2 koh好勢好勢？」沈能信na2 tah正旗e5 kah-chiah-phiann na2問：「Tioh8--lah，li2 kam2熟sai7鴨王？」 \n「鴨王？ M7-bat聽--過。」 \n「I是天道盟e5副堂主，goa2前1-cham7-a2 bat去chhoe7 i，i講真欣賞--goa2。」 \n「Li2講siann2？ Li2… an2-ne學校e5課業beh an2-choann2？」正旗chhoah 1 tio5。\n「橫直koh讀ma7無siann2趣味--a，不如把握時間，好好a2 sng2--1-e7。」 \n正旗m7知beh koh講siann2，kui路to7 long2 tiam7-tiam7無koh出聲。\nI心內真tiunn-tu5，i想講，若koh an2-ne落--去，m7-tann7小弟，hoan7-se3連i ka-ti7 to e7愈bak愈深，最後e7 chhoe7無回頭路。\n雖bong2 an2-ne想，m7-koh i心內無做siann2-mih決定，一直到後--來聽tioh8 2 e5消息。\n第1件是，原本ti7國中hong5退學e5王奇，轉到其他國中了後to7自暴自棄，開始toe3人teh行黑社會，1-pai2 teh ka7人『勒索』e5時，gia5槍去1 e5大seng-li2人出錢起e5大樓工地ka7人威脅，原本kan-tann是向空氣開槍beh kang5嚇驚，想be7到soah彈tioh8 1 e5工人，hit-e5工人當場死--去，王奇hong5通緝，逃去南部。\n聽講hit-e5工"}
{"text": "人有2 e5細han3 cha-bou2-kiann2。\n第2件是，青--a2因為tiann7-tiann7騙kang7庄偷走厝e5 cha-bou2 gin2-a2 e5感情，同居無joa7久to7 ka7人賣去台北，引起真che7人不滿，前kui2工ti7基隆吉祥大樓樓腳，hou7人gia5刀a2 ui3心臟tuh8死。\n聽講，hiah-e5 cha-bou2 gin2-a2有--e5 kan-tann 13歲。\n正旗決定beh結束chit種生活。\nHit-chun7 i e5功課m7是kai3好，有kui2-na7科需要補考，m7-koh i long2 thiau故意boai3讀冊，想beh hong5退學，thang轉去其他學校。\nIn pe7母知iann2正旗e5情形了後，ka7罵--kui2-句-a，m7-koh ma7無i法，ma7是tioh8去ka7辦轉學e5 tai7-chi3。\n正旗to7 an2-ne順勢離開hiah-e5人，轉去到台北e5學校，ti7外口稅厝toa3，ma7算是離開厝--a。正旗所有e5關係long2 tioh8-ai3重新來--過。\n正旗iau2算好運，搬--去無joa7久，to7有其他e5厝腳主動來kap i熟sai7。Hit-e5人叫做鍾俊，是做水電--e5，聽講有新厝腳來toa3，to7真歡喜去ka7 long3門。\n正旗看tioh8鍾俊了後，心內真giau疑：「社會人士大概long2 m7是siann2-mih好人…」簡單kap i招呼--kui2-句了後，to7緊ka7房間門關--起-來。\nM7-koh chit-e5鍾俊先生實在真熱心，tak8-pai2 long2 e7 kap正旗sio借問，ma7真關心i e5生活，koh tiann7請正旗去i房間lim茶，開講。\n時間久--來，2 e5人愈來愈燒loh8，尾--"}
{"text": "a2 koh ke交1 e5厝kha朋友。\nChit-e5厝腳是送phoe--e5，叫做高宜勝，真tiau直，tak8工透早起床long2 e7聽tioh8 i房間傳來台語流行歌e5音樂聲。是鍾俊先走去kap chit-e5高--先-生sio借問，in chiah燒loh8--起-來-e5。\nIn 3 e5 tak8工上班，上課tng2--來long2 e7 cho3-hoe2開講，siann2-mih to e7-tang3 kang2，m7-koh一定be7欠黃色笑話。後--來koh有1 e5大同工學院e5學生加入in e5聚會，叫做小黃。\n1-pai2熱--人暗時，4 e5人cho3-hoe2 ti7鍾俊房間teh開講。\n鍾俊thiau工phiak細pha電火，hou7氣氛感覺真幽靜，人ma7 toe3 leh爽快--起-來，e7-tang3坦白講心內話。\nChit-chun7，正旗看tioh8鍾俊正手e5中指無--去-a，i chhoah 1 tio5：「鍾… li2 e5 cheng2頭a2…」 \n鍾俊ka7 ka-ti7 e5 cheng2頭a2看--1-e7，笑笑講：「Li2講chit支是--無？ 無siann2--lah，去hou7機器壓斷--e5。」 \n「Siann2？」其他人ma7 long2驚1 tio5。\n正旗知iann2工場有真che7機器，真危險，像振榮工業區ma7 tiann7發生chit種tai7-chi3，m7-koh聽tioh8鍾俊an2-ne講，心頭iau2是e7酸，choann-a2 ka7問：「Kam2是碰普累斯？」碰普累斯是日本名，是講1種強力加壓e5機器。\n「是ah，出來做tai7-chi3無joa7久to7 tu2--tioh8-a，ma7無法tou7。」 \n「Hit-chun7 kam2 e7真疼？」小黃搶leh問。\n「真奇"}
{"text": "怪，tu2 hong5壓--tioh8 e5時無siann2-mih感覺，一直等到hou7人送去到病院，ma-ma來ka7 goa2看e5時，kui-e5目屎chiah lian3--出-來。」 \n正旗感覺鍾俊真堅強，ma7感覺台灣做工a2人真可憐。\nM7-koh，鍾俊chit-e5人真樂觀，ma7 無kah意感傷e5氣氛，隨koh ka7氣氛bu2 kah真歡喜。\n差不多翻點--a，鍾俊hiong5-hiong5真正經teh問：「Lin2 kam2有phinn7-tioh8 siann2-mih味？」 \n正旗in 3 e5互相相--1-e7，koh phinn7-phinn7--leh，講：「無ah，siann2-mih味？」 \n「Na2像是電線燒--去e5味，goa2看--1-e7。」鍾俊檢查插燒罐e5電線，無siann2問題。\n正旗chiah teh想講是鍾俊siunn敏感--a，鍾俊已經走去樓尾頂e5『陽台』檢查。\n「害--a！ 害--a！ 火燒厝--a！」鍾俊走--tng2-來e5 時，na2 chong5 na2 hiu，正旗in long2驚--tioh8。\n「Beh an2-choann2？ M7-bat tu2過chit種tai7-chi3…」正旗心內soah緊張--起-來。\n「緊去樓腳long3其他人e5房間門。」鍾俊ka7提醒，in chiah hiong5-hiong5 cheng-sin5，緊開始行動。\nIn kui2-e5走去樓腳，有--e5 kha3電話，有--e5 ka7人long3門，小黃soah大大聲teh hoah：「慘--a，lan2樓頂--e5無叫--tioh8！」講soah，koh chhong2-pong7走--起-lih。\n正旗ma7 toe3 leh beh起--lih，m7-koh ti7樓梯口i tiuN-tu5 1秒。"}
{"text": "無，e7-sai2講連1秒to無。\n正旗心肝頭浮出2種完全無kang5 e5選擇： peh--起-lih，可能to7無機會落--來-a，kam2 e7 hong5燒死ti7內底？ Boai3起--lih，頂koan5 koh teh睏--e5，hoan7-se3 be7赴走to7活活hong5 chak--死iah是燒--死。\nChe無夠1秒e5時間，對正旗產生chiann5大e5衝擊，甚至影響i未來e5人生。\n(TGB通訊第54期，2004年3月)"}
{"text": "「An2-ne kam2有公平？」永--仔雄雄大大聲喝--出-來。\nTi7 龍山寺廟埕，永--仔kap一陣人teh 辯，chiah-e5 人平常時都定ti7 chia開講pho3-tau7，真濟是有路無厝e5 羅漢腳仔，in是青旗仔e5 死忠票。「咱1991就獨立--ah，無，是teh 講啥痟話？96年m7是koh 叫咱ai3當hou7--in台灣才會獨立？話攏ku3-chai7 in teh 講--e5？」永--仔有嘴講kah 無瀾，kiong7-kiong7 beh起phui3面。\n永--仔teh駛計程仔，kap兩、三冬前比--起-來，平平走10點鐘，趁--e5續減千外箍，「政黨輪替」了後，「在野黨」一直用「經濟變bai2」teh攻擊hoann7政權e5台灣黨，雖罔tui3台灣黨愈來愈chhe3心，m7-ku2伊無an2-ne就肯定hiah-e5 「在野黨」。\n「自有投票權開始，我攏be7-gian3當hou7顧面桶--e5！」細漢不時都聽序大teh chhoh 顧面桶--e5，做兵hit三冬，koh hou7 hiah-e5老芋仔蹧踢，「顧面桶--e5 ka7咱台灣人sng2-tng7 kah an2-ne，無ka7 peng2哪算是人！」 \n細漢ui3 後龍搬來台北杭州南路，歸遍枋仔厝攏下港來台北討生活e5台灣人，環境bai2 kah be7講--tit，無浴間仔ma7無便所，囡仔人攏ti7厝外路邊洗身軀。\n「你e5學費會當買幾斤肉？」定定都an2-ne ka7 khau，熱--人若chun7電風吹，一定hou7老母siah歸工。In老父teh 踏三輪車，老母50、60歲--ah koh teh 做女工，雖罔讀--e5 是hit陣真出名e5高中，m7-ku2知影厝--nih8無錢，無機會上大學，就an2-ne sng2 三冬。\nChhim2退伍伊就結婚，in厝ma7"}
{"text": "搬去新莊。伊ti7信義區做業務，透早8點到公司，暗時8點半才有thang下班。In厝到公司著開1點鐘，真緊家庭就出問題。In某怨伊歸工ti7外口，轉到厝就是睏。翁仔某感情愈來愈bai2，兩個不時都teh 冤家。厝--nih8 這款氣氛hou7伊誠chak，歸氣去走船，較免翁仔某逐工見面都歹面chhiunn。\n朋友紹介伊去基隆。「真濟人攏kioh是討海誠好趁。無影--lah，艱苦kah beh死，錢ma7無影趁較有。準有，艱苦錢ma7留be7久--lah …」講著走船e5日子，永--仔就滿腹心酸。一choa7 出--去著三月日才有轉--來，hit-choa7 是去北海道掠魷魚。船出海走半個月才到位，koh 來是上艱苦--e5，網仔落--去，起--來，掠，拾，送冷凍庫，落冷凍倉…一工才睏2點鐘。\n三月日後船轉來基隆，伊分著5萬箍。一choa7轉--來，歸隻船船員分無到四成，chhun--e5攏船公司--e5。船員e5部分ma7 m7是逐個公分，船長分五分，輪機長kap電報員分三分，永--仔講船長in做kah真sang2-se3，kou3出嘴na7-tiann7顛倒分較濟，討海--e5攏ka7叫做「食肥--e5」；大車、二車、三車kap漁撈長分二分，其他船員kan-tann分著一份。\n尾--仔koh ti7 高雄走一choa7，hit-choa7去掠sam3-bah，出海二、三禮拜，魚仔掠siunn濟，船chih-chat be7 tiau5，船長宣布棄船，in 落救生船無偌久，船就沈--去-ah，歸船掠--著e5 sam3-bah ma7攏了了--去。這choa7轉來一sian2都無趁--著，伊choann7-a2 無ai3 koh去討海--ah。\n討海kam2 有影趁無啥？永--仔講，一choa7 出--去著幾若月日才有轉--來，in出海進前，攏著先ka7船公司借安家費，ma"}
{"text": "7著借寡所費買這幾個月ti7船--nih8需要e5物件。分錢e5時，船公司才ka7借--e5扣--起-來，實際分--著e5就chhun無幾sian2--ah。討海人一choa7轉--來，著ai3 ti7 港邊等有穡頭才koh出海，像高雄港港邊往陣攏是涼水間，討海人攏歸陣ti7 hia那等穡頭那食酒poah8-kiau2。無二、三手，錢就開礁--ah，出海進前才koh ka7船公司借，艱苦錢攏留be7久，kan-tann 一choa7一choa7出--去，錢是愈欠愈濟。\n離開高雄了後，永--仔就轉台北送瓦斯。一月日kan-tann 歇兩工，一工做12點鐘。薪水無懸，m7-ku2伊真骨力做，經理koh對伊be7-bai2，靠一寡外路仔生活ma7算會過--tit。兩冬後，伊想講年歲ma7有--ah，瓦斯這途做be7久長，才改途去駛計程仔，時間較自由，ma7 be7 hiah艱苦。\n那走車那聽la-jih-ouh做gi7-niu7，續去chun7著地下電台，伊koh seh8倒轉來想過去是an2-choann2 hou7人蹧踢--e5，續愈聽愈續phah。尾--仔有一陣做運動--e5，逐禮拜六ti7 台北市政府辦「市民講台」，伊真感心，走去做義工鬥相工，就an2-ne 開始參與運動e5 事工。\n96年年中，永--仔聽人kiau7講干豆一間地下電台歸工teh 批青旗仔kap獨派，伊想講是啥物青面獠牙--e5，好玄ka7 chun7來聽，hit 陣台灣人teh痟kap顧面桶--e5拚總統位，hit台--e5 續批講選舉這號路線顛倒是teh出賣台灣人運動。伊愈聽愈認為有道理，主動走去ka7寄附，續choann7-a2 tiau5--teh，koh hou7人鼓勵上線做節目，ma7 bat鬥陣ti7 龍山寺公開演講。伊chhoe7 著家己e5自信kap尊嚴，ma7決志beh一直ka7運動做"}
{"text": "--落-去。參與hit個電台，hou7伊轉變誠濟。\n電台尾--仔hou7人抄--去，走車koh愈來愈歹趁，m7-ku2伊無失志，一直家己讀冊，ma7不時teh kap hiah-e5電台熟悉e5基層兄弟連絡。伊知影chit-ma2世面bai2，in 這陣兄弟chit-ma2無才調做啥，m7-ku2 iau2是著繼續準備，早慢koh 著出來拚。\n「我有自覺，特別是過去艱苦--過，知影家己若無拚，後擺e5 人beh an2-choann2？」永--仔心內一直an2-ne teh ka7家己鼓舞。\n(台灣字雜誌第15期，2003年3月)"}
{"text": "王奇in kap正旗分開了後，keng2 1工暗頭a2走去市區e5中正國中chhoe7訓導主任in kiann2，ka7 phah kah半sio2死，正lui2目chiu koh險a2 chhenn-me5。\n警察局少年組--e5 si3-ke3 teh探消息，m7-koh long2 chhoe7無線索iah是證據，chit件案choann-a2 an2-ne準soah。王奇ma7正式轉到另外1 e5社區e5國中去讀，koh來kap正旗to7 khah罕得聯絡--a，正旗chit-ma2 khah chiap8 kap沈能信cho3-hoe2，chhun e5時間long2 teh準備聯考。\n聯考前3個月，沈能信約正旗出--來，按算暗時beh好好a2來siau2--1-場。正旗建議chhoe7陳文賓出--來，2 e5 to7 sio招行去陳文賓in tau，行到in門腳口，soah聽tioh8內底有1陣1陣teh hau2 e5聲。\n陳文賓看tioh8沈能信kap正旗來到in門嘴，ka7手頭加工e5電線khng3--leh，ka7身軀邊teh hau2 e5 ma-ma看--1-e7，tauh8-tauh8-a2行--出-來。\n「Goan2 a兄e-pou去基隆河sng2水，soah去tu7--死，goa2 ai3 ka7厝--nih tau3-sann-kang7，hoan7-se3無法tou7考聯考--a。」 \n沈能信kap正旗聽tioh8 chit-e5消息，gang7-gang7 khia7 ti7 hia，過有1-khun2-a2，chiah bok出kui2句安慰e5話，講soah，tiam7-tiam7-a2離開，ti7暗暗e5街a2路so5--leh so5--leh。\n「好--lah，lan2來去chhoe7青--a2。」青--a2是社區--nih e"}
{"text": "5角頭，社區e5人long2 e7驚--i，名聲真bai2，沈能信m7知tang時開始kap in teh tau3-tin7。\n「An2-ne kam2好？」 \n「有siann2無好--e5？ 行--lah，in tng teh phah麻雀neh！」 \n沈能信chhoa7正旗來到1間2樓e5公寓，內底無siann2通光，烏烏暗暗，long2是食薰e5煙霧。正旗看tioh8 4 e5人圍做1桌，tng teh phah麻雀，其中1 e5 thng3腹theh，kah-chiah-phiann long2 chhiah字。\n「Hmh，li2來--a-ou，坐--1-e7，等--leh thai5粉鳥來食。」 \n「Siann2-mih粉鳥a2？」正旗oa2近沈能信，細細聲ka7問。\n「To7是in去偷liah8別人飼e5粉鳥a2，煮麻油真好食--ou！」 \nTo7 an2-ne，正旗ti7青--a2 in厝食無siann2好食e5粉鳥肉，食kah真不安，食soah，心肝頭ngai7-gioh8 ngai7-gioh8 choann-a2 tng2厝。\n後--來正旗chhoe7沈能信談，勸i m7-thang koh kap青--a2 in hit phang7人tau3-tin7 khah好。沈能信ka7講，青--a2其實ma7真可憐，pa-pa做清潔隊hong5 long3--死，ma-ma ka7人洗衫than3所費度日子，青--a2無人管，m7-chiah e7變phainn2。\n正旗m7知beh an2-choann2 ka7應。\n熱--人e5聯考結束了後，正旗走去chhoe7黃淑貞。\n淑貞穿1 su熱--人e5洋裝，戴1頂chah8日頭e5帽a2，心情輕爽kap正旗ti7溪邊散步。\n「Li2 kam2知？ Goa2講--e5無m7-tioh8，goa2真正考be7"}
{"text": "tioh8女中，ha ha…」淑貞目chiu nih--leh nih--leh：「Goa2想，goa2 e7-sai2考省立高職，聽講ma7 be7-bai2，離厝koh近…」 \n「淑貞。」正旗真正經ka7講：「Li2心內kam2 be7艱苦？」 \n「艱苦？ Be7--lah，橫直冊讀be7贏--人，to7是an2-ne mah。」 \n「Kam2講冊讀be7贏--人，to7注定ai3 hou7人踏ti7腳底？」正旗面色無神無神，看tui3 tng beh落山e5日頭。\n「正旗，li2 chiok奇怪neh！ Goa2聽無li2 teh講siann2。Tioh8--lah，li2 kam2考有tiau5？ Kam2 beh去讀？」 \n「Tiau5是有tiau5，m7-koh成績無好，goa2想beh去讀美工科，goa2 khah愛畫圖，特別是畫bang3-kah，goa2想beh做畫bang3-kah第1流e5人。」 \n「真--e5-ou？ An2-ne chiok好neh。」 \n正旗心內teh想，kam2有可能tak8工long2 kap淑貞tau3-tin7。M7-koh i無想tioh8講，因為i ka-ti7無注意，koh 2 e5人學校無kang7間，生活e5距離soah愈來愈hng7，tauh8-tauh8-a2 2 e5人聯絡，聚會e5機會愈來愈chio2，koh淑貞知iann2 i kap 1-koa2 lou5-moa5行真oa2，kap i to7 tauh8-tauh8-a2疏遠--去-a。\n去讀高中了後，因為學校離厝有1 chat，正旗tak8工真早tioh8-ai3起床，poann5 2班車到學校，放學tng2到厝ma7 long2真oann3--a，kap厝--nih e5人chih接ma7愈來愈chio2，正旗hiong5-hiong5感覺真t"}
{"text": "hiong3。\nMa7因為厝--nih e5人chit-ma2 khah無機會chhap正旗e5 tai7-chi3，i ti7學校e5生活ma7開始hong--起-來，kap國中e5時比--起-來soah愈放蕩，kui工結黨成群，kap人sio-chenn3。大部份同學long2驚惹tai7-chi3，to7 khah無愛kap正旗交chhap，表面上koh ka2-na2真ka7尊重，hou7正旗kioh是ka-ti7是in班e5老大，soah開始享受威權chah--來e5好--處，像chhin3-chhai2 ka7同學開嘴iah是sio2-khoa2威脅--1-e7，to7 e7有錢thang khai。\n當然，chit款生活維持無久。\n有1-pai2，i為beh kek大pan7做老大，替ka-ti7班e5同學出頭解決tai7-chi3，soah hou7人叫出去教室。\n「Chhoe7 goa2 chhong3 siann2？」 \n「Li2來to7知。」 \n引i出--來e5人chhoa7 i去學校e5實習工場，hit-e5所在看--起-來真偏僻，4 peng5 tun2 chiann5 che7鐵棍a2。\n正旗看tioh8 1 e5 3年a2--e5 teh等--i，行oa2 e5時i chiah ti3覺無siann2 tioh8，其他人陸陸續續ui3邊--a2行--出-來，手--nih long2 giah8鐵棍a2。\nChit聲害--a，in人chiah che7，be7-sai2 kap in硬拚，beh走koh be7赴--a，若處理無好勢…，正旗心肝底chiok緊張--e5。\n「聽講li2真hiau-pai，1年--e5是li2 teh chhoa7--e5是--無？」Chhoa7頭--e5開嘴ka7問。\n「Li2想beh講siann2 to7緊講，免"}
{"text": "koh a-m2 a伯講1堆。」正旗心內想講橫直閃be7去--a，kui-khi3 khah 氣魄--leh，像cha-pou-kiann2 an2-ne kap in拚看mai7。\n「Hmh！ 有iann2是kioh-siau3。」Chhoa7頭--e5講：「聽講li2 beh替lin2班--e5解決tai7-chi3，真tu2好，kap i有問題ai3解決--e5 to7是goan2細han3--e5。」 \n董--e5是正旗in kang7班e5同學，最近i惹tioh8學校內底1 e5小角頭，走來kap正旗參詳，正旗無考慮to7答應beh ka7 thin7，想be7到soah an2-ne來惹tioh8麻煩。\n其實正旗kap董--e5交情無joa7深，i kan-tann是1時臭屁chiah答應beh ka7 thin7，若為tioh8 chit種tai7-chi3 hong5 bok實在真be7-ho5。\n「原來是an2-ne，goa2知iann2--a，m7-koh li2若beh談判，an2-ne ma7 siunn無誠意--a。」正旗teh想，對方既然想beh解決tai7-chi3，ka-ti7 koh是第3者，in應當be7踏硬，koh再講in ma7 m7知ka-ti7 bakuh有硬--無，choann-a2 koh ka7 chhiang3 1句：「Li2講siann2？」 \n邊--a2 e5人hou7 i e5話kek--tioh8，想beh動手，m7-koh隨hou7 chhoa7頭--e5擋--leh：「Goan2 m7是針對li2來--e5，goa2 chit-ma2 ka7話講hou7清楚，goan2細han3--e5 ti7學校若出siann2-mih tai7-chi3，li2 to7慘--a，知--無？」 \n「Ti7學校goa2 e7-"}
{"text": "tang3保證，m7-koh若ti7外口出tai7-chi3，goa2 to7無法tou7--a。」 \n「行，來走。」30 kui2-e5人ka7鐵棍a2 phiann--leh，行出實習工場，留正旗1 e5人khia7 ti7 hia。\n正旗喘1 e7大khui3，kui-e5人na2虛--去kang7款。\n(TGB通訊第53期，2004年2月)"}
{"text": "「Li2 tng2--來-a？ I5… 今a2日學校chiah早放學--ou？」Ma-ma tng ti7灶腳煮菜，看tioh8正旗tng2--來，真親切teh ka7問。\n「Hmh！」正旗chhin3-chhai2編1 e5理由：「今a2日無上輔導課，所以khah早tng2--來。」講soah，隨走入去房間，ka7門關--leh。\n「Ouh！ Lin2 pa-pa今a2日暗時beh tng2--來，li2 e7-sai2 ka7頂pai2學校畫圖得獎e5作品theh8 hou7 i看，i一定e7真歡喜。」 \n正旗心內驚1 tio5。Pa-pa ui3 i國校a2 4年開始，to7因為khang-khoe3 e5關係，tiann7 ti7花蓮做海岸e5工程，隔1月日chiah tng2來3~4工a2，以早i若tng2--來，pe7-a2-kiann2 long2有講有笑，自從去讀國中了後，開始kap王奇hit-koa2朋友tau3-tin7，成績ma7 na2來na2 bai2，tiann7-tiann7 koh e7出狀況，平常時a2 ma-ma koh管i be7-tiau5，所以tak8-pai2 pa-pa tng2--來long2 e7 chhoe7 i算siau3，m7-chiah pe7-a2-kiann2 e5關係變kah真無好，見面m7是hong5罵to7是hong5 phah。\n正旗感覺pa-pa無愛--i。\n因為e7驚，正旗一直tiam3 ti7房間內底無出--來。暗頓食飽，留ti7學校『晚自習』e5姊姊ma7 tng2--來-a。正旗發現姊姊面色真奇怪，koh e7 ka7 ma-ma khiu2去邊--a2講細聲話，i心內想講「慘--a」，beh piak-khang--a，chit-pai2穩死--e5，choann-a2 koh走入去房間bih"}
{"text": "。\n10點左右，pa-pa tng2--來-a，ka7 ma-ma thng7--過e5菜食食--leh，了後，ka7 正旗叫來廳--nih。\n正旗in厝是3樓e5公寓，厝內傢俱真簡單，客廳中央khng3神明kap祖先牌位，koh有1台tu2買無joa7久e5電視，粉白e5壁頂，姊姊kap ka-ti7國校a2 ham7國中e5獎狀貼kah kui-phian3，iau2-boe7 kap王奇in tau3-tin7 chhit-tho5 chin3前，正旗e5成績一直be7-bai2。\n烏kah e7發光e5皮膚，愈hong5感受tioh8 pa-pa嚴肅e5眼神，長期ti7日頭e7-kha做khang-khoe3，pa-pa e5皮膚曝kah koh烏koh金。\n「Li2講，e-pou li2走去toh？」 \n正旗頭ann3-ann3：「無。」I偷看邊--a2 e5姊姊，姊姊na2無tai7-chi3--leh，ti7另外1間房間內底teh看冊，準備高中聯考。\n「Siann2-mih無？ Li2 e-pou kam2有ti7學校？」Ma-ma e5聲lioh8-a2 chhoah-chhoah。\n「Li2是an2-choann2 beh偷走學？ Li2講，li2 kam2有kap人oan-ke sio-phah？」Pa-pa嚴厲e5聲，hou7正旗驚kah m7敢應。\n「來！ 衫thng3落來hou7 ma-ma看。」Ma-ma chhun手beh ka7正旗e5 liu2-a2 thau2--開，正旗liong3--1-e7，iau2是hong5看tioh8胸坎e5 geng5血。\n「Ah！ Nah e7 an2-ne？ 到底發生siann2-mih tai7-chi3？」Ma-ma真m7甘teh相正旗e5傷，目khou tauh8-tauh8-a2 tam5--起-"}
{"text": "來。\n「Li2到底是an2-choann2 beh kap人sio-phah？ 死gin2-a2，li2 kioh是m7講話to7 e7-sai2準soah是--無？」Pa-pa koh 1-pai2真siunn7-khi3 ka7逼問。\n「一定是kap王奇學做phainn2，chit-e5 gin2-a2以早to be7 an2-ne--leh…」Ma-ma一直認為正旗是乖gin2-a2。\n「Oeh！ Li2 nah long2 m7講話？」Pa-pa愈siunn7-khi3--a，正旗知iann2 pa-pa血壓koan5，ma7 m7敢惹i siunn7-khi3，m7-koh pa-pa an2-ne ka7逼，soah hou7 i愈緊張。\n「是m7是hit-e5王奇？」Pa-pa面seh8向ma-ma：「In tau電話幾番？ Goa2 kha3電話ka7 in pe7母講。」 \n正旗chit8聽tioh8 pa-pa beh kha3電話去王奇in tau，kui-e5人跳--起-來，hoah講：「Li2想beh chhong3 siann2？ Li2 mai3 tak8-pai2 tng2--來to想beh ka7 goa2罵！」I想beh用chit步來轉移pa-pa e5注意。\n「Li2講siann2-mih？ 做m7-tioh8 tai7-chi3 koh講chit種話！」Pa-pa kui-e5面脹紅--起-來，雙手拳頭母tenn7 kah an5-an5-an5。\n「To7是an2-ne，tak8-pai2 tng2--來to beh ka7 goa2罵，平常時a2 koh無teh ka7 goa2關心。」正旗感覺真委屈，別人e5 pa-pa tak8工long2 e7 tng2厝，ka-ti7 e5 pa-pa soah 1月日chiah tng2"}
{"text": "來2~3工，厝--nih kan-tann有ma-ma kap姊姊2 e5 cha-bou2，真che7 i有趣味--e5，ma-ma kap姊姊long2無siann2趣味。I tiann7-tiann7感覺kap王奇in講黃色笑話，看A片ke khah有意思，m7-koh pe7母soah認為王奇是不tat不chhit e5 chhit-tho5 gin2-a2。\n「Li2講siann2-mih？ Goa2無法tou7 tng2--來，ma7是為tioh8食頭路飼lin2，若無，lin2 beh an2-choann2有飯thang食？」Pa-pa正經siunn7-khi3--a，i想講，tak8工ti7花蓮sian3海風，曝日頭，做粗重e5 khang-khoe3，long2是為tioh8 chit-e5家，tak8-pai2 koh tioh8 hou7 hiah-e5外省腔e5主管刁，i long2忍--落-來無愛計較，to7是為tioh8 beh than3 he tam7-poh8-a2薪水來維持in chit-e5家庭，chit-ma2 in kiann2竟然tng i e5面講chit種話。\n「Than3 siann2-mih錢？ Goa2連零用錢to無，人…」正旗感覺ka-ti7講kah有koa2超過，m7-koh話to已經講出嘴--a。\nPa-pa心內1陣絞疼，是a7，ti7 chit-e5時代，做工a2 1月日than3--tioh8 e5錢極ke thang維持厝--nih e5開銷nia5，厝--nih hit台彩色電視，koh是gin2-a2看tioh8別人tau有，一再ka7哀求，i chiah ka7烏白電視換掉，為tioh8買chit台彩色電視，i嘴齒根咬--leh，ke加班kui2-na7禮拜，chiah有thang買--e5，nah"}
{"text": "koh有siann2-mih錢thang hou7 gin2-a2做零用錢？ \n「Li2 chit-e5 gin2-a2，goa2看，無hou7 li2 1-koa2教示be7-sai2--chit！」Pa-pa續手sa 1枝衫keng-a2 to7 tui3正旗身軀sut--落-去，正旗感覺皮膚疼kah beh lih--開-a，目屎隨lian3--出-來，koh na2 si3-ke3閃pa-pa手--nih e5衫keng-a2。\n「Ah，mai3 an2-ne--lah！ 正旗，緊ka7 pa-pa會失禮！」Ma-ma目屎na2滴na2 beh阻擋liah8狂e5 pa-pa，姊姊ma7走出來苦勸：「Pa5--a2，mai3 an2-ne--lah！ Pa5--a2！」M7-koh pa-pa手--nih e5衫keng-a2 iau2是一直tui3正旗身軀sut--落-去。\n正旗擋be7-tiau5--a，走入去房間內，ka7門鎖--起-來，pa-pa出力long3 kui2-e7-a2門，long3 be7開，攻擊chiah停--落-來。\nChit暝，正旗聽tioh8 pe7母ti7 in房間--nih講真久e5話，ka-ti7目屎流--leh流--leh chiah睏--去。\n(TGB通訊第51期，2003年12月)"}
{"text": "Sio-phah e5 tai7-chi3真緊to7 hou7老師知iann2--a，學校決定beh thai5雞教猴，thang好維護學校e5風氣。\n正旗來到學校，身軀e5孔嘴iau2 ti7--leh，tiam7-tiam7坐ti7教室內底，想tioh8 kap pa-pa e5對話，目khou soah紅--起-來。\n「Li2目chiu an2-choann2--a？ Kam2是無爽快？ Goa2 e5手巾a2是清氣--e5，e7-sai2 theh8去chhit。」坐ti7正旗邊--a2 e5 cha-bou2 gin2-a2叫做「黃淑貞」，i看tioh8正旗teh艱苦，續手sa手巾a2 hou7 i。\n正旗ka7看--1-e7，ka7手巾a2接過手，說謝了後to7 koh tiam7靜--起-來。\n淑貞感覺正旗人真好，koh真gau5畫圖，m7-koh最近m7知是an2-choann2，下課long2走去便所偷食薰，上課e5時kui身軀long2薰味，hou7 i kiong7 beh擋be7-tiau5。\n「正旗，放學kam2 beh來goan2 tau sng2？ Goan2 pa-pa，ma-ma今a2日出--去，lan2 e7-sai2偷食真che7 mih8-kiann7--ou！」淑貞in厝是kam2-a2店，tak8-pai2 long2真巴結請同學去in tau食si3-siu3-a2。\n「Ouh！ 好a…」正旗ka7淑貞看--1-e7，心內真感激。\nChit-chun7，沈能信ui3外口chong5--入-來，氣phut-phut講：「M7好--a！ A婆a2 beh ka7王奇退學！」 \n「Siann2-mih！」 \n秋天，是菅芒開花e5季節，ti7風中hainn3--leh hainn3--leh e5菅芒，hou7人感覺悲傷。\nTi7溪邊，"}
{"text": "生kah kui-phian3 e5菅芒邊--a2，有1間土地公廟a2，he是in社區e5信仰中心，王奇in tiann7-tiann7 ti7 chia聚會。\n空氣中有振榮工業區排--出-來e5化學廢氣e5味。Chit-tin7國中生tiam7-tiam7坐ti7土地公廟a2 e5石椅a2頂，石椅a2冰冰，涼涼，正旗無se3-ji7 ka 1 e7冷sun2。\n「Soah--lah，e7-tang3 an2-choann2？」王奇喘1 e7大khui3：「轉去其他學校ma7 be7-bai2，siong7無，be7像lan2 chia管chiah嚴。」 \n王奇kam2真正無要意？ Koh有，發生chit款tai7-chi3，in pe7母e7 an2-choann2想？ 正旗心內an2-ne teh想，m7-koh m7敢講--出-來。\n「其實，lan2訓導a2早to7看lan2無順眼--a，chit-pai2是趁機會報復，像goa2，tak8-pai2 to hou7 i cham3 kah siong7慘，lin2看，頂pai2 hou7 i phah e5傷痕iau2 ti7--leh。」沈能信ka7衫giu2--起-來，期中考國文考無好hong5 phah e5傷痕，凝血na2 1條1條蟲ti7 i kha-chiah-phiann。\n「是ah，i是beh表現hou7校長看，thang好升級，加薪水，kan2！ Piau2-kiann2！」 \n「Sai2 lin2 nia5--leh，nah e7-sai2 hou7 i chiah好過！」 \n「聽講in kiann2讀中正國中，平常時a2真臭屁，ma7真che7人看i be7爽，kui-khi3--lah，lan2 chhoe7 1工來ka7 kham3布袋。」 \n眾人愈講愈歡喜，王奇hiong5-hiong5"}
{"text": "oat8頭問正旗：「An2-choann2？ Beh tau3-tin7去--無？」 \n正旗gang7--1-e7，面a2紅紅講：「Be7-sai2，goa2 ai3 tng2--去-a，若無，goan2 pe7母e7 ka7 goa2罵。」 \n「Oeh！ Li2…」有人想beh指責正旗，王奇ka7擋--落-來，「無要緊--lah，li2緊tng2--去，lan2 chiah koh聯絡。」 \nKap眾人sio辭了後，天色ma7暗--a，正旗un5-un5-a2行tng2厝，人影giu2 kah長長，tauh8-tauh8-a2 ng3頭前徙tin2動。\n「Hai2，正旗，nah e7 1 e5人tng2厝？」黃淑貞ui3後piah走--來，甜but-but ka7問。\n「Ouh！ 無--lah，goa2 tu2 kap王奇in分開nia5。」正旗sio2-khoa2緊張。\n「Ouh！」淑貞嘴唇khiau3-tu-tu：「其實lan2導--e5 ma7 siunn超過--a，goa2感覺王奇做人be7-bai2，kan-tann是性地siunn chhong2-pong7，li2講tioh8--無？」淑貞na2講身軀na2 hainn3，想beh得tioh8正旗e5認同。\n「Hmh。」正旗真歡喜ka7淑貞講：「Tioh8 a7，li2 ma7 an2-ne想--ou？ Goa2 ma7 an2-ne認為！ Li2看奇--a2，其實i有真che7趣味e5怪chhut頭，a弟a2數學真強，m7-koh其他科是khah bai2…」 \n「Tioh8--lah！」淑貞ka7冊包hainn3--1-e7：「Li2 m7是放學beh來去goan2 tau？」 \n「好a7！」 \n黃淑貞in厝有2 chan3樓，1樓做店面，2樓是khia7家，地點真oa2學校，同學下課iah是放學long"}
{"text": "2 e7來chia買mih8-kiann7，seng-li2 be7-bai2。今a2日，淑貞專工ka7鐵門放--落-來，chhoa7正旗去樓頂開講。\n「Lin2厝真好neh。」正旗看客廳e5魚箱a2，內底有chiok che7『熱帶魚』，魚嘴邊--a2 koh一直puh phok8-a2，i看kah seh8神。\n「無--lah。Beh食餅--無？ 真好食--ou！ 店--nih真罕得進chit種餅。」淑貞坐去正旗邊--a2，seh 1盒餅hou7 i，笑笑a2問：「Oeh，正旗，li2以後想beh做siann2？」 \n淑貞愈oa2愈近，正旗感覺身軀sio2-khoa2燒燒，頭殼額a2 ma7 teh流chhin3-koann7。\n「Ouh… m7知neh，m7-bat想--過neh…」 \n正旗緊張kah m7知beh an2-choann2應，2 lui2目chiu ma7 m7敢看淑貞，kan-tann敢ka7偷看，soah無se3-ji7看tioh8淑貞e5胸坎。\nTng青春期e5淑貞身材be7-bai2，正旗想tioh8學校「健康教育課」e5老師bat講--過，chit-e5時chun7 e5 cha-bou2 gin2-a2『性特徵』e7 tauh8-tauh8-a2明顯，想--leh想--leh，正旗soah phainn2-se3 kah面紅--起-來。\n「An2-ne--ou。」淑貞ka7頭毛poe2--1-e7：「其實goa2 ma7無想清楚，li2看，goa2 ti7 lan2班e5功課ma7 m7是chiann5好，看--來省立女中是考be7-tiau5--a，tioh8-ai3來去讀高職--a。聽導--e5講，考高職--e5無siann2前途，生活ma7無像高中生hiah精采，goa2想，goa2 chit世人e7過kah真普通…」 \n正旗聽tio"}
{"text": "h8 chiah-e5話，真正經ka7應：「Be7--lah，考高職ma7 be7-bai2 a7！」I認為人e5價值無應該用成績kap讀e5學校來決定，m7-koh soah m7知beh an2-choann2表達ka-ti7 e5意思。話講soah，直直相淑貞，感覺i真kou2-chui，是an2-choann2 kang7班坐cho3-hoe2 chiah久--a long2 m7-bat發現？ \n了後，2 e5人坐ti7客廳看電視，到9點外chiah sio辭。\n(TGB通訊第52期，2004年1月)"}
{"text": "「若無經過思想啟明，台灣工人無可能翻身！」Ti7 大稻埕亭仔腳，建強兄tu2 見面就an2-ne ka7 阮強調。頭前無偌遠hia，成百e5 勞動者kap 運動工作者teh 搬行動劇，今仔日in 上街頭，beh 抗議資本家kap 政府做伙剝削工人。\nTi7 路邊看一下仔，阮就離開hia，建強兄招阮到附近一個朋友hia 食茶開講；阮今仔日kap 伊相約，beh 聽伊e5 故事。\nTi7 草地所在歹趁食，高職chhim2出業，建強兄就離開嘉義，來台北中和「國際牌」食頭路。一月日薪水才9百箍，趁--e5 tu2-tu2-a2 thang 過日。退伍了後，朋友引伊到樹林仔「南亞塑膠」e5 染整廠，薪水有較懸--淡-薄-仔，儉腸ngeh肚，才開始有thang 儉寡錢。\nTi7染整廠，伊kut力做，認真學，過無幾冬，外口做共途e5朋友倩伊去ka7 hoann7工場，雖罔規模無「南亞」hiah大，m7-ku2 這個chhiang3-suh tu2好hou7 伊了解an2-choann2經營管理。尾--仔，伊家己出來創業，稅一塊地，用鐵片tah一間工場，就an2-ne開始做頭家。\nHit陣，黨外運動tng teh 起pong7，伊定定工課放--leh，chong5去聽黨外政見場。Hou7「顧面桶」蹧踢e5 台灣人，心肝底e5鬱卒be7-su ti7 hia chhoe7著出路。90年代初期，連大學生都坐be7 tiau5--ah，台北街頭逐不時攏chhiang5-chhiang5滾，伊會使講逐場都行kah到，歸心肝全是台灣人出頭天e5 向望。\n黨外政治運動挑戰「顧面桶--e5 」，ka7台灣e5社會力引動--起--來，工人e5意識得著啟發，ma7 m7甘願繼續hou7人thun2。建強兄e5記持真深刻：ti7「南亞」定定都無暝無日加班teh替頭家趁錢，染料koh 誠毒，真濟同事身體攏an2"}
{"text": "-ne害害--去，若be7堪tit做隨就會hou7人辭頭路。家己出來做了後，ma7無較好空。會記得牽手生囡仔前一工，共款khut ti7工場拚勢做；囡仔koh細漢e5時，定ma7 ku ti7機器邊--仔寫宿題，有時仔工課teh趕，無閒轉厝，一家伙仔就chinn tiam3工場後壁用甘蔗pan tah e5房間歇睏。伊e5「階級意識」tauh8-tauh8仔teh形成。\nKoh無偌久，「南亞塑膠」e5 同事組工會beh爭取勞動權，伊ma7轉去鬥相thin7，心內期待勞工團結e5力量會當改變勞動者e5運命。其他所在工人e5抗爭場，伊共款關心鬥出力。M7-ku2參與久--來，伊發現工人運動總--是差一氣，特別是若tu2著選舉，工會內底為著支持無共人續起phui3面，是真時常發生--e5，「台灣工人運動e5勢哪會peh be7起--來？」這個問題建強兄一直囥ti7 心內teh 問家己。\n伊開始chhoe7 冊讀，ma7 四界chhoe7 讀冊人討論請教，koh 一直反省家己20-30冬勞動生活e5經驗。過去ti7工場，工人兄弟私底下koh 較kan3-kiau7，ti7主管面頭前，有幾個頭殼擔會懸--e5？為著趁淡薄仔加班費，誠濟同事kam2 m7是攏拚死phou5廠長kap領班？一般工人攏真認命，koh較艱苦koh 較無合理，嘴齒根咬--teh keng7--落-去，無，beh to2討食飯錢？In kan-tann會當迫囡仔拚命讀冊，看有才調讀較懸--teh，脫離做工仔階級--無，講beh改善勞動條件，beh活kah較有品質--teh，in想都m7-kann2想，恬恬接受做工仔人e5命。\nKiam2 m7是有真濟運動團體teh關心勞動者e5處境？坦白講，建強兄認為in大部份--e5 攏ku-ku pih-pih，有--e5是teh算利益，有--e5 chhoan3 想都是Gr"}
{"text": "oup勢力e5鬥爭，有--e5死人冊mouh tiau5-tiau5，koh 有--e5 用家己固執e5主觀teh認定這個世界。\nKoh 再講，工會幹部才較有機會chih接意識kap思想，大多數勞動者根本無法度理解抽象思考，koh較免講beh了解hiah-e5讀冊人講e5理論。顛倒是選舉若到，選舉熱phut-phut。選舉煞，hiah-e5口號ma7逐擺攏變做芭仔票，m7-ku2 勞動群眾kiam2有in法度？ \n建強兄講家己算好運，做頭家時間較自由，趁有夠食就好，牽手koh認同--伊，才有才調開真濟時間ka7 冊tauh8-tauh8-a2 讀kah bat，koh不時轉「南亞」chhoa7工會兄弟討論，ka7 in鼓舞。\n講到路尾，建強兄iau2 是一直強調台灣工人需要思想啟明，咱攏著繼續為未來e5 新社會扑拚，be7當放棄！ \n(台灣字雜誌第15期，2003年3月)"}
{"text": "這一工是憨子婿in丈人做60歲大壽。In某chhoan5麵線、鴨仔、酒kap一塊紅布hou7伊過in丈人兜祝壽。伊beh出門e5時，in牽--e5交代伊講，「你先去ka7爸爸祝壽，我有代誌，beh暗仔才過--去。」 \n憨子婿沿路行沿路sng2。行到半路e5 時，鴨仔續koann7-koann7-koann7叫boe7停。憨子婿心內想講，「Ah，鴨仔teh 嘴礁--lah。放你去食水。」 \n憨子婿想boe7到鴨仔續愈泅愈遠。「鴨仔，鴨仔，你歹心肝，放我一個ti7河岸，lin2父用麵線ka7你扑，若hou7我掠--著扑kah hou7你喝m7-kann2。」伊tioh8用手--nih8 e5麵線beh來khian水--nih8 e5鴨仔。麵線落水tioh8 tam5--去。鴨仔m7-na7 khian無--著，麵線ma7 tam5糊糊，爛了了。\n憨子婿ti7 teh-beh 行到in 丈人兜門腳口e5 時陣，經過一片竹仔林。風吹著竹仔，發出sih-sih-suh-suh e5 聲音。憨子婿m7甘竹仔teh 喝寒。伊tioh8提心肝頭hit 塊紅布縛ti7 竹仔e5 身軀頂。\n憨子婿行來到in丈人兜e5稻埕，看著塗腳有pit-sun5。「我知--lah，你會熱hounnh。來--lah，這罐酒請--你。」Tioh8 an2-ne憨子婿雙手空空來到in丈人兜。 \n暗頭仔食桌e5時，in某看伊歹勢ngoeh 菜，tioh8 ti7伊e5衫裙仔邊結一條索仔，in某tiuh一下，伊tioh8 ngoeh一下。好死m7死索仔去hou7一隻雞仔纏--著。憨子婿tioh8親像雞仔chhiak8-chhiak8跳共款，悽慘ngoeh，悽慘食。 \nIn翁仔某轉來厝--nih8 e5時，續來起phui3面。伊應in某講，「丈人in兜是東爿圍龍，西爿圍虎，後門一破鼓，你若去看，你tioh8知我苦。」原"}
{"text": "來憨子婿食歹腹肚koh chhoe7 無便所。 \n這個故事是阮外媽ti7我國校四年e5時ka7我講--e5。外媽bat講真濟囡仔古。算--來ma7有10年--ah，m7-ku2我猶原記足清楚。完全攏ai3感謝國校e5老師。若m7是伊罰我掃便所，我ma7 boe7有hiah-nih8好e5記持去記這個故事。Tioh8因為我ti7學校「說話課」e5 時用阮媽媽教--我e5語言來講阮外媽講e5故事，想boe7到ti7 1991年koh有m7准學生講in e5母語e5老師。真佳哉教育有變好，才boe7 koh害著可憐e5學生囡仔。\n(台灣字雜誌第15期，2003年3月)"}
{"text": "9 \n五、甚物時起才thang 談愛。 \nA、談愛可以，談亂愛不可以。 \n總是咱著會記tit，戀愛是夫婦間神聖e5 疼情。M7 是夫婦e5 男女異性做伙談戀愛是罪惡。Koh 著會記tit m7 是青年男女一萬人，一萬人攏的確著經過世間所講號做戀愛e5 交陪才是人，才有好e5 結婚；若結婚前無先談戀愛就be7 做成好e5 結婚，che 也是錯誤。 \n咱讀舊約以撒kap利百加未嫁、未娶e5 以前攏m7 相bat。總是in 有最好e5 夫婦生活。或者咱e5 老輩e5 先生也有濟濟這款e5 經驗。所以咱m7 免迷信若無先戀愛（這句其實be7 講tit，thang 講談愛，抑是愛e5 交陪），就be7 得嫁娶。但是現代濟濟青年真迷信這個事。Koh 雖然結婚前大講戀愛e5 人，到時家庭破裂e5 人也be7 少。 \n青年可以談愛，總是著 \n1、Bat 家己也著bat 對方。 \n2、你若是iau2 學生時代，實在m7-thang，時機iau2 siuN早。會害著你e5 功課。 \n3、未有經濟獨立，an2-ni 飼人be7 贏。 \n4、年紀siuN少。肚臍屎未落，講話iau2 臭乳呆。世事m7-bat，會鑄成大錯。 \n女性18-22。男性也著有一技半藝，家己經濟企會tiau5 e5 時才來講。著靠父母娶hou7 伊，koh 著靠父母飼伊e5 某、伊e5 子，an2-ni 真見笑。願嫁an2-ni e5 丈夫e5 女性也是真無自覺e5 人。女性beh 嫁著趁早。M7-thang 理想siuN懸，後來過時才自嘆薄命，才緊落嫁，打折，chhin3-chhai2 嫁顛倒m7 好。到30歲以上才beh 初產，an2-ni 也有較無利便。若愛讀大學都無講；若無高女，抑是初女畢業著緊oh8 家內e5 工，緊備辦于歸。若無將來就變無所歸。女性出風頭，kap男性並肩奮鬥ti7 社會真好，總是倒去灶腳，搖io籃"}
{"text": "iau2 較好！做木蘭從軍真thang o-lo2；做孟子e5 老母，良妻、賢母我想才是女性e5 本色。無所歸就獨立做姑娘服事主真好！M7-thang 後悔無清。 \nB、「初戀」著注意。 \n愛情是親像刁皮e5 囡仔，無tiuN-ti5-a2 不知不覺e5 中間會走入你e5 心房內，後來發覺才beh 叫伊出去，真困難。也親像樹藤仔teh 纏上大樹，不知不覺hou7 伊纏著真oh剝。 \n決斷m7-thang 隨隨便便對一個男性，抑是對一個女性講「我疼--你。」也m7-thang 隨隨便便就開心門來接受。 \n1、著先瞭解對方e5 個性、趣味、癖phiN7是會合抑be7？ \n2、M7-thang 憑一時青春e5 情熱，一下做伙就be7 離tit。著慎重、深想、自制。 \n3 、M7-thang 自損、損人e5 自尊心。M7-thang 見著異性就變青瞑，盲目e5 相疼。一下teng3意 leh，甚物都sui2、都好！ \n4、著冷靜，m7免心急，開siuN緊會peng2 車。緊thin5 koh 捷lim會poah8倒。 \n5、著chhun5父母、著問師長大家參考。 \n6、著祈禱。（Kap牧師斟酌）。 \n7、著注意巧言令色，大路慷慨e5 男性，著注意sai-nai 嬌態無tek定e5 查某囡仔。 \n8、愛情親像火。是be7 包密tit，人liam-piN 會知，若無細膩會hou7 伊燒著。Hit 個熱比地獄e5 火焰較熱，會燒毀你e5 金錢、人格、活命。 \n9、若自感有危險著緊停步，著緊放棄。決斷m7-thang 陶醉ti7 狂戀、盲戀。 \n10、若知你be7-tit娶伊，be7-tit嫁伊，就m7-thang 硬戀、空戀、死戀。Che 是真錯誤、真呆。若為an2-ni 來死是憨死。Kah beh 死，自hit個死e5 決心來增進別方面iau2 較sui2。為戀愛來死hou7 人看e5"}
{"text": "人是真不中用。 \nC、所叫做戀愛e5，是甜蜜e5 學課抑m7 是？ \n是，真甜蜜。無的確，有e5 是過得真酸、澀，真苦痛。有e5 是親像lim 著毒藥，煞死戀，為an2-ni 煞死。 \n1、你若慎重，用信仰做立足點。是純潔e5 疼可能享受快樂，激勵你e5 志氣。相勉勵向成功e5 路去進步。 \n2、你若亂來，企ti7 邪淫、好色 hih-hiauh、浪漫放肆，你可能會致到廢學、放蕩、失敗。 \n3、或者亂愛。三角戀愛，會致到食醋、猴咬猴、嫉妒、自卑感、破病、自殺、殺人、毀容、心中（日本話就是兩個相chhoa7 去死）。 \nD 、怎樣才會得著你心愛e5 人？ \n1、先惹起人e5 注意。 \n著穿流行衫，懸kiah8仔鞋，電奇形e5頭鬃。面抹紅、畫烏、擦白。行路無tek定e5 搖擺，顯明你e5 嬌態。An2-ni 會hou7 人注意抑be7？會注意你e5 人就是胡蠅。胡蠅愛沾臭肉，愛沾屎phi2。 \nHou7 人注意m7 免用an2-ni。著ti7 主有好品行、好信仰。好e5 學歷，有好e5 技藝。敬虔，禮儀端莊。健康、活潑、大方，gau5 奉事教會。Ti7 家庭iu2 孝，ti7 厝邊、教會有好名聲。An2-ni 來chhoe7 你e5 人我想穩當是較成物e5 人。 \n2、愛e5 施、受。 \n你teh 愛人，對方無的確也teh 愛你，an2-ni 你會變做片戀。無想家己e5 地位熱戀、狂戀卻有時僥倖會成功，總是有時會失敗。門風不配e5 戀親像薛仁貴，呂蒙正也有成功。總是he 是僥倖來得著--e5。較常無你e5 冒險kap奢望會失敗。「疼」，雖然是無種族、國境e5 分別，但是m7 是出tui3 信仰做地基，ti7 主無條件e5 握手是真危險。有時會自誤、誤人。所以beh 疼--人，beh hou7 人疼，承受人e5 疼攏著注意。 \n3 、著慎重m7 免著急，m7 免餒志。婚姻m7"}
{"text": "免著急，m7 免自卑。花無錯開，緣無錯對。Sui2-bai2 無ti2-chi2，kah意較慘死。若有緣千里都會來相tu2。無緣對面都be7得相對。修德、立志che 是最根本。用祈禱koh 等候。 \n六、甜蜜e5 家庭beh 怎樣建造？ \nA、對疼情e5 結晶來建成。 \n疼情到底是甚物？ \n「為著受人疼才疼--人e5 是人。為著疼來疼--人e5 是神。」（路加 6：32-36）。 \n「疼情親像咳嗽，是忍be7-tiau5，be7得隱瞞e5 事」（XXXX講）。 \n「愛情e5 視覺m7 是目珠，是心靈」（XXXXXX講）。 \n「真e5 愛情是確立ti7 真e5 尊敬e5 頂面」（XXXX講）。 \n雅歌所形容e5 「疼」。 \n1、「為疼情來致病。」2：5。\n2、「Tu2著我e5 心所疼e5，我就khiN5 伊，m7 hou7 伊去。」3：4。\n3 、「我為著伊e5 話，神不附體。」5：6。\n4、「我beh 將愛情hou7 你」7：12。\n5、「愛情有大力親像死」8：6。\n6 、「濟濟水boe7 會滅愛情…若有人beh 用家內全業換愛情，的確hou7 人藐視。」8：7。\n你若去花街柳巷，m7 免坐落lim 3杯酒，你也會聽見愛情e5 話。Ti7 hia 有親像臭肉、爛蘋果e5 愛情俗賣有臭味thang鼻、thang 聽。假有心假有意，提薑母chhe3 目墘，騙你這隻憨大豬，無生瘡便是你造化是。這款e5 疼情是chhoa7 你到ti7 死滅e5 深淵。 \n「疼情出tui3 知識e5 最可貴，就是相理解見識，趣味一致，自然而然來生出e5 愛情。」 \n「愛慕神親像鹿欣慕溪水，tui3渴慕來toh8起疼e5火焰，致到心痛piak 裂e5 疼最熱烈。」（詩篇 42：1-3. 63. 1-8）。 \n「Lin2 著相疼，親像我有疼lin2，che 是我命令。人為著朋友獻性命，疼無有比這個較大e"}
{"text": "5。」（約翰 15：12-13）耶穌。\n「我設使會講人kap天使e5 音語，若無仁愛，我就成做響e5 銅器、tan5 e5 喇叭。我設使做先知，明白攏總e5 奧妙kap攏總e5 知bat，koh 設使有齊備e5 信，夠額來移山，若無仁愛，我就boe7算做是甚物。我設使盡所有e5 來賑濟，koh 獻我e5 身軀hou7 火燒，若無仁愛，就我無得著利益。」（I.林13：1-3）保羅。\n「仁愛永遠boe7 無去，若是先知e5 職beh 廢無，hiah e5 音語beh 煞，知bat beh 廢無。」（I.林13：8）保羅。\n「現今所存e5，就是信、向望、仁愛，這三項，其中第一大e5 是仁愛。（I.林13：13）保羅。\n仁愛是聖神所結頭粒e5 果子。（加拉太 5：22）。仁愛是信徒品德e5 最高峰（II. 彼得 1：5-8）。疼是tui3 上帝出（I. 約翰 4：）。是主e5 命令（約翰 15：）。主要求疼心（約翰 21：15）。 \n總是以上所講這個疼m7 是指俗情e5 疼。是指「聖潔tui3 神來e5 疼。」照聖經e5 原文是寫「Agape」m7 是俗情e5 「Eros」。An2-ni 疼情m7 是空言是行為。 \n疼m7 是感情，是犧牲。疼情m7-thang 失去理智，若失去理智會變做盲目e5 疼情。疼情m7-thang 失去尊敬。失去尊敬會掠對象做thit-tho5 物。看女性做手中珠。做籠仔內e5 鳥仔、做玻璃kheh仔內e5 尪仔，攏是tui3 無尊敬女性e5 人格所致。疼情著tui3 俗的e5 疼情進步，抑是hiat-kak8 俗的e5 愛情，到ti7 純潔企ti7 信仰，tui3 上帝出。趁主e5 命令來實行。聖靈所結e5 果子e5 愛情才有sui2、才有真、才會永存。用這款e5 愛情來結成e5 夫婦生活才會達到真正美滿甜蜜e5 家庭。就是著tui3 主受、上帝hia"}
{"text": "來「Agape」「聖潔神靈的e5 疼」來運行ti7 夫婦e5 中間，疼才會永遠堅固。Koh 叮嚀一擺「戀愛」是ti7 夫婦間才有。M7 是夫婦間是友誼愛，但是的確著止於禮，無邪。 \n10 \nB、幸福是公家造e5。 \n著會記得美滿甜蜜e5 家庭m7 是生成有e5。是兩人公家造e5。 \n1、你看 XX e5 晚鐘。 \n腳企ti7 大地用生產做in 生活e5 基礎。用拜堂e5 晚鐘做in e5 生活e5 背景。兩翁某面對面用謙卑aN3頭相尊敬，相kap同信、同心、同聲來感謝上帝。這款感謝、勞動，相敬、相親。生產、宗教、夫婦相和e5 生活，自然家庭明朗化，變做樂園。 \n2、你讀傳道 4：9-11。\n你會發見夫婦e5 生活e5 3個要點。\n（1）「相kap著磨得著好e5 效果」 4：9。\n（2）「若是跋倒，一個thang 扶伊e5 同伴起來，若是單身跋倒無別人扶伊起來」4：10。（Che 正是真e5 牽手）。 \n（3）「兩人相kap睏才會燒lo7，若是家己一人thai2-tho2會燒ah」4：11。\n以上3項，做伙作工、相扶助、做伙睏，這3項若欠1項美滿e5 家庭就做be7 來。有e5 婦人人是死坐活食。手不動三寶，而且討ai3看電影、跳舞、sng2 牌仔、博麻雀。無管顧子兒、無要緊丈夫。逐項都用乳母，用煮食e5，用拚內面e5 女工。伊對丈夫是要求權利、平等、快樂e5 享受。暗時也無的確kap丈夫睏。奇想天開。不論男女若犯著這號病家庭是活地獄。（東食西寢，可能成美滿之家庭，古今未之有也） \n3、燒lo7 e5 愛情e5 力量。 \n（1）Thang 補救寒冷、喪失、荒廢e5 心情。 \n（2）Thang 挽救頹廢、流落放蕩e5 心境。 \n（3）Thang 拭去絕望、悲慘、憂傷e5 目屎。 \n（4）Thang 照光叫醒烏暗迷路e5 心靈。 \n（5）Thang hou7 thai5 人放火e"}
{"text": "5 兇犯歸正。 \n燒lo7 e5 疼情親像潤kut8油滴ti7 beh 火燒心e5 機器，thang m7 免發火。親像烈日會得消散結怨殘忍e5 心腸。家庭夫婦燒lo7 e5 疼。父子、母子燒lo7 e5 疼。兄弟姊妹燒lo7 e5 疼真正寶貴ah！ \n4 、Tui3 相chim 來表示愛情。 \n相chim，特別夫婦e5 相chim 是1項疼e5 表現。Ti7 聖經有教示咱種種e5 相chim。 \n（1）阿兄約瑟kap小弟相chim （創45：5）。\n（2）Ta-ke 拿俄米kap新婦路得相chim （路得 1：9）。\n（3）先生保羅kap以弗所e5 會友相chim。\n（4）大衛kap朋友約拿單相chim （母上20：41）。\n（5）老父大衛chim 子押沙龍（母下 14：63）。\n（6）罪人chim 主耶穌，流目屎反悔（路加 7：38）。\n（7）奸險e5 相chim。約押chim 亞瑪撒，ti7亞瑪撒無提防e5 時用刀tuh8 死伊（母下20：4）。猶大用chim 嘴賣耶穌（太 26：48-49 。可 14：45-46。路加 22：47-48）。\n（8）「Lin2 著用聖e5 相chim 來相請安。」（I林 16：20）。\n男女e5 相chim： \n1、 若有一個男性會曉想ai3 X 一個女性，an2-ni 是顯明hit個男性已經是成熟變大人lah。若有一個女性自發的XXX來chim，hit 個女性已經老lah。（Chim子，chim孫）。 \n2、 夫婦e5 相chim，莫非是beh 表示疼情，加添疼情。若是an2-ni ti7 私下兩人家己tiam3 e5 時來做，比較較合理，無需要當前來公然來表演。人看了m7若無心適，有時煞會hou7人gin7目。 \n3、 夫婦相chim，beh 出去相chim，m7-tat8著出外倒來 e5 相chim iau2較甜。你若愛丈夫常常"}
{"text": "看你是比別e5 女性更可愛才會。女性真e5 可愛，m7 是tui3 曲線e5 sui2，芳水e5 芳，花粉e5 白。卻chiah e5 果真幾分會幫贊hou7 丈夫愛親近--你。總是男性心底所歡喜、所愛e5 是女性溫情e5 照顧，甜蜜e5 安慰kap鼓勵。 \nTi7 chia有1 項真奇怪e5 事，就是聖冊有記種種e5 相chim但是m7-bat 記翁某e5 相chim。實在真趣味，意義無窮。An2-ni tui3 以上所講e5 來看，相chim 是人情疼心e5 自然流露，所以的確著出tui3 真誠純潔，的確m7-thang 亂用，更加m7-thang 惡用才好。聖經講「上帝m7 是昏亂e5，是和平e5… 凡事著文雅也照規矩來行。」但是an2-ni kiam2-chhai2 有人問西洋真盛行相chim，an2-ni 是好抑m7 好？照看che kap地理、文化、人情、風俗有大關係。有時東洋e5 禮義提去西洋be7 通，親像an2-ni 西洋e5 禮義提來咱東洋，有e5 也be7 通。若be7 通e5 事，人恥笑、攻擊。好，m7 好是第二問題。所以對這層事逐人thang 家己想。 \nC、疼e5 極致（愛e5極致）就是無我犧牲。 \n咱若注意讀雅歌e5 聖經會發見下面所記e5 事。 \n1、雅哥 2：16.「我（指新娘）所戀愛e5 屬我，我也屬伊」（伊指丈夫） 。\nTi7 chia 新娘將本身做本位來講伊e5 丈夫。Che 是put-hian5自己本位e5 女性。 \n2、雅哥 6：3「我屬我所戀愛e5，我（指新娘）所戀愛e5 也屬我。」 \nTi7 chia 先講本身是屬伊e5 丈夫，然後講丈夫也是屬ti7 伊。Ti7 chia 有較進步，將丈夫做主，本身做賓來講。 \n3、雅哥 7：10.「我（指新娘）屬我所戀愛，I也欣慕我。」 \nTi7 chia 新娘完全m7 敢講家己，完全用丈夫"}
{"text": "來講。講伊是屬ti7 丈夫。M7 敢講丈夫也是屬ti7 伊。是講丈夫也欣慕伊，而且伊（指丈夫）是用大號字來寫。就是丈夫中心，伊本身甘願完全沒我。就是看無家己來高舉伊e5 丈夫。有影，婦人人ti7 家庭親像鹽e5 寶貝。鹽會調和一切hou7 攏總e5 物顯出好e5 味素，koh m7 免tu2著腐敗。婦人人也是an2-ni，婦人人ti7 家內調和，hou7 家庭得著優雅、和平、燒lo7 e5 生活。Hou7 家庭有明朗e5 笑聲、歡樂e5 詩歌、活潑e5 活氣。阿姨舅妗燒lo7 優雅e5 交陪。丈夫得著幫贊安慰，細子得著培養教示。一家toan-toan圓。婦人人女性e5 功力大ah！總是m7-thang 自高sai7潑，ang2-lang2 koaiN7癖。那準鹽摻ti7 湯e5 內面m7 散，一粒一粒hou7 人哺--著，嘴齒un-un落去，不得已著 ka7 伊phui3 掉。婦人人也是an2-ni，好kan好，sui2 都sui2，若是個性太強，kap家內ta-ke-koaN、大伯小叔、兄嫂小姑be7 和，chhiah-te7-te7，連丈夫都管透過。好都好，gau5都gau5，可惜為伊一人通家e5 嘴齒攏khu5-khu5落去，有時姑不chiong會hou7 人phui3 出--來。鹽e5 寶貝就是無我，完全看無家己，願溶化ti7 湯e5 內面。Hou7 全體得著美味，伊家己完全犧牲，che 就是鹽e5 寶貴，kap偉大e5 所在。婦人人女性e5 偉大寶貴也是在ti7 chia。 \nKoh 夫婦e5 結合也是親像水kap塗。水hoan7水，塗hoan7塗，一項ka7 伊囥一位be7 做甚物。總是塗、水ka7 伊chhiau做伙，後來會做成器具，碗、盤、甕tang7。將hiah e5 入窯去燒，ka7 伊thng7熟做幼瓷。有e5 真sui2 hou7 人tui3重。Ti"}
{"text": "7 hia 咱只有看著塗燒e5 瓷，攏無看著chhiau塗e5 水。水就是女性婦人人。伊會幫贊丈夫成家ti3-hoe2，點兵出將、官居王戶。人只有看伊e5 丈夫，其實就是有良妻ti7 後面。搖搖籃e5 手，會搖動世界。就是伊所搖e5 子將來企ti7 thek-tha3三軍，牛耳世界，ti7懸e5 地位hou7 人o-lo2，但是伊做賢母bih ti7 後面。火車真gau5 走，準時來運輸貨，kheh hou7 人大o-lo2 利便。其實若無hiah e5 恬恬hou7 人埋ti7 塗腳底，受tam5 受溼，忍hou7 白蟻chhia e5 艱苦，到尾爛掉ti7 塗內，永無看著天日e5 枕木仔，就車一步都be7 走。Hiah e5 枕木仔就是女性、婦人人。Ah！女性、婦人人ah，lin2 實在真犧牲，lin2 對家庭、社會、國家、世界e5 貢獻實在偉大ah！ \n咱m7-thang 想女性是真軟弱；有影，伊真軟chiaN2。總是koh 一面伊是真強。伊比男性平均較耐命，較gau5 忍痛、忍寒，較gau5 忍苦。雖是英雄也難過美人關。為一個女性國位hiat-kak8，一國e5 興衰，城池e5 守、失常常hou7 一個女性左右。女性e5 機智、冒險實在thang 驚，你看世界e5 間諜（細作）團女性e5 活動。有影，女性是真偉大，總是一切e5 偉大最後猶原是在ti7 女性e5 無我犧牲e5 生活。An2-ni做丈夫e5 男性你beh 用怎樣來款待你e5 婦人人。以弗所 5：25. 「做丈夫e5，lin2 著疼婦人人，親像基督疼教會，也替伊獻家己。」著獻出你家己，親像基督疼教會，為著beh 救贖教會就甘願忍苦到死。男性你要求女性為著你，為著你一家來犧牲來死，你bat 想你也著為女性來犧牲、來死抑無？應該有，an2-ni 才會平衡peN5-pang7。男性佔贏，有錢thang lim"}
{"text": "酒，食薰風騷；無錢thang 拆藥hou7 婦人人食--e5 真濟。婦人人帶婦人人病講無錢thang ka7 伊醫，但是有錢thang 去花街柳巷買笑e5 be7少。查甫人ah！摸摸你e5 良心，ti7 這款e5 生活beh 向望建成甜蜜美滿e5 家庭絕對無向望。 \nKoh講一擺，美滿甜蜜e5 家庭m7是自然有--e5，是兩人共同建造e5。一個beh khiN5家，一個m7，孜孜想beh 破家，an2-ni 無法度。查甫趁，著ai3查某hoaN7，一個栽，一個沃水，an2-ni 才會食著幸福愛情e5 果子。著會記得hou7--人比提--人較有福氣。疼情也是an2-ni。咱有量thang 疼--人，比定想beh 得人疼e5 較好。逐人都自然有疼--人e5 心，siang7 時逐人都向望人疼。人ti7 世間心內若無疼半人，siang7 時也感覺無半人疼伊，an2-ni hit個人會感覺真悲慘、孤獨、無聊，有時會起痟，或者會到自殺。對人施愛，若有人承受，感覺真歡喜。若有一個人將伊e5 愛情beh hou7 人，也無人愛ka7 伊承受，伊會真餒志，有時會自暴自棄，有時會生起殺人、自殺e5 輕舉妄動。Hit個人若將5分疼beh hou7 伊e5 對象，伊e5 對象m7-tihN8。An2-ni 會反倒轉怨伊5分，m7 是，有時煞變怨伊8分。若將10分疼beh hou7 伊e5 對象。伊e5 對象起頭若準boeh，後來為…煞反khi3-khiok，續藐視，拒絕hit 個疼。Hit時e5 反應m7 是小可。有時會用死配…矣，來排泄愛受拒絕e5 恨。若女--e5 無法得男--e5 ta-oa5，較常會起痟、自殺，抑是要求做伙死。若男--e5 會惹出毀容，（用藥水潑女e5 面hou7 伊爛，抑是hou7 伊青瞑）抑是殺人e5 事件。有時m7 若thai5 對象e5 女性，連阻擋e5 父母都會"}
{"text": "食虧。Hit 時e5 心理比野牛、比吸血鬼koh較厲害。所以男女異性間絕對m7-thang 隨便約束愛情，然後隨便koh 相背，有時會惹出料未著e5 災禍。 \n愛情m7 是用錢會得買--來e5，也m7 是會得hou7 你用甜言蜜語騙--來、拐--來e5。愛情是ai3 tui3 誠心誠意，流汗、拚命用心計較，留心會神來做，一生e5 傑作。是心靈的藝術e5 表現。夫婦那老是那sui2，老某e5 面那jiau5曲線光暗那分明，che 才是美術e5 表現。M7 是老就無好聲氣；舊琴知性若知音才會那出和諧e5 聲。 \n若講老就嫌臭老hian3。生一個子落九枝花，老lah 變烏魚殼lah 就m7-tihN8，就想beh 換新。Che 是真該死e5 夫婦。 \n婦人人ti7 家庭中是企ti7 甚物地位？我借一個故事來講。講有一個某人，伊e5 婦人人放細子來別世。伊感覺也beh內，也beh外十二分e5 困難。就想ai3倩一個家政婦來幫贊家內。伊就出廣告ai3徵求an2-ni e5 人。（1）一日做24點鐘。（2）一禮拜做7日。（3）一年做365日，無休勤。（4）會曉煮食，煮了省koh 合嘴。（5）會曉記數無貪心。（6）會曉io 囡仔教示子兒。（7）Gau5 整頓家內，內外整齊，清氣siuN3。（8）會曉洗衫補thiN7、做衫。（9）暗時m7 若io 細子睏，也gau5 安慰主人。（10）著有以上e5 條件；來歡喜出hou7 伊食、穿，kap toa3，但是無工錢，到尾怎樣？攏無人來應募，若有就是願犧牲e5 憨人。無別人若有就是家己e5 某。Ah！婦人人偉大ah！是家庭中最犧牲e5 憨人。 \nTi7 社會e5 交陪友愛起頭路較闊，真快交，你兄我弟，酒精仔相爭tu，但是將來無尾。夫婦e5 疼起頭路隘隘，真oh相tu2，門隘隘真oh進入。總是一旦相tu2著，感覺是心心相印、情投意合，那行那快樂。心"}
{"text": "那開闊，無隔膜，若老那相疼，那相寶貝。到尾白首偕老，向望同歸天鄉，an2-ni 才合適。食老才冤家，有子、有孫才喝離緣，才討客兄、才討查某。天腳下無比這款e5 人較背天良，僥心行。俗語講翁某冤家狗都無愛鼻。實在見笑，何況年老才來冤家離緣相分開。"}
{"text": "結尾來講「甜蜜e5 家庭」最後e5 祕訣是ti7 佗位？ \n請大家讀 \nI林13章，以弗所5：22-23。I彼得3：1-9。提多2：4-6。歌羅西3：18-19。\n無一人所講會比上帝e5 話較好。 \n1、用信仰做地基。用向望做窗、門。用疼做厝頂來kham3。An2-ni e5 家庭最安全。 \n2、大家相尊敬ti7 天父相kap做伊e5 子、查某子平等。Ti7 主耶穌e5 疼心內相連，若車輪相kap貫串ti7 一支車心。Ti7 聖神e5 領導同步調向光明、永活e5 天鄉來前進，最光明。 \n3 、用上帝e5 話出發。用上帝e5 話來行、來成長。用上帝e5 話來做結局。時時祈禱相助hit個家庭上堅固。 \n最後請讀一節聖經。 \n耶利米2：2. 「耶和華講你少年e5 恩愛，婚姻e5 愛情，你怎樣仔ti7 曠野，ti7 未bat 種作e5 地，跟te3 我；我攏ka7 你記得」這個意思是\n1、人做細子ti7 老母e5 懷抱，teh 食老母e5 乳，是何等e5 思慕老母。 \n2、人tu2仔結婚e5 蜜月，翁親某親e5 歡喜，hit個相疼親像魚得著水。 \n3、以色列百姓出埃及ti7 曠野，未 種作e5 地，等上帝落嗎哪，望上帝養飼。Hit時e5 靠上帝、欣慕上帝、感謝上帝e5 心，hit e5至誠熱切。 \n以上三款e5 心情攏是真至誠、真sui2。耶和華講「我攏ka7 你記得。」總是人真見笑。 \n1、大漢長成lah。俗語講翅股尾仔礁lah。M7-bat 父母lah，忘恩背義lah。 \n2、某娶了久臭phu2 lah。生子、破病bai2 lah。散hiong lah。愛情漸疏。 \n3、好額趁有食，五穀豐收，粟大pun7、酒大甕，牛、驢精牲大群lah。上帝那上帝。無感謝lah，m7 免上帝lah。 \n真見笑。兄姐現時咱各人e5 夫婦生活iau2有親像結婚當時，蜜月hit 陣hiah 相好抑無？"}
{"text": "若無著越倒轉來重溫習才好。你poh-kaN2 be7記得當時e5 愛情lah 也無的確。咱e5 天父「攏ka7 你記得。」 \n請咱隨人越倒轉來回顧當時e5 愛情。愛情是舊iau2-ku2 永新。Koh 一擺看咱kap sui2-sui2 e5 愛卿。青壯e5 夫君當時結婚e5 像。數念當時e5 溫愛。扑算敢m7-thang 冤家，m7-thang 想beh 分開。若an2-ni 想是真見笑。耶和華上帝的確重重譴責。願主祝福列位兄姐會得建設甜蜜e5 家庭。夫婦e5 愛情會永固來榮光上帝e5 聖名。願耶和華祝福。 \n「將來雅各beh teng3伊e5 君，以色列beh 發芽開花；in e5 果子beh 充滿世界」（賽 27：6）。阿們。 \nAn2-ni J.S.牧師e5 講演：「甜蜜e5 家庭」完畢。最後大大強調信徒m7-thang 娶會外e5 未信者。也m7-thang 嫁會外e5 未信者。大希望信徒著娶同信、嫁同信e5 人。信，che才是合天父e5 聖旨意。Tui3 an2-ni才會受祝福，才會保守kap增進信德。大家聽了大感激。濟濟青年tui3 an2-ni立志表示這個決心。續為著過去宗教上雜婚e5兄姐e5 不幸e5 事實來m7 甘。 \n惠美tui3 聽chiah-e5，koh 回憶chiah-e5，koh 想著伊家己kap昆芳e5 事就一發驚心。就koh 較決心m7 愛嫁會外e5 人。 \n13 \n講有一日昆芳in 母舅張將軍忽然來chhoe7 昆芳，ka7 伊講對hit層親事今如此如此好來進行lah。母舅叫昆芳去屏後嘴aN3 伊e5 耳仔邊chhi-bu2 chhi7-chhu7 m7 知ka7 伊講甚物。昆芳出來滿面春風笑gi7-gi7，頭殼khok8-khok8 tim3連聲喝「好好」(好好)。邊仔e5 人攏莫名其妙。隔日tu2是農曆e5 5月13。城內teh 迎城"}
{"text": "隍爺，家家戶戶真鬧熱。天光早昆芳就命令家丁thai5豬to2羊，借桌辦腥臊，放帖。內面點燈結彩，連in 老母kap秀春都m7 知意思。攏是掠做5月13 迎城隍，也昆芳beh 特別請人客kap人應酬，又m7-koh 何必著thai5 豬to2羊leh？真奇怪，tang時仔12暗in 母舅就tui3昆芳借家丁chiaN5十個kap叫伊e5 心腹e5 士官帶一二十個 兵仔鬥做伙beh 倚2、30個，透暝乘月影霞雲e5 時放轎來士隆。 \n到位林長老娘kap惠美、新婦雪梅3個攏tu2 teh 做暗時e5 家庭禮拜，兩個孫仔攏teh 睏lah。但是in 內面有一e5 長工頭叫做守仁tu2出去無ti7-teh。忽然hit二三十人tui3 大門入--來。無hun無hoe7直直long3 到大廳，大聲就嚷講有人ti7-teh 抑無？惠美出來看，知是一個軍人士官，後面看一堆人。問講chiah 暗是beh chhong3 甚物？Hit 個人應講「團長張將軍有事ai3請惠美小姐去會面。」長老娘kap雪梅ti7 屏後聽一下大驚出來看。看著hiah 濟人，koh 是暗時守仁也無ti7-teh。但是惠美真好膽大聲kap伊講：「我是一個女子哪裡kap團長將軍有關係？伊何必著kap我會面。我也無必要kap伊會面。我並無甚物代誌。」老母長老娘驚到khu7-khu7 chun3，嘴下斗khok8-khok8 hou3，真可憐跪落求上帝保護。一面求hit個士官手giah8懸，到底是甚物事？Hit個士官真受氣大聲喝講，「叫你來去就來去，」喝人chhah上轎。人就tui3 惠美直直chhah出去。士官tui3 腰nih 抽出短銃喝講「恬恬m7 準開聲喧嚷喝救。若開聲嚷就beh 開銃扑死。」林長老娘開聲哭，「子ah！ 求上帝保護kap你去。」惠美聽老母哀叫啼哭e5 聲，越頭講，「阿母m7 免煩惱做你放心，我的確到死守主"}
{"text": "e5 道理。」惠美hou7 人chhah 入轎，轎門轎窗攏關去家丁扛teh long7。老母自an2-ni be7 顧得倒倒落去。Ah！慘ah！丈夫死、子死，查某子hou7 人掠去。雪梅看ta-ke倒倒落去，房nih 兩個囡仔聽見hiah 濟人ti7 內面kiuh-kiuh 嚷，驚精神也哭be-be。小姑又hou7 人硬扛去，心亂操操，又m7 敢嚷。到人攏出去了才喝救人。厝邊大家也真驚，隨人顧家己，無事第一好。時間也倚誠半暝lah，佳哉厝後有一戶會友大家較同心，緊走來看，看著an2-ni。一面鬥救長老娘，一面緊叫人去報牧師知。牧師ti7 眠床chhia起--來緊通知四圍e5 會友攏giah8槌仔jiok出去。 \nTu2遇守仁出去，後來才知是去巡田水，giah8一枝鋤頭tui3 遠遠teh 來，大概是想講田水攏巡了beh 割稻仔e5 時一個人做一遍用chhiam擔擔得四擔粟。四百偌斤，倚500斤力。幾個人仔倚來伊無忍--著，koh 有學拳頭，腳手真好。月hou7 雲kham3-leh，月光反烏反烏。看頭前一陣人扛一頂轎，扛teh-chhek8，半狗走。In m7 敢扛tui3 大馬路，是走tui3 小路仔，才會hiah tu2好kap守仁相爭頭。守仁也不解其意ian5路吟詩做伴無lam7無lam7 緊吟緊行。轎內惠美認得是守仁e5 聲暗暗歡喜，祈禱主幫贊，向望有救。恬恬m7 敢出聲。聽吟詩e5 聲那近，就知守仁已經倚來到身邊，忽然tui3 轎內大聲叫，「守仁緊來救我。」守仁認得是惠美e5 聲koh 看士官做前行，一部分e5 人已經走進前。因為惠美真gau5，上帝hou7 伊有智識，tui3 聽守仁吟詩e5 聲hit 時，伊ti7 轎內刁持ngiauh8-ngiauh8 動，轎搖來、搖去，有時giong7-giong7 beh peng2 轎，扛轎e5 是家丁koh m7 是轎"}
{"text": "夫，無慣勢，叫苦連天。所以士官kap一部分e5 兵攏走進前去。Chhun一部分家丁顧轎走慢隨ti7 轎後。守仁聽惠美小姐teh 叫伊，即時感覺是綁匪掠人，伊是m7 知昆芳kap in 母舅teh 變鬼。守仁e5 直感是綁匪掠人beh 摃翻頭。Che 也是張將軍早做綠林綁首e5 舊湯頭。守仁即時走倚siong3 精精tui3 頭前hit個扛轎--e5 e5腳骨，用鋤頭kheng hou3 一下腳斷離離，歸仙人自an2-ni un落去。歸頂轎chhuh tui3 頭前落去。因為是無張持後面hit個扛轎e5 自an2-ni hou7 轎拖仆落去。頭殼hou7 石頭摃一空。直直喝救人。惠美乘hit個勢cham3 開轎門tui3 一條偏路直直走。後面e5 家丁空手無ke-si，守仁有鋤頭sui個倚--來but8 到東倒西歪、哭父兼哭母。頭前e5 兵仔jih8 倒轉來，除士官有短銃以外無銃，兵仔有刀。士官即時開銃頭門扑無著，因為月無啥光。第二門koh 扑--來，守仁閃過扑著手股頭，小可傷。守仁真猛勇親像野牛、親像雄獅看著食物。喝聲ta3倚去用鋤頭khan天文tui3 頭殼ka7 伊bo7落去。Aih8一下應聲自an2-ni 倒落去。士官e5 頭殼碎碎，jih8倚去tui3 短銃搶起來。兵仔攏拔刀beh 倚--來，守仁將短銃giah8 ti7 手nih ka7 in 講Mai3 來較好。大家看m7 是守仁e5 對手就退水lau3走。Tu2 hit 時牧師kap一群青年也jiok 到，看惠美teh 走。也聽前面有銃聲kap hiam3 殺e5 聲。聽惠美講，才知守仁來救。牧師緊chhoa7 惠美bih ti7 一個tu2好e5 所在。其餘e5 青年jiok 到，看人都攏退去lah所以無koh jiok。大家就攏倒來惠美kap牧師bih e5 位。大家想這層事m7 是小可。講是張將軍來掠，才"}
{"text": "想見前日昆芳kap in 母舅來，介紹講是某兵團長張將軍，an2-ni是beh 來用強奪e5 成婚。今既然惹出人命，的確m7 是小可。所以大家商量決定，將士隆e5 厝鎖起來，將老母kap兄嫂孫仔攏搬去拜堂。Ti7 hia 向望得著保護。雪梅倒去也去做教會附設醫館e5 護士。 \nChiah 講守仁chhoa7 惠美自an2-ni 透暝走。日--時bih、暗時走，直直走到雲南省城。去bih ti7 守仁親戚e5 兜。In 是作穡人，是熱心e5 基督徒。Toa3 ti7 離城誠舖路一個偏僻e5 鄉庄e5 小竹圍仔內。所以無hiah 快發見著。 \n今hiah-e5 兵仔自an2-ni 拖身屍，kap扛斷腳、斷手著傷--e5 倒去。兵仔走去兵營報死。家丁倒去煞m7 敢入去。厝nih8人客kong7-kong7 滾。昆芳禮服穿便便，到beh 晝lah大家才知是beh 娶新娘。直直等，看時beh 進房，時也過lah，新娘到今iau2 未來。大家頷頸伸長長，攏風聲陳--家e5 少爺beh 娶親。Chiah 濟歲才beh 娶，這擺繡球是親手pha--e5。掠in 母舅張將軍做媒人--e5。穩當真sui2，若m7 是有月裡嫦娥e5 扮，也著有賽西施e5 款。若無「羞花閉月e5 sui2，ma7 有沈魚落雁e5 sui2 。」（若無花看伊來見笑就合去、月娘看伊來就ng 面e5 sui2；也的確有鯉魚看伊來e5 sui2就chhang3 落水、雁teh 飛看伊來e5 sui2 就歇落--來e5 sui2。）而且嫁妝m7 知beh kah偌濟來leh。所以人山人海e5 人愛來看。又koh 是5月13日，城內迎城隍，風聲pong3 影比beh 來看大戲e5 人iau2 較濟。昆芳也洋洋得意春風滿面，一點等過一點等無。等到目珠生bi2-lo5-a2，心內煎甜粿。一choa7 出，一choa7 入，門te"}
{"text": "ng7踏到beh ui去。人客等到大腸告小腸。姑不chiong in 母舅喝開桌。In 母舅心底暗暗teh 想poh-kaN2 會出事。無，an2-choaN2會舞到chiah 晏。一心想講心腹e5 士官kap營內e5 衛兵去，che 是上妥當穩當會順事才著。M7-ku2 應該未晝，m7 是，是ai3 koh 較早著到位才著。M7，kiam2 是siuN晏下手；m7，kiam2 是路中有人來劫。想了真不得khai-khiau。Koh 停一下仔人hoa7-hoa7 叫teh 來。昆芳想講大概新娘到lah。緊chiN3 做前來看，看一下怒氣沖天。看扛轎e5 家丁蕃薯仔斷腳hou7 人aiN7。」Koh 一個家丁扛轎後hit個仆落去，真tu2-chhian-chhian siang3 tui3 石頭落去頭額摃一空，鼻也險險仔摃平去鼻血車teh 倒。有e5 手lut-khu7，斷去e5 也有，哭苦連天。大家kiu-kiu lun-lun m7 敢進前。有一個老家丁號做臭頭仔叔，大家tu 伊做前來講。臭頭仔進前khok8-lok8跪落去，雙手鞠躬 khok8-khok8 hou3，求少爺饒命，「新娘扛……扛到……到半路。」「半路an2-choaN2？」「都……都hou7 hou7 人……人……人」koh落去hit 句m7 敢講，kan-ta tiam3-hia lang7-lang7-lang7。昆芳非常氣，走倚去巴仙掌出力賞一下hou7 伊，「kan-ta lang7，半路kiam2 有人teh lang7 新娘著無？」「M7……m7……是」「M7 是，無an2-choaN2 lang7」「Hou7 人搶去lah。」聽一聲hou7 人搶去，氣一下血險仔pun5出--來。腳chiN 自an2-ni ka7 cham3去。人客kong7-kong7 滾無koh 食，大家攏離席。兵也來報"}
{"text": "將軍e5 歹消息。In 母舅喝大家安靜teN3 凊笑，講che 小事，che 是囡仔事na7-tiaN7。有人toe3 嘴應講「Kah是張將軍teh 做事，哪裡驚伊m7 來。」有e5 心底想講新娘用ka7 人搶--e5無情理，總是無人敢開嘴。大家真無意思自an2-ni 敗興散席。 \n14 \n林長老娘聽牧師倒去所講e5 消息，知惠美受守仁救去就幾分較安心。大家求主幫贊引chhoa7，向望會順事。總是扑死人一條命案的確會有事，tui3 這層大家真掛慮。張將軍聽候大家散席後，真受氣叫hiah-e5 家丁來，性發藤條giah8起--來直but8。足慘著傷無人可憐koh hou7 人but8。從中較老輩e5 臭頭仔叔hou7 人but8 上thiam2。伊少年也是一個流氓。張將軍罵伊an2-ni 是真「失風」（失風＝Iu2--e5 做事失落風頭，無體面）。An2-choaN2 掩旗失鼓，那iap 尾狗尾仔iap-leh，面戴kah-hah8，an2-ni衰衰仔倒來。失了我本將軍e5 威風。氣到無好可忍，將誠十個家丁tiap8 tit 一場落花流水淒慘落魄。哭苦連天、怨聲四起。娶新娘e5 日煞變做亂操操啼哭e5 日。將軍but8人手kaN2是酸lah，藤條放leh，入--來手tui3 桌頂大下就tng3落去，大聲喝講若無掠這個落教仔鬼來chek骨的確無beh 放伊干休。隔日即時差人來士隆調查。來無半人，知長老娘kap 新婦iau2 ti7-teh，現時去ti7 拜堂。有宣教師保護，是查某人，kap che 事也無相干。要緊是ai3掠守仁kap惠美。Tui3 an2-ni就四界暗訪。原因為著是私事，濫用軍威、職權來惹事，所以m7 敢顯然追緝。M7 若派人四界暗訪，就昆芳也辭去石油公司e5 頭路四界lok8-lok8行，be7 輸 失去家己嘴nih beh 食e5 肉來四界追chhoe7"}
{"text": "e5 狂狗一樣。 \n時日真快過liam-piN 過半年較加，年底到lah真近祝聖誕e5 時，守仁日--時m7 敢出去；暗時就去一間粉廠做工。惠美也m7-bat 出--去，常常是ti7 內面幫忙家內事。有一日透早惠美beh 出去洗衫。手捧一面桶衫tui3 後尾門出去，beh 去後壁溪仔。忽然taN頭一看大著驚！Che 是眠夢抑是真正？就是昆芳手hiahN 一領大裘，面真消瘦企ti7 伊e5 面前。惠美驚一下神不附體，衫piaN tiam3 塗腳越頭自an2-ni 拚teh 走。 \n昆芳看一下也若準tui3 夢中驚醒，大裘hiat-kak8 開步直jiok。免幾步就hou7 伊jiok著。Hia 是偏僻e5 鄉庄透早人真少，四邊攏無人。既然hou7 伊jiok著，惠美就擋tiam7，頭殼chhih-chhih拱手，目珠kheh-kheh祈禱。伊e5 心內想講慘lah，海雖罔闊闊，船頭隘隘，久也會相tng7。今ti7 chia 又 koh tng7著伊。老實講伊tui3 昆芳並m7 是歹意。是m7 嫁無像信仰e5 人，決心ai3守老父e5 遺言。一心也是真疼--伊，m7-ku2 若想著伊若綁匪用硬掠--e5實在真m7 願。也想為這層事惹起命案，今這擺hou7 伊tu2著m7 知beh 怎樣？心內也受氣、也驚惶、也疼--伊。實在是一個可愛e5 敵人，be7 曉講e5 心情。只有目珠放kheh祈禱交待主。扑算到chia這條命案破lah。大概昆芳會真受氣，會拖伊去見官。無扑算有燒lo7 e5 水滴ti7 伊e5 腳盤。Koh 有teh 哮chheh-khui3 e5 聲。惠美目珠偷thi2 開ka7 伊看覓，才知昆芳e5 正腳一腳跪ti7 塗腳，手ng 面teh 哮，滴ti7 伊e5 腳盤燒燒e5 水m7 是水，是昆芳e5 目屎，真久兩個人無講話。後來惠美tui3 手ka7 伊牽起來。"}
{"text": "昆芳taN 頭看惠美kam5 目屎e5 面。昆芳連聲求「惠美小姐請你赦免，hou7 你受驚、hou7 你奔波，願你赦免。」惠美看昆芳e5 態度m7 是beh 來追緝伊，是好意來chhoe7 伊，心才受安慰。Tui3 an2-ni 面轉笑。昆芳看惠美轉笑才起--來，牽惠美e5 手來chim。Tui3 an2-ni 兩人做伙行入所bih e5 厝。Tu2入去坐落有一下仔守仁tui3 製粉工場倒來。因為伊是做暝工，透早人iau2 少少無啥人teh 行路e5 時伊就倒來。入門看著昆芳，一時火toh8，氣得怒發沖天。Tui3 這kioh壞東西害得七khap 八chhio3。攏無poe2 會倚--來，若teh koaN7 草chang2 an2-ni，一手tui3 胸口giu2 leh，一手tui3 下腰ka7 伊插起--來，歸仙人ka7 伊haiN3 到空中，chhek 一會馬勢beh ka7 伊siak tui3 牆壁落去，這下hou7 伊siak去，頭殼去tong7 牆壁，就扑算伊teh 少爺讀大學畢業e5 學士。In 老母就去哭無子。昆芳驚一個面青sun2-sun2，緊叫救人。惠美看一下也好氣、也好笑、也可憐，想講應該，總是也m7 甘。緊喝「守仁，守仁咱m7-thang 用歹報歹。咱著疼對敵，緊ka7 伊放落來。」守仁聽小姐teh 叫，hit個聲有kaN5 疼痛哀求e5 聲，自an2-ni 轉笑un5-un5仔ka7 伊回落來，ka7 伊囥tiam3 塗腳。平時昆芳是文身，tui3 這層事了後be7 食，精神那準異狀e5 leh。一面良心自責、一面愛慕伊心愛e5 惠美。伊定ka7 伊比pheng7 做可愛e5 玫瑰。所以變真正瘦，四界流浪今仔日chhoe7 來到chia。Tu2去kap惠美相tu2，其實連早起都iau2 未食。因為伊知惠美是teh 經過bih e5 生活，所以伊"}
{"text": "也是用暗時kap透早teh chhoe7 伊。才會ti7 透早hou7 伊tu2著。老實講有苦心，餓了輕輕都無80斤leh。哪裡tu3 倚500斤力e5 壯士野牛會tiau5。Tui3 胸坎giu2 倚來頷領束an5險險無氣。Tui3 下腰hou7 守仁lak8 一下痛一爿。Koh ka7 伊haiN3 hiah 懸，掠顛倒頭栽比beh ka7 伊siak tui3 牆壁落去，驚一下神攏走去形上外。Ka7 伊放落來就an2-ni un tiam3 塗腳，目珠theh8-theng5 theh8-theng5掠守仁金金siong3，手khu7-khu7 chun、khok8-khok8 拜，be7 出聲。惠美看了煞心酸、m7 甘，緊ka7 伊牽起來，chhiau5 椅仔hou7 伊坐，去捧一杯燒茶hou7 伊lim，ka7 伊teh 驚，然後才開嘴講話。守仁看了也真正好氣、也好笑、也可憐伊e5 失態。講「今仔日若m7 是阮小姐叫我ka7 你放去，你無命lah你。你koh 敢用這號步，用人來硬掠，be7 輸綁匪，無禮太甚。」昆芳直直會失禮，chhe7不是。惠美看an2-ni，苦勸守仁mai3 koh 提起過去e5 歹來責備伊。也知伊iau2 未食早起，就大家準備早頓做伙食。昆芳hit 早起也驚、也寒著煞發熱，自an2-ni ti7 hia tiam3 幾若日。惠美照舊好款待伊。也tui3 昆芳e5 吐露，才知in 母舅tui3 hit時了後一時真受氣，四界派人追chhoe7，過幾月日後就那leng。有一擺ti7 大酒宴中暴飲，出酒ti7 宴席中自an2-ni 倒tui3 桌腳落去。頭殼khok8 著桌koaiN，腦筋出血煞半sui7，koh 無偌久就死去。Hit 暗是8月15日中秋勞軍e5 時。Tui3 an2-ni這層事完全煞去lah。 \nChiah-e5 代誌昆芳in 兜通"}
{"text": "家無人歡喜。只有秀春上歡喜。逐項伊都扑手講應該。為著an2-ni昆芳一發才去beh 求到惠美著。總是惠美知昆芳有老母，伊攏m7 知iau2 有一個情敵秀春，一個比老母較厲害；伊攏m7 知，因為昆芳攏m7-bat講。昆芳ti7-hia 破病受惠美溫柔疼痛e5 照顧。惠美近祝聖誕愛見老母e5 心切。昆芳ti7 hia 也自覺若m7 是kap伊落教，beh 挽一蕊 sui2 e5 玫瑰無方法，就也盡所會學祈禱。聖經自然讀國語--e5 無問題，請惠美教伊吟詩。免幾日儼然基督徒。 \n有一日伊就koh tui3 惠美求親，惠美來到chia 看伊e5 誠意hou7 情所纏也心軟，kap伊講幾若項條件。\n1、你著kap我拜上帝信主耶穌。 \n2 、你著保我平安，倒來去見老母。 \n3 、你著保守仁無事。伊是盡忠e5 奴僕。你也著疼--伊。 \n逐項都應好。Tui3 an2-ni kap守仁參詳隔日就款行李出發倒來士隆。免經過幾日就到厝。人去報長老娘知，大家母子相見攬teh 哭。昆芳也跪落認錯叫m7 敢。老人看著an2-ni 也赦免--伊。煞聽昆芳求親，惠美kap伊約束e5 事。牧師講事到chia，伊若做真實e5 基督徒也是可以lah。Tui3 an2-ni昆芳就koh kap in ti7 hia 幾若日，大家koh 搬搬倒來家己e5 厝。大家歡喜過聖誕節。 \n昆芳就倒去，koh 請復職派來士隆做站長。因為石油公司iau2 有ti7 chia 接觸teh 開採石油。Tui3 koh 來士隆了後昆芳就熱心去守禮拜。不過叫伊領洗禮，伊每每講聽候老母年老才來。講in 老母是誠心e5 菜姑自少年守清寡，守 伊一個，m7-ai3 hou7 伊煩惱、受氣。An2-ni 聽了真有理由，其實心內是無hiah 快接納主耶穌，不過外貌的確是基督徒。照舊去寄宿ti7 長老娘in 兜。有一日這對青年就ti7 王牧師e5"}
{"text": "私式下依照基督教式行結婚典禮。無偌久也ka7 守仁娶某。也將家內一切e5 事交待守仁掌理。時日真快過免偌久又過誠半年lah。長老娘年老lah，有一擺tui3食了無tu2好煞漏真久，煞變慢性真oh醫治。瘦到一層皮 ne5 一支骨，總是伊e5 心有平安。因為惠美e5 親chiaN5也做了嫁了。孫仔也乖乖大漢攏會行lah。守仁也娶lah，一家真鬧熱。有一暝忽然起心臟無力，攏無講甚物遺言自an2-ni 恬去。大家真憂悶。"}
{"text": "這個感謝節e5故事是ti7第二次世界大戰中，tui3中國傳--來e5。 \n阿義是一個十四五歲e5囡仔。有一日，teh行路e5 時真傷心，因為伊無父母，無兄姐，無親人，只有留伊家己一個na7-tiaN7。所以那行那想伊所tu2著e5境遇。Tu2一禮拜前，阿義ti7學校teh讀冊，家庭，厝內攏安全，無甚物 thang好掛慮。總是今kan-ta chhun伊一個，是為著對敵e5炸彈炸了伊e5 厝，一盡受火燒滅。阿義e5家族攏四散，阿義兩日久ti7街路四界行，四界chhoe7，chhoe7攏無伊e5 親人。百姓也攏四散逃走到西爿e5山去。阿義也toe3人走，行4日久，日--時著一直行，暗時著睏ti7路邊。腹肚若枵，阿義著tui3人討物來食，變做一個親像乞食e5款，實在真可憐。阿義boe7 tu2著這個悽慘e5 時，ti7伊e5 心內有囥一個向望，就是向望伊有一日beh經過大學得著學位。今無法度，因為無厝，也無錢，無學校，連家族也無去--lah。伊感覺真餒志，真無步。 \n忽然ti7路e5 oat角有看見一隊兵ti7路邊teh歇睏。阿義真驚，ai3閃避，就走tui3樹仔腳去，因為m7 知兵是屬ti7 to2一爿e5。總是閃無路，軍長已經看著阿義，用大聲喝伊講，「乞食囡仔，停一下；你看對面山腳有茶園，走去ka7地主講，兵，軍長beh歇暝ti7 in兜，著備辦所在kap煮chheN-chhau hou7 8個人thang食到飽。歹命囡仔…你敢偷走。」 \n阿義聽an2-ni，ti7心內teh感謝。伊teh想，無的確伊也會得著地主e5好款待thang度飽，因為伊真枵。Koh一項，阿義歡喜幫贊國家e5兵，所以大步走，走到地主e5大門口扑門。顧門e5起頭看這個破lam3 e5囡仔m7准伊入。總是阿義一直講有要緊e5事ai3報主人知；到尾，顧門e5才chhoa7伊入主人e5客廳。 \n主人問阿義講，「"}
{"text": "你有甚物消息thang報？」阿義用真好禮e5話講明。主人聽了著驚講，「今，慘ah！Tu2好這時內面大欠工，男--e5出去做兵，女--e5 teh挽茶，茶teh-beh收成，逐家非常e5無閒…」阿義隨時應講， 「大人！你若肯，我就歡喜鬥幫忙，我會koaN7水，鬥做工，東西，請hou7我做。」 \n一旦ti7門口已經有聽見兵teh扑門e5聲，所以主人就應講，「好lah，好lah，請toa3 chia；緊緊去灶腳，著gau5聽煮飯e5話。」地主就緊去門口歡迎 8名e5兵隊入來。兵隊有受地主e5好款待，隔日透早就離開去別所在。 \n阿義真歡喜伊有所在thang睏，有飯thang食，有工thang做，或是擔水，捧飯，或是掃地，挽茶，無論啥款e5工，伊真骨力認真做。所以一日過一日，阿義e5心歡喜快樂，漸漸boe7記得伊以前e5艱苦。 \n只有一項伊e5 主人hou7阿義真奇怪e5，就是ti7 6日內家人kap倩工人攏出力做工，到第7日，逐家攏歇睏。Ti7 hit日全家族攏穿sui2衫，行三英里e5路去一間說教所做禮拜。阿義頭一擺聽道理，聽攏無；總是伊真愛吟詩，愛聽囡仔故事。伊感覺赴會e5 人攏真歡喜koh親切。阿義實在iau2 m7-bat tu2著親像這款！連顧門e5人也對伊表示好意。所以阿義每禮拜m7-bat 欠席，那去，那愛去。主人有時講耶穌e5 故事抑是說明道理hou7 阿義聽。Tui3 an2-ni 阿義漸漸bat天父e5 疼。 \n有一日，牧師報告beh 守感謝節( 收冬節 )，有請列位來準備。阿義聽了真歡喜teh想，「M7知我有甚物 thang獻hou7 天父。」主人也是teh準備禮物；因為伊e5 山攏是茶園，所以teh準備新茶thang做伊e5 禮物。逐日工人有挽幼幼e5 茶葉另外he7 ti7 一kha籃，是特別揀第一好e5 茶心茶beh做感謝節e5 禮物。 \n因為感謝節te"}
{"text": "h-beh到，所以每一個大人抑是囡仔攏teh唸伊beh獻甚物，伊beh獻甚物。有e5 講，「我beh獻一隻羊仔，」「我beh獻雞卵，」「我beh獻一隻鴨，」有e5 講，「我beh獻一寡菜，」等。阿義那聽心那煩惱，因為伊無甚物 thang 獻hou7 天父。忽然間想著一項，就緊緊走去到一個湖邊割蘆竹，割了轉去厝nih beh ti7 一所在暗靜做一kha籃仔。 \n感謝節禮拜日到。逐家teh準備禮物。阿義也是teh準備伊e5 禮物。阿義入去茶行家己唸講，「我beh將我e5 主人所beh獻e5茶心piaN3 ti7 我這kha sui2-sui2 koh新e5籃仔，因為新e5 茶心著te2 ti7 新e5籃較合！」Tu2-tu2 hit時主人開門入來beh提伊所備辦e5 茶心去禮拜堂。阿義看見主人，著一驚，續車倒茶心，koh茶心hou7風吹散。主人看見an2-ni真無歡喜講，「甚物人摸我寶貝e5 禮物？」阿義真驚，即時ti7 主人e5 面前仆teh，m7 敢開嘴，心肝phok8-phok8-chheng2 。主人越頭看著一kha sui2-sui2 e5 籃，就笑容對阿義講，「子ah！今我明白你e5 意思。這時緊去茶園koh挽新e5 茶，露水iau2-boe7 hou7日曝礁，葉仔iau2青青，sui2-sui2。Che是天父e5意思。新e5 茶著ai3 te2 ti7 新e5 籃才著。你比我有備辦較好，較合e5 禮物！」 \n阿義聽這句boe7講tit e5歡喜，就走到茶園挽sui2-sui2 新新e5 茶葉he7 ti7 新e5 籃，koaN7到禮拜堂。Ti7 禮拜堂人坐到tiN7-tiN7，逐家非常e5 歡喜。禮物攏排ti7 頭前，真鬧熱，真好看。阿義看伊所做e5 籃te2 伊e5 主人所獻e5茶，心肝歡喜tio5 跳，感謝天父e5 疼痛 kap伊e5 看顧。牧師祈禱e5 時"}
{"text": "teh 感謝天父所賞賜e5 好年冬，阿義也是teh祈禱講，「天父ah，tui3這時我愛做你所歡喜e5子兒，愛一世人服事你。」 \n(台灣教會公報第791號，1954年11月)"}
{"text": "（雅哥 2：2） \n1 \n「爸爸，媽媽，緊備辦oh！拜堂e5 鐘聲teh tan5-lah-ne7！」惠美e5 心真歡喜：因為今暝是救主誕。伊kap in 兄哥登龍自幾若點鐘前，就衫褲換便便，逐項準備整齊beh 去赴。惠美今年19歲tu2 ti7高中三年，koh 一學期會畢業。生做秀氣、活動、伶俐。伊e5 特長就是音樂，gau5 彈鋼琴，聲也真sui2，唱起來宛如銀鈴。而且婉轉清脆。是天生e5 資質，將來有望e5 音樂家。登龍是讀大學商科，也是一個秀才，今年24歲，趣味音樂kap 跑馬。Koh一期也會畢業。In 兜是離漳州縣城入山約5、6舖路e5 山腳，是一個小小e5 街市。人口約略3、4千人。前清時代bat tui3 hia 出幾若個舉人，秀才也be7 少，所以人稱hit 個街仔叫做士隆街。街雖然細細卻有一choa7 街仔路，有濟濟店，賣魚肉攏有。咱e5 拜堂是ti7 街仔頭，規模不止大，是一間堂皇e5 洋館。Ti7 樓頂禮拜，樓下做主日學。牧師館起得真sui2，ti7 這個山腳若準真無四配e5 款。M7-ku2 其實這間教會是真興。每禮拜 1 晡約300外人禮拜。Chia 是1 個山貨e5 出入口。濟濟兄弟是tui3 山內出來禮拜。Chia 天氣涼，景緻好，熱天西洋宣教師常常來chia 歇睏，教會亦有附設一間貧民e5 診療所，患者也真濟。王牧師e5 傳道理，李醫生e5 醫病攏真出名。 \n惠美e5 老父也是一個老秀才，伊e5 公bat 拜命過漳州縣長。算是一個文墨e5 世家。可惜老秀才早bat 食鴉片，而且koh 好嫖、賭、飲。所以傢伙為伊破去真濟。Tng 倚40歲病一下險死，去入縣城咱教會e5 醫館，tui3 an2-ni m7-na7 病好，續改鴉片。上歡喜e5 就是得著道理信耶穌。Hit 時惠美約7、8歲，登龍約12歲。後來那熱心就受揀做長老。到今連連重任。Ti7"}
{"text": "這個細細e5 地方秀才林長老逐家都bat--伊。 \nTui3 生這對子了後攏無koh 有細子，所以兩老疼命命。伊無做生理，伊經營農業，將所有幾甲水田倩長工來做。伊雖然是文身iau2-ku2 真有研究心，伊e5 稻仔，抑是麥仔攏bat 受省農會賞。M7-na7 耕農對飼牛、羊、豬都真有研究，koh 也家己開魚池放魚。Ti7 後面倚山e5 果子theh8所種e5 柑仔也真sui2。伊栽蕃薯keng 大豬。Koh 飼牛拾堆肥，不論堆肥舍e5 建造，逐項真合理。伊e5 肥充足，對土地深耕，施肥適合。伊e5 五穀逐年都比人較好收。粟俗e5 時飼濟濟雞、鴨生卵。鵝、鴨ti7 魚池放屎，窟有肥魚gau5 大。無論平面、立體e5 農業伊都想會到。Ti7 伊後壁亦有十外甲e5 山種相思燒火炭，也有種濟濟會做得料e5 樹，是一個gau5 扑算e5 人。上帝大大賞賜伊，教會e5 經濟伊也極力支持真正是上帝好e5 管家。 \n今登龍kap 小妹惠美tng ti7 歇年倒來會得做伙去赴聖誕遊藝會是12分e5 歡喜。今暝兩兄妹beh 表演鋼琴獨奏，kap 兄哥e5 小提琴獨奏，kap 合奏。特別惠美e5 獨唱王牧師e5 令嬡雪梅小姐e5 伴奏是最第一受注目e5 齣目。兩兄妹phok-phok跳直直teh 等爸爸、媽媽m7 較緊thang 來去。因為爸爸、媽媽老lah，行路tah8-tham7 需要in 做伴。Koh 無偌久就做伙去拜堂。Hit 暝昏人客、會友滿堂，ti7 這個山腳細細e5 街仔有這款e5 主催是真希罕。若m7 是咱e5 教會，thang 講無tang3看e5 盛會。In 兩兄妹e5 表演kap 雪梅小姐e5 表演真正是hit 暗上好，hou7 人大o-lo2 e5 節目。雪梅小姐比惠美加兩歲，今年21歲，早一年高中已經畢業，iau2未做親，ti7 厝裡幫贊父母。禮拜日主日學幼稚科，kap"}
{"text": "禮拜式e5 彈琴攏是伊負擔，真正是好女德e5小姐。Ti7 遊藝會中有一齣叫做〈Chhoe7寶珠〉（是耶穌e5 譬喻）做起真逼真，真感激人。登龍看了深深印象ti7 腦內。續聯想伊e5 好朋友昆芳，就是早伊兩年tui3 in e5 母校畢業--e5。現在是做珠寶e5 進出口商。行幾若擺印度、緬甸、暹邏不止好趁，傢伙已經成。伊煞孜孜想若大學畢業的確beh ka7 伊做試看覓。遊藝會煞倒來將這個事講hou7老父聽，老父無贊成總是恬恬無應。老母koh 較無贊成直直破嘴cham5。M7-ku2 惠美真贊成。伊講青年人應該ai3 有冒險e5 精神，應該勞力奮鬥，將來才有成功e5 向望。 \n兩老看子攏去koh入學，忽然感覺真無lam7，也想講登龍著量早ka7 伊娶，向望thang 阻止伊去遠遠經商e5 念頭。兩人參詳了就同意。想來想去就想講來做王牧師e5 令千金雪梅小姐。林長老一下講，長老娘無第二句就贊成。Tui3 an2-ni 就央人去ka7 牧師講。果然是天作之合，也寫批hou7 登龍，也探惠美e5 意見。逐家攏贊成。雪梅也真滿足這個婚事。Tui3 an2-ni 就chhiang3 禮拜koaN7定，向望koh 幾月日久畢業thang 結婚。 \n時日真快過koh 無久登龍kap 惠美攏畢業倒來lah。林長老in 一家m7 免講，王牧師in 也是真歡喜。雪梅小姐備辦嫁妝真正無閒。 \n林長老in 兩老歡喜緊ai3 看見孫仔，就趕登龍著緊結婚，但是登龍心孜孜想beh kap人去外國做生理，真愛加入隊商。心攏無心情ti7 緊結婚e5 事。但是be7 忍得年老e5 父母迫切要求就盡孝道ti7 畢業e5 一月日後就結婚。Hit日e5 結婚式真正是盛大。 \n新婚後蜜月中e5 夫婦真正是甜蜜。林長老in 兩老也真正滿足。一家充滿吟詩、唱歌感謝e5 笑聲。有一日忽然有電報來，就是登龍寫批hou7 伊e"}
{"text": "5 好朋友昆芳探問in 出國e5 時日。In 是組織一隊7個，多數是青年，也幾若個是真老練e5 壯年人，in 慣勢騎馬盤山過嶺沿路tui3 化蕃抑是甚物山內e5 人買野獸e5 皮，抑是象牙、鹿茸tui3 山nih8 直直過到印度e5 大都市，有時到緬甸，抑是暹邏來做生理。然後就koh 買貨倒來本國這擺是beh去印度。In決定ti7 8月beh 出發，到8月15 beh ti7 雲南省城會合。這時有摃電來hou7 登龍。登龍接著這張電真正1 時三心兩意。若beh 去也當 ti7 蜜月中。若m7去實在失落好機會。伊e5 父母是極力反對。雪梅 1 心m7 甘丈夫liam-piN beh 出外koh 是beh 去hiah 遠，1 心又切望夫君成功。惠美頭到尾是贊成阿哥e5 前進。到尾想講m7-thang kap 人失約，就奮然決心出發。In 一隊7個，這擺連登龍合共有8個。上濟歲32歲，做隊長。登龍25歲上少歲，朋友昆芳27歲，逐家攏是真gau5 騎馬有力量e5 青年。 \n8月初一登龍透早起來，備辦整齊就beh 出發。老父母倚大門流目屎來送。媽媽牽登龍e5 手十叮嚀八吩咐叫伊著細膩。父母送到大門就停步。兄嫂小姑直直toe3 登龍行到真遠。登龍一手牽馬，一手牽雪梅，兩人戀戀不捨m7 甘分開。後來惠美停腳，讓in 兩個家己行，到較去登龍chim 雪梅，心內若準有講be7出e5 m7甘，m7-ku2 已經kap 人約，koh 也抱無限e5 光明，向望thang 上進成功。就決然kap 愛妻分開，抱青年立志出鄉關，立誓事業不成死不旋e5 心志，就上馬揮鞭直直跑進前無koh 越頭。雪梅心親像beh piak裂，因為伊bat 聽hit 條路e5 危險，m7-na7 路歹有斷崖絕壁，而且koh 有毒蛇猛獸，也有青蕃e5 出草。錢雖然好趁，但是性命是12分e5 危險。若準吉凶未來先有兆e5 款，所"}
{"text": "以一時雪梅e5 心親像beh piak裂e5 艱苦，koh 看登龍一下上馬，馬邊一扑馬直跑無越頭，續開聲哭，小姑惠美緊走來ka7 伊安慰。兩個心悶悶相牽倒轉--來。惠美看嫂嫂e5 憂悶心也續生起無限e5 同情。到底哥哥m7 知會平安成功到厝抑be7？若be7，伊tui3 嫂嫂覺得有十二萬分e5 be7得過心，因為這個事是伊一人大贊成。所以煞想無話thang 講，兩人牽手靜靜行，但是雪梅那行無停e5 拭目屎心真心悶！掛心丈夫......前途......m7知......？ \n2 \n登龍到雲南e5 時就寫批倒來，一張hou7 父母，一張hou7 雪梅。Hou7 雪梅hit 張大概是寫an2-ni。\n我所疼e5 梅。當離別e5 時我看你e5 款式，實在夠額hou7 我會碎心斷腸。Ah！所疼--e5，但是為著將來我向望你深深自慰。我願生、死為著你來著磨。但是這擺e5 出外路途是12分e5 險要，我向望你暝日為著我祈禱，向望會得koh 平安見面。Ti7 hit時thang 完成疼痛甜蜜美滿e5 家庭。 \n你所疼e5 龍寫。 \nA. D. 1930. 8. 15. 寫ti7 雲南旅舍。\n雪梅接著這張批，一心歡喜若準koh 見著所數念夫君e5 面。就伸手提鏡臺頂結婚兩人企saN排相勾手e5 像來看。一面若準心beh piah裂e5 艱苦，不知不覺煞哮出--來。惠美ti7 隔壁做衫，聽房nih 有人teh 哮e5 聲，趕緊放手ka7 伊探看覓，就知是in 阿嫂一手提阿兄e5 批，一手提kap 阿兄結婚e5 像teh 哮。伊趕緊走入去叫阿嫂...... 雪梅知小姑入--來，也就緊放像ti7 鏡臺，提手巾拭目屎。惠美一時 也想無甚物話thang 安慰嫂嫂。一面也自責，beh 知會hou7嫂嫂chiah-nih傷心難過，就mai3 hiah-nih 積極來鼓勵哥哥出外。續想講萬一若有影有甚物不測"}
{"text": "e5 代誌責成攏伊e5。因為父母攏無贊成，通家只有伊一個極力贊成。惠美目屎也續流出--來，招嫂嫂跪落祈禱。不知不覺兩個兄嫂小姑煞lam2-teh 哮。忽然聽有腳步聲teh 來，注意聽是阿爸e5 聲，兩人就緊恬去拭 目屎kap 阿爸請安。林長老知in 兩個頭tu2仔的確是為in 阿哥teh 祈禱流目屎，因為看in 兩個目珠皮ham-ham，目珠紅紅，滿面攏是流目屎e5 痕跡，koh 裙有跪落塗腳e5 驚人。老長老自然心內也是真心悶掛心，總是一面靠上帝，koh 看in 兩兄嫂小姑hiah 相疼也真受安慰，嘴就teN3 笑笑開聲安慰in 講「Mih-sai2 hiah-nih過頭憂悶，萬事總是著倚靠上帝，向望上帝幫贊。」講了就去。惠美也用好話安慰嫂嫂。Tui3 hit暗起惠美過來kap 阿嫂做伴，常常讀聖經相安慰。 \n講到登龍kap 朋友會齊了後就tui3 雲南出發直直向南行。免偌久就到國境e5 邊界。經過一切e5 手續好勢就過國境入緬甸e5 北部邊界，過巴基斯坦入印度e5 北爿。到入印度e5 北爿e5 時，路草意外e5 歹，聽講是為著今年e5 大雪砰（懸山e5 雪崩落--來）所做e5 大水，kap 幾若擺e5 地動chhu7 山，致到往過有路e5 所在煞變做無路，加真非常e5 歹行。日時行暗時歇，常常趕be7 到所ai3到e5 所在，in 就搭布棚ti7 大樹腳，抑是靠大石巖來搭。卻也濟、少已經有tui3 歸化e5 蕃仔來買淡薄獸皮。\n可惜一項就是登龍到底是頭一回，路無熟，逐項生疏，ti7 平路真gau5 跑馬，到chia 感覺逐項都無利便、無慣勢。所以定定行做後面。有時做落伍者toe3 boe7著陣。佳哉昆芳兄tai3念著同母校出身e5 校友，就常常等--伊，有時逐家歇睏看無登龍e5 時，伊就koh 回頭去chhoe7。親像an2-ni m7-na7 一擺，登龍家己也感覺tu"}
{"text": "i3 別個隊員真不住。但是逐家卻攏顯出同行就是同命e5 好意無人過責--伊，但是伊家己心內真難過。有一暝ti7 途中tu2著大雨，雨親像傾盆（歸盆e5 水teh拚落來）e5 勢面。而且無月無星，路又滑，真正是寸步難行。雖然iau2未到預定e5 路站，姑不chiong 就決定ti7 路中chhoe7 適當e5 所在來歇睏。逐家參詳就搭布棚ti7 大石巖e5下面。早bat 聽hit 角勢bat 有青蕃出草所以逐家真警覺（警醒精神）tiuN-ti5。\n但是hit 暝是無月無星風角無明（東西南北認boe7 真）。實在是一個真無平安e5 暝昏。濟濟人攏精神精神m7 敢睏。但是登龍m7-bat tu2著這款e5 困苦，覺得十二分e5 厭sian7。Koh 為著ak 雨有略仔冷著e5 款，頭殼暈暈重重，倒落去不知不覺煞睏落眠。忽然看著phok-phok跳親像細隻鳥仔可愛e5 小妹ti7 遠遠走倚來接伊，叫阿哥e5 款式。總是伊e5 目珠e5 視線是直直看過小妹e5 後面，企ti7 大門邊teh 等--伊e5 愛妻雪梅。Ah！雪梅你e5 微笑怎樣sui2 到an2-ni，宛如一蕊極可愛，極嬌芳（嬌熟koh sui2)美麗e5 玫瑰。Tu2-tu2開向夫君放出伊最好e5 芳味，kap hou7 人看了心為著伊來陶醉e5 嬌態。登龍閃過小妹，無kap 小妹請安直直走到大門邊來接伊e5 愛卿雪梅，雪梅雙手伸開開來接伊e5 丈夫。登龍走倚抱雪梅ti7 胸前，boe7 記得ti7 後面有小妹，ti7 廳門口有父母teh 看，就抱雪梅深深e5 熱吻（親熱e5 相chim）。Tu2 覺得十二萬分e5 親密安慰e5 時，忽然有親像青天落雷閃電霹靂e5 聲，大喝「青蕃出草，全員戰鬥準備」。\nM7 知是喝較緊，抑是銃聲較緊，隊長頭門e5 銃已經tan5。登龍tui3 甜蜜e5 眠夢驚醒，心phok8-phok"}
{"text": "8-chheng2，一心真驚，一陣e5 冷風吹--來覺得通身軀e5 雞母皮攏gia5起--來。續流一身e5 冷汗。感覺頭殼皮煞phong3起--來，腳煞phu5-phu5 m7知著做甚物。但是一心iau2 teh 陶醉伊e5 眠夢，宛然親像真，teh 想伊可愛e5 梅親像玫瑰e5 sui2 koh 芳，hit 個嬌態e5 可愛。Hit個氣味若準iau2 tiau5 ti7 伊e5 鼻，感覺愛卿朱唇e5 胭脂或者有bak ti7 伊e5 面，若醒若醉半醒半無醒e5 瞬間，隊長大聲喝著bih落 u3，坑仔對面hit 爿e5 銃聲緊來，這爿e5 銃也扑，ti7 暗暝無看人面，自然樹木石頭攏無看見。只有看空中銃子e5 火光，tui3 an2-ni 來猜測對敵e5 風角kap 遠近。登龍才tui3 迷夢驚醒，青狂sa 一枝銃向對敵e5 風角也扑去。一時銃子hiu-hiu叫e5 聲傳ti7 坑仔kap 山壁e5 中間，也tui3 hit個銃子e5 火光小可有看著物體e5 存在。蕃仔這擺是真有計畫的e5 出草，目的是ai3搶馬，因為in 有8隻真sui2 e5 馬。Ti7 坑仔hit 面teh 扑銃e5 蕃是虛張聲勢（假佯喝hiam3裝做濟濟人），銃tan5 e5 時常常聽in 出大聲歸陣喝咻，hit 個hiu-hiu叫e5 聲in7滿山坑，不知不覺實在hou7 人感覺失膽，其中登龍是上驚。心內生起後悔e5 心。蕃仔其實iau2 有一陣靠in e5 地勢、路草熟，tui3 後面用爬--e5，恬恬包圍--來，手giah8蕃仔鏢，腰ha5蕃刀，bi 倚來到真逼身in 攏m7 知，顧向坑仔hit 爿，向頭前扑銃。一個蕃仔順登龍扑銃e5 火光tui3 後面用鏢仔choh8去，別人會曉bih ti7 u3-nih無hiah 快看著。登龍be7 曉，bih 無好勢，khut 無落去，半身露出ti7"}
{"text": "外面。所以鏢仔tui3 後面鑿--來tui3-tui3 著腳脊phiaN 心，哎一下聽見有人倒落去e5 聲。Koh 有一個烏影跳倚人倒落去e5 所在。離登龍約20步左右是昆芳bih ti7 1 塊巖石e5 邊仔，伊第六感e5 直覺是講慘lah，出事lah。蕃仔逼倚，同事損失lah。所以緊將伊先備辦ti7 身邊e5 手榴彈出力tim3 tui3 人倒落去，kap 烏影跳倚去e5 所在。忽然爆炸e5 聲真強烈，toe3 hit 個爆炸也發出火光，看見toe3 聲1個烏大漢手giah8 1 枝白ki3-ki3 e5 蕃刀，哀1 聲真大聲自an2-ni 也倒落去，tu2-tu2 siang3 tui3 代先倒落去 登龍e5 身邊，照看hit 個蕃仔是beh 來斬登龍e5 頭殼，煞拔伊e5 鏢仔e5 款，koh 順手榴彈爆炸e5 火光才看著iau2 有幾若個蕃仔ku-ku teh 走ti7後面，昆芳翻身用短銃koh 扑死1 個。隊長用長銃也扑死1 個。Tui3 an2-ni 蕃仔喝退水，天已經phah-phu2 光lah，這個險場才過。 \n實在是1 場e5 苦戰。天光檢點人、馬、貨物才知登龍差不多無向望lah。因為hit 枝蕃仔鏢是tui3 腳脊phiaN 心tuh8 入到心臟，而且鏢仔尾有抹毒藥。血流真濟，面攏變色，眼神也攏變lah，講話攏失聲lah。逐家真憂悶，m7-ku2 也be7-tit為伊1 個全隊來ti7 chia 耽延siuN久（耽誤延緩）。昆芳真親切仆落去塗nih 來聽伊講話。 \n聲斷斷續續，目屎si3-lam5垂。Hit 個話大概是講an2-ni，「哎！對..... 對逐家......真不......不住......」停真久攏無koh 出聲，昆芳ka7 伊安慰搖手講：「Be7-be7。」也提手巾仔ka7 伊拭目屎。到尾目珠koh thi2 金講「將......將我e"}
{"text": "5 頭......頭毛割一一屑屑仔......提倒去hou7......」，煞哮出來自an2-ni be7 koh講。昆芳ka7 伊講「你是叫我割你e5 頭毛提倒去hou7 你e5 父母kap 婦人人看抑m7 是？」Hit 時已經be7 曉應，kan-ta tim3 頭。自an2-ni 頭殼勾落去氣斷。昆芳照伊e5 意思就ka7 伊割淡薄頭毛起來，koh tui3 衫ka7 伊割兩粒鈕仔是銅e5 sui2-sui2 ka7 伊包做伙。Koh 檢點別物，就知1 隻馬小可著傷其餘無失落。Tui3 an2-ni，m7 敢koh 延緩，緊緊將登龍e5 身屍ka7 伊囥ti7 一個大石空，頂面koh 扛幾若塊石ka7 伊teh-leh，用刀ka7 伊刻1 個十字架e5 記號，然後就緊離開hit 所在，因為驚了蕃仔去討救兵，beh 報冤仇就加倍e5 人數來包圍。Hit 時寡不敵眾就大厲害，所以暝日兼行攏m7 敢koh 停腳。蕃仔真正m7 願koh 追--來。"}
{"text": "15 \n昆芳kap惠美料理老母e5葬式了後一段落，也tu2好公司beh ka7 伊轉勤，就討去家己e5 故鄉漳州縣城。惠美也歡喜，想講自嫁昆芳都iau2未有機會thang倒去拜探ta-ke。Koh 家己也知腹肚已經有身約五、六月日lah。所以也真歡喜kap大家相辭搬搬倒去縣城。入門就知死lah。 \nKap ta-ke相借問，ta-ke真無稱意，嘴tu7-tu7無應，掠準是無聽見，連問幾若聲，面越tui3 邊仔才hng3 一下。知苦lah！秀春閃m7 見伊e5 面，根本伊也m7 知內面iau2 有一個人號做秀春。Ta-ke無稱意甚物？第一，落教--e5 死了無人哭，伊直感伊若死，無采伊食青菜beh 上西天，向望子兒新婦會ka7 伊燒香、唸經、孝飯。今免向望lah。伊永遠著做餓鬼。所以無比這項較chheh。第二，無順服伊e5 主意。秀春今年也倚30 lah。M7嫁就是m7 嫁。伊按算beh 得家伙，按算beh kap惠美拚生死，爭到tauh底。Ta-ke仔也是be7離得秀春。秀春是一個非常厲害e5 女性。唸經禮佛、外交接客ku3 你來。實在無見笑做一個縣城e5 交際花，近來學到博麻雀、sng2 牌仔，食薰、跳舞逐項都會。錢提會著，tui3 養母（昆芳e5 老母）也順情，出chai7 伊用，妝到一仙那尪仔leh。倒來三日tu2是昆芳老父e5 忌日。Hit日辦真chhiN-chhau姑姨，舅妗，叔伯，嬸姆，厝邊鄰右濟濟人攏來相探。Koh 聽昆芳娶新娘倒來koh 較濟人來。足足開約10塊桌。攏是大魚大肉、山珍海味。大家喝拳暢飲，大鬧而特鬧。昆芳一手提hun，一手提酒杯，一桌行過一桌請人lim 酒。家己也喝拳，看甚物拳都會曉喝。這款事惠美一生攏m7-bat看著，也m7-bat想著，an2-choaN2 忌日是tui3 故人e5 追悼是憂悶，做式禮拜講起故人e5 履歷來勉勵後輩。相kap"}
{"text": "祈禱，兄弟、姊妹koh 聚集相kap數念早時父母e5 疼。若有感情m7-tu2好順這日ti7 故人父母e5 面前大家那準看父母e5 面koh 來握手。常常是大家感激到流目屎。哪裡有這型--e5。大食大lim，一屑仔都無悲哀、都無數念故人。是直直hoa7，bo5-kou3是藉這個機會來宴樂。所以惠美看了真m7 慣勢。心上痛e5，就是昆芳完全kap ti7 士隆e5 時koh 變一款人。伊攏m7 知昆芳會食薰、食酒、喝拳，而且酒量hiah強。伊e5 心會痛，攏絕望lah。頭殼定chhih-chhih，雖然坐ti7 桌nih定定提手巾仔偷拭目屎。也be7 曉ka7 人thin5 酒，根本伊無慣勢這號事。有人講伊大te3激屎，有e5 講伊iau2 新娘歹勢，有e5 講伊較有情敢是teh 想著ta-koaN。攏無人知伊是為信仰e5 立場來艱苦。昆芳知，刁持teN3 凊笑。總是ti7 桌nih有一個若準尾蝶e5 sui2，kap昆芳好一對，猶原一手giah8薰，一手koaN7瓶四界敬酒，嘴笑gi7-gi7，極其有禮貌，姑姨舅妗、叔伯嬸姆攏真熟sai7，禮禮chia2-chia2，扶腳sang2 手 e5 款待人客。常常用目尾看昆芳，表示好意e5 微笑。好厲害ah？心真m7 願，總是一切囥ti7 心內。死都咒詛beh爭到贏。親戚濟濟ti7 桌nih筵席中煞批評娶m7 著個，皮癢骨癢，若娶秀春m7 就真好。好一對翁生某旦，看去娶著一個孝男神，也be7 起請起客。大家直會直公然，惠美才知人是teh 講--伊，才知hit 個若尾蝶婆hit個是叫做「秀春」。總是m7 知hit 個人kap這個家庭是甚物關係。因為照伊所知ta-ke是守寡，只有生丈夫昆芳這個。今che 是an2-choaN2？Khah停ta-ke出來秀春一下就起來叫「阿娘」tui3手ka7 伊牽leh。讓位hou7 伊坐。才歡喜ka"}
{"text": "7 阿娘斟一杯酒。惠美真gong5-ngiah8，an2-choaN2 這個人thai2叫ta-ke阿娘。Kiam2 是小姑？伊也無意識企起來請安ta-ke。Ta-ke m7 chhiu3--伊，顧kap別人講話。伊家己無意神、無意神坐桌落去。Khah停查某人客就有人向in ta-ke講Lin2 昆芳e5 目珠真正hou7 龍眼核換去。有e5 ka7 伊poe2手bih 嘴講M7-thang 講，歹勢。有e5 講Boe7慢 ou3，少年siau3-tak 兩個攏收起來，一個理內、一個理外。咱to7 有leh to7 m7 是做be7到，koh 便便ti7 內面。秀春聽了真歡喜。刁持向昆芳bun2 笑，顯明嬌態，講「阮也會堪tit，人煞boeh，kah hiah 好命。」昆芳真歹勢，用目尾看惠美，惠美頭殼chhih chhih，提手巾仔拭目屎心知苦lah。Tang 時仔家內iau2 有一個愛情e5 對敵。秀春刁持講「A-m2 mai3 koh 講noh！較停仔害人hou7 人罵，人teh 哮lah。 」老實講惠美tiam3 hiah 坐be7 tiau5，伊e5 位be7 輸針teh 鑿。總是m7 敢離席，koh 無偌久大家食飽。大e5 淒慘到lah。 \nTa-ke備辦hit 日ai3孝公媽。也著拜天地，因為著拜來補做新娘e5 時無拜。豬頭五牲攏排好，香燒起來ta-ke先拜。拜今仔日e5 忌辰，後來拜公媽。拜桌頂e5 觀音佛祖，甚物王爺公媽祖婆，歸桌頂。也有烏面--e5、也有紅面--e5、也有白面--e5。也有瓷--e5、也有柴--e5，中央hit仙是玉--e5。神主仔歸桌頂。也有大燭、香爐、金鼎、跪墊，khiang khok，siuN7 杯攏有。死lah，ta-ke拜好就tu hou7 昆芳，昆芳起頭m7 拜。老母le2、khut、罵講扑sng2只有傳這個香爐耳，beh 來"}
{"text": "流萬世香煙，無扑算去hou7 落教婆chhek衰著。變某生--e5無所不e5 歹話。Koh hiah-e5 姑姨舅妗也罵也苦勸就接香也拜。拜了接hou7 秀春。秀春khok8-lok8就跪落去，拜得真好勢，三跪九叩頭，每一跪、三叩頭，就koh peh起來，香雙手請懸，面向公媽講話，鞠躬下拜，就跪落koh再三叩頭。那準teh 搬戲leh。腳步手路真好看。拜了著惠美。惠美死都m7 接香，kan-ta 流目屎。In ta-ke氣到無好可忍，叫秀春去giah8藤條來。Tng 眾人e5 面前，公媽、神佛e5 面前著教hou7 人看，ut hou7落性。惠美hou7 人扑無開聲哮，面向壁跪落祈禱，ku3 in ta-ke扑。有e5 講好lah noh8，身軀有身leh。秀春tiam3 邊仔講「好種m7-thng5，歹種m7斷，生hit 號落教仔子，偌sui2-ah！」這句話昆芳聽了無歡喜。昆芳看了也真m7 甘，跪落去替惠美hou7 老母扑幾若下。老母才放手，koh tu 香來。昆芳就an2-ni 進前ka7 伊接香來替拜。Tui3 an2-ni 一場e5 風波才煞。 \nHit 暗惠美歸暝無睏kan-ta哮，問昆芳才知秀春就是昆芳e5 無緣新婦仔某！到今iau2未嫁出，就是決死beh kap伊爭昆芳e5 情敵。到chia 才知苦，siuN慢lah。昆芳tui3 倒來hou7 老母罵自an2-ni m7-bat koh 去禮拜。人若問，惠美若講，伊攏是笑笑講，「Kham2--e5，一時風，應該駛一時船。這時beh an2-choaN2 比hit 時。我也無kap lin2 入教領洗禮lah。」Ah！惠美知死lah。就是ti7 chia，siuN慢lah。痛悔當時無聽老父e5 遺言，一世人是做「刺仔內e5 百合花」lah。 \n百合花，百合花！ <BR>你是白koh sui2，芳koh 大蕊。"}
{"text": "有山頂、有坑谷、有平洋。 <BR>逐位開開闊闊。 <BR>有陽光、有露水。 <BR>你thai2-m7 tiam3 hia 開，tiam3 hia sui2。 \n太可惜，你thai2 會chiah 歹運。 <BR>偏偏來開tiam3 che 刺仔內。 <BR>你kiam2 m7 知四邊攏是刺。 \n你軟弱hou7 風吹，<BR>前也刺、後也刺。 <BR>到尾著覺悟完全粉碎。 \n保守你e5 潔白，kap芳味。 <BR>願決心奮鬥，無我，犧牲。 <BR>到尾e5 勝利就歸ti7 你。 \nAh！百合花，可憐！ <BR>刺仔內e5 百合花！ \n惠美目屎拭拭leh，giah8筆起來寫這首即感e5 新式自由詩，自an2-ni 企起來，去洗面、換衫，tui3 chia起萬事嘴齒根咬leh，只有祈禱以外無路。巴結吞目屎，表出溫馴笑容來接ta-ke、接秀春。Ta-ke是無所不e5 khe2-cheh8。秀春一面糟蹋惠美、一面巴結昆芳。惠美生產e5 期到lah，感謝主快便就生查某子。那準玉e5 sui2，真成老母e5 面。In 阿媽一句就罵講生到hit 號查某囡仔鬼無路用，就ka7 伊號名做「M7-tihN8 仔」。可憐扑sng2惠美勻仔想一個好名beh 號煞無采工。生hit 幾日tu2昆芳為公司去出差。阿娘kap秀春去替報戶口，就an2-ni登記做「陳M7-tihN8」。可憐母人m7-tihN8，連子無罪tu2出世人也m7-tihN8。昆芳倒來知惠美拾查某子也是無到偌歡喜。因為年紀30 lah 才見著這個頭chiuN仔koh 是查某--e5。真餒志，也就無想beh ka7 伊換名。但是惠美私khia ka7 伊號做「惠慈」。暗時，無人ti7 身邊e5 時才ka7 伊偷叫「惠慈」。若ti7 阿娘e5 面前就叫「M7-tihN8 仔」，ah！可憐，家己生子，無才調叫子用所愛號e5 名。秀春乘一"}
{"text": "個機會大獻美人計。Tu2遇昆芳去hou7伊冷著。惠美又月內，嬰仔哮，吵be7 睏tit，昆芳就另外去睏ti7 隔壁房。惠美月內無起來，事事秀春替侍候昆芳。秀春拚命款待。到尾連暗時都來kap昆芳做伴，不知不覺兩人已經生出曖昧e5 關係lah。 \n16 \n到chia 慘上加慘lah。昆芳破病好，兩個顯然chhoa7 出chhoa7 入。跳舞廳、麻將場、電影院，處處都有in 兩個e5 腳跡。對人介紹也是陳太太。惠美kap秀春來相比惠美是馴良親像鴿。Sui2 親像百合花。秀春是妖嬌多態。身軀liu2-liah8，附有流線形e5 曲線美。舞衣，夜禮服穿起來，一下跳宛然仙女下凡宛如蝶舞花間e5 輕鬆。阿娜多姿，穿懸kia7 仔鞋行路扭來扭去，kap昆芳手勾手散步ti7 公園e5 樹腳。坐落，腳翹起來一手pok-hun、一手牽昆芳，這款e5 體態惠美死都做be7 來。An2-ni 秀春e5 款thang 講那俗語講「妲杞、狐狸精」sui2那準野春仔花。Hit個體態品質，一生e5 素養、心性、精神、所愛攏無相同。過去昆芳接惠美是靜，是家庭的，那準修道院e5 聖女。大方、敬虔、恬靜。接著秀春是外交型，跳舞、諂媚，sng2、笑應社會e5 潮流。昆芳辦理事務有方，就升晉做縣城分公司e5 經理。Tu2遇老母60歲e5 喜壽就設法beh ka7 老母做生日。 \n公然發表ti7 hit日beh續接秀春起來做細姨。秀春不服做細姨。伊講自細就入門，koh 比惠美較濟歲。的確ai3爭大某e5 名份。Hit 日到，thai5 豬倒羊，因為前擺請新娘酒請無成。娶惠美ti7 士隆結婚，無倒來厝nih請人客。這擺老母60喜壽，家己升做經理。Koh 娶秀春。老母非常歡喜，主張大請一下。Tng 請人客e5 時，姑姨，舅妗，叔伯，嬸姆都攏o-lo2 thin7秀春真好，an2-ni 才合適。 \n席後拜壽一對新娘子婿先來拜"}
{"text": "。昆芳、秀春khok-lok8就拜落去。實在m7 是新娘，tui3 惠美月內in 兩個就做見笑事。Koh 好腳手已經有身2月日lah。世俗tui3 che 是真平常。後來叫惠美拜。惠美除去跪落祈禱以外m7-bat 拜人，也m7-bat 拜偶像。伊倚去也be7曉唸好話，只有行敬禮，an2-ni 講be7用tit，ai3跪落去手鞠躬唸好話才會用tit。Thu5 真久眾人真勉強伊，到後來不得已就抱細子跪歪歪目珠放kheh 祈禱。大家看伊有跪就好lah。但是in ta-ke到席後，大家倒去了就叫伊來問講tha-tu2仔an2-choaN2 m7 免跪正正？An2-choaN2 跪歪歪？An2-choaN2 無唸好話？An2-choaN2 唸耶穌？倚來五斤枷khiak8 幾若下。目珠皮koaN7 起來hiu3，大腿choan7幾若下，le2 koh khut8。Hit 暗惠美無哮lah，家己用藥油烏青e5 位so-so leh。頭殼定hou7 ta-ke khiak8，有時腫腫梳頭會痛就頭鬃chhin3-chhai2 梳梳leh，目珠皮、嘴phoe2 定烏青，出去真歹看，所以也罕得出去。月內人也無chhiu3-chhai2--伊，無甚物乳，囡仔飼了消化不良。土話講著猴，真bai2，瘦瘦、皮leng7-leng7。Ta-ke無歡喜，老父也m7-bat 抱。有一日ta-ke kap秀春真惡，tng 等昆芳無ti7-teh。講佛祖降簽，in去抽簽，跋杯講秀春該佔大房，叫惠美著徙房間，將大房讓伊，叫伊著搬去偏房。惠美無hiah 快beh 搬，昆芳倒來講hou7 昆芳聽，昆芳也m7 敢做主，teN3 恬恬。Tui3 an2-ni 秀春那弄權。昆芳做經理了後就常常出差去南京、上海、香港，秀春逐位toe3 到著。若倒來就買tan2-lou7 倒來hou7 老ta-ke仔。惠美囡仔那飼那bai2，除"}
{"text": "去讀聖經祈禱以外無甚物thang 受安慰。起頭來bat 去禮拜，後來ta-ke禁真an5，m7 準伊出門煞無機會thang 去禮拜。有時姑娘，抑是牧師娘來相探，當面hou7 in ta-ke消毒。實在真可憐。無偌久秀春拾囡仔生查甫--e5，做一下紅起來，就號做榮宗。滿月就趕惠美去偏房。Tui3 hit 日起，惠美就受看做細姨打扮。 \n不論甚物都輸--人。年節炊粿、縛粽，備辦牲禮。唸經kong3-khok、燒香跋杯。辦葷桌、辦菜桌，無一項會贏秀春。人面熟，風流，博麻雀伊一kha，跳舞伊一kioh。講古、tam7戲文ku3 你來，食薰lim 酒逐項會。惠美ne3，只有唸耶穌，會曉彈琴、會曉裁縫，好品行。事事都做風尾，自an2-ni hou7 人禁落冷宮，企做青柴，守生寡。伊e5 房間丈夫一腳步都m7-bat 入去。前後、四邊走無路，佳哉頂面iau2 一路，只有望耶和華e5 保佑。可憐禍不單行，所疼e5 子惠慈，m7 是，實在是M7-tihN8仔著猴be7 好直直hoa去。老父有榮宗後生肥kun3-kun3笑gi7-gi7 thang 抱。甚物人beh 看著猴e5 M7-tihN8-a2。但是惠美為母性愛，哪甘得放hou7 伊死。暝日照顧目屎準飯吞。 \n意外e5 好消息就是昆芳受提拔做總公司e5 襄理。自an2-nikap秀春kap細子榮宗就搬去總公司e5 所在地香港。老母、惠美kap M7-tihN8仔hou7人放tiam3 厝nih。無扑算 in 去了無偌久老母著拖屎連e5 病。Ti7 hia 睏、ti7 hia 食、ti7 hia 放，半sui7 be7-tin2 be7 動。惠美盡心照顧、輕聲細說，逐項溫柔詳細。卻有叫嘴e5 查某囡仔素蘭ah、木耳ah，總是in 攏tang2-hiaN2。較講也是惠美來幫贊上好。扶起、扶倒，換衫、換腳帛，縛腳，指頭仔縫勻勻仔拭hou7 礁"}
{"text": "sam2-hoan2、tng3粉，腳帛chhiN-chhiN 勻勻仔縛，屎、尿勻勻仔洗，勻勻仔拭。逐三頓飼飯若準teh 飼細子。常常食be7 tiau5腹。牛乳嫌臭hian3，惠美常常克liam2 hou7 細子食e5 乳teN7 hou7 ta-ke仔食。寫批hou7 昆芳，隔真久才倒來看。若un3 豆油無隔暝做伊去。吩咐秀春倒來，秀春無數想。伊tiam3 hia 跳舞、電影、麻雀，chhap 你teh 拖屎連，teh 縛腳sam2-hoan2，tng3粉臭kia5-kia5。到hit 時ta-ke才知好歹人。惠美常常跪落ti7 眠床前出聲替ta-ke祈禱，讀聖經、講道理hou7 伊聽。食新婦e5 乳慣勢，惠美煞常常aN3 ti7 ta-ke e5 身邊用乳hou7 ta-ke suh。60外歲lah，一下軟弱若囡仔leh。常常對惠美認錯。講伊往過m7-bat 人，迷信偶像。有時惠美也好禮仔ka7 伊抱出來廳門口ni簷e5 安樂椅hou7 伊照日頭看花木。An2-ni 足足年偌久秀春m7-bat 踏腳到，昆芳倒來看兩choa7攏無隔暝。實在真了然。\n有一日ta-ke忽然ka7 惠美講cha 昏 我睏去e5 時有兩個人穿白衫發翅來chhoa7 我去。到一座城，城門真珠，城牆碧玉，內面真光。我真愛入去，但是有一個老阿伯嘴鬚長長ti7 hia 顧門。M7 hou7 我入去，講我e5 衫濟濟驚人，無受羊羔e5 寶血洗清，koh 無信仰e5 文憑，ka7 我趕倒出--來，真扑sng2。Tu2 teh 躊躇e5 時有一位真慈祥，面笑容，頭戴刺仔e5 冕流，手有釘跡e5 人，hit 人穿白衫歸身發光。我ti7 世間m7-bat 看an2-ni e5 人，ka7 我講「查某子ah，你thang 安心倒轉去，盡一切e5 義才koh 來，我就接納你就近我。Hou7 我所ti7-teh e5"}
{"text": "位你也beh ti7 hia，thang kap我相kap得榮光。」真歡喜，也真扑sng2，m7-bat 意思就醒起來。惠美聽了大歡喜。Ka7 伊講kap你講話e5 人就是救主耶穌。Ta-ke講今我著怎樣？惠美ka7 伊講你著信，也beh 替伊請牧師來ka7 伊行洗禮。Ta-ke真歡喜信耶穌，也求主赦免伊一切過去e5 罪，就tui3 黃牧師領洗禮。黃牧師到伊e5 兜，hit 日有姑娘、牧師，濟濟姊妹來禮拜，ti7 家庭做伙守主e5 聖餐。厝邊鄰右大家真奇怪。也當場遺言伊若死著做基督教式。也廳nih e5 偶像著盡除。掛起十條誡表明做信上帝基督教e5 家庭。An2-ni 了後koh 活誠禮拜才死。Ti7 hit 禮拜內伊真平安，不論甚物人來看伊，姑姨，舅妗，叔伯，嬸姆來伊都講耶穌hou7 人聽。大家真奇怪，總是聽伊e5 所講真實，也看惠美e5 有孝大家真感激。其中也有人想講著來聽道理較好。誠禮拜後就過身。摃電hou7 昆芳，昆芳tu2去出差，到in 倒來都已經照基督教式入木了。自an2-ni且ka7 伊打thang2來等昆芳in 倒來。倒來就設法beh 葬式。惠美主張基督教式，秀春主張佛教式，koh 著叫菜姑、和尚來唸經。一個主張一款。後來大家尊重伊本人e5 遺言，就照基督教式，hit 日濟濟會友，kap傳教者、宣教師來送葬。惠美in 厝守仁、阿嫂、王牧師也攏來。自惠美來昆芳in 兜今仔日上勝利，上榮光，總是秀春也m7 認輸。錢有，伊也去結壇ti7 邊仔，tiam3 hia 唸經來kap惠美鬧。板扛出--來惠美be7 曉哭，只有傷心流目屎。秀春哭到i-i o-o、li-li lo-lo，「心肝仔我母o-oe3！今仔日歸心做你去，也無thang hou7 我見一面，我心肝我母o-oe3！」足白賊，病年偌久，拖屎連倒ti7 床nih，批電報直追，連探頭都m7 敢。今哭到大聲野喉，"}
{"text": "鼻嘴瀾khok8-khok8 滴。甚物頭七、三七，自然做查某子也lang7-lau5。大家講秀春較有孝。"}
{"text": "11 \n七、Ai3弄破家庭抑無？ \n若ai3去an2-ni 做就弄會破。 \n1、創世紀16：1-7. 21：8-21. \n去學撒內ka7 伊翁亞伯蘭鬥選細姨。Hit時伊是將女婢夏甲，hou7 伊kap伊e5 丈夫通房，到尾亂到著趕出去。M7-na7 趕細姨仔，連子也m7-tihN8，koh hit 個趕法是真殘忍。亞伯蘭家伙hiah 大，be7 出得一隻羊，一隻驢hou7 in。照創世紀 21：I 所記。 \n「亞伯拉罕早早起來，提餅kap一皮袋e5 水hou7 夏甲；下ti7伊e5 肩頭頂；連囡仔煞kah伊去；伊就去，到Piat8-si7-pa e5 曠野就行無路。」水食了夏甲將子囥tiam3 樹腳，不忍看子餓死，嘴礁死，所以離遠遠放聲啼哭伊e5 歹命。Tng以實瑪利未出世e5 時就hou7 主母歹款待。創 16：6寫講。 \n「撒內苦楚伊，伊就tui3 撒內e5 面前逃走。」為這個事亞伯蘭kap撒內ti7 家庭有不斷e5 風波，讀創 16：4-6就知。夏甲細姨仔有身就受得寵看輕主母，冤家到雞狗都無平安。撒內哭賴亞伯蘭。亞伯蘭be7忍得家庭不時亂，才對撒內講「女婢ti7 你e5 手，你thang 隨意款待伊。」因為撒內gia5耶和華來脅制逼伊e5 丈夫，撒內講「願耶和華ti7 你我e5 中間判斷。」撒內真正逞伊e5 大某e5 雌威。大苦毒而特苦毒。到尾夏甲看破，翁婿kah be7 做主，寵大某苦毒--伊。不得已著走，想beh 死，幸遇天使出現叫伊倒來。總是到尾子出世都十外歲lah，也是硬硬koh 趕出去。無分到一塊碗、一雙箸，空手趕出去。An2-ni人若ai3弄破家庭e5 第一方法就推薦細姨hou7 翁婿。 \nTui3-ti7 亞伯蘭kap夏甲通房e5 事聖經ka7 咱講3項代誌。 \n1、Kap 夏甲通房hit 時是未受割禮前「舊人亞伯蘭」e5 時，m7 是換身做「亞伯拉罕」"}
{"text": "e5 時。 \n2、為著這層事，m7-na7 淫亂，是用人e5 智識beh 來代替上帝e5 計畫。所以家庭生起大風波，著到除去才會煞。 \n3、平時hou7 上帝選--伊，看做朋友款待做伙行，做伙講話e5 亞伯蘭。Tui3 娶細姨夏甲hou7 上帝責備。請讀創世紀 17：1。\n「亞伯蘭九十九歲e5 時，耶和華tui3 亞伯蘭顯現，ka7 伊講，我是全能e5 上帝，你ti7 我e5 面前行做著完全。」這句有含勸責備e5 意思。Koh 咱看創世紀 16：16。夏甲生以實瑪利e5 時亞伯蘭是86歲。到17：1 亞伯蘭koh 聽耶和華e5 聲e5 時是99歲，an2-ni 頭尾約13-14年久，上帝無kap亞伯蘭講話。Che 是偌nih thang 驚e5 事ah！為娶細姨hou7 上帝無歡喜到an2-ni。 \n2、創25：28. 27：1-8。\n學以撒kap利百加in 翁仔某。生兩個子一個以掃，一個雅各。老父疼大子以掃，因為伊想講這個會去扑獵做好菜thang hou7 伊配燒酒。老母疼雅各，因為伊想這個較乖、較有話講，會幫贊伊做家內e5 工程。An2-ni 一人偏愛一個。老父kap大子私約beh ka7 伊祝福。老母教子講白賊，幫贊伊騙老父。害得家內亂chhau-chhau，險險就惹出骨肉兄弟相殘殺。佳哉雅各走得離。若ai3家庭亂，就翁某大細心koh 偏愛子兒，弄子兒相爭家伙，an2-ni 猶原真快破。也m7 是無報，雅各騙in 老父，到年老也是hou7 in 子騙。伊e5 子也是兄弟仔相害。 \n3 、士師記16：19-21。\n學參孫放蕩，將娼妓大利拉e5 大腿做枕頭。Liu5-liu5去，若an2-ni 做家庭m7-na7 會亂，也可能親像參孫會落魄。 \n4 、撒母耳上2：12-17. 3：10-18。\n學以利無雕琢子。子何弗尼、非尼哈無惡不作，藐視上帝。到尾m7-na7 家破人亡"}
{"text": "；連約櫃就續失落。 \n5 、撒母耳下11：2-27。\n學大衛e5 邪戀，貪烏利亞e5 某拔示巴。大衛行遊ti7 王宮e5 涼臺頂，無張持看著一個婦人人teh 洗浴，容貌真sui2。An2-ni 有罪抑無？我想無。無張持看幾若個婦人人攏真sui2、攏赤身露體teh 洗浴，穩當真好看。Thang 企hia 看抑無？除看家己e5 XX以外，我想絕對m7-thang。設使無張持hou7 你看著；我想咱著緊越走m7-thang koh 看。因為人軟弱驚了定tiam3 hia 看心內會生起邪念。大衛看了be7 煞tit，煞差人探聽hit 個婦人人是是誰？Ti7-chia 已經錯誤。Hit 個人是是誰應該kap大衛無干涉。何必探聽？既然知是烏利亞e5 某，an2-ni 是有夫之婦。是有翁e5 查某人，koh 是家己e5 部下e5 某，知了ka7 烏利亞鬥歡喜就好。M7 免差人去將婦人人接來。婦人人受召謁見大王che 是真榮光。自然m7 敢逆旨就來。來，賜謁ka7 伊勉勵，因為是家己e5 部下e5 妻子。An2-choaN2 著知伊e5 XX tu2仔清氣。Ti7 chia 大衛真該死。車落崎勢面oh擋lah，到尾自然peng2 車。同房lah，有身孕lah。到chia 反悔iau2是大丈夫。何必家己偷食，烏狗偷食，才叫白狗倒來受罪。Tu2著烏利亞又憨忠，m7 倒去ti3 烏soan帽。願tiam3 王宮ku jim5-chiN5腳。這樣e5 盡忠應該著記大功一次，大大嘉獎。甚物大衛chiah 煞一不作二不休。佔某奪妻，煞用冷刀殺人計，逼烏利亞陷陣坐視不救。 \n這款事有報抑無？有。伊e5子暗嫩姦淫小妹他瑪。押沙龍也是伊e5 子報冤thai5 死兄弟暗嫩了後就逃走。後來謀反，險險逼死老父大衛。逼得大衛走頭無路透暝過Khip-lun5溪，閃避ti7 山間曠野來走命。佳哉大衛將來有大大懺悔，得著"}
{"text": "耶和華e5 赦免。 \n6、王上11：1-14。\n學所羅門老蕃癲。寵愛外國e5 美女，有後妃700個攏是貴族e5，koh有嬪妃300個，正宮、後妃、嬪妃算幾千個某。真是該死。聖冊寫「Chiah-e5 女子誘惑伊e5 心……去拜別個上帝，伊e5 心無純全向耶和華伊e5 上帝。」後來為著hiah-e5 某，起廟kap聖殿相向。Kap hiah-e5 某去燒香ti7 偶像e5 祭壇。 \n聖經記講「論到chiah-e5 列國，耶和華bat 吩咐以色列人講，Lin2 m7-thang 去in hia，in 也m7-thang 來lin2 chia，因為in 會hou7 lin2 e5 心偏歪，去toe3 in e5 上帝；總是所羅門戀愛hiah-e5 查某囡仔，kap in 結婚。」（I列王11：2）。起聖殿大熱心，寫詩篇e5 一部份，寫箴言、寫雅哥、寫傳道，著書立說，空前絕後e5 大智慧e5 明君所羅門失敗國破ti7 chiah-e5 拜偶像e5 查某囡仔。Ah！參孫、大衛、所羅門雖是英雄，大致也難過美人關。真正著警戒ah女色！ \n7、列王上16：29. 22：40. 列王下9：29-37。\n看以色列王亞哈娶西頓王拜佛人e5 查某子耶洗別。惹出耶和華e5 受氣，三年半無落雨大飢荒。原因就是全國遍地起佛廟。Tui3 西頓直輸入尪姨、司公，百姓thang 講全國偶像教化。出先知以利亞kap hiah-e5 司公、尪姨鬥法。上帝較贏，才koh 信仰復興。為an2-ni耶洗別大逞雌威，雞母會啼，命令追殺以利亞。以利亞一時大驚，走到無容身之地，煞ti7 蘿藤樹下求死。後來設計hou7 王佔拿伯e5 葡萄園，用石頭tim3死無故e5拿伯，罪責重重疊疊，到尾亞哈kap亞蘭王戰爭陣亡。後來耶洗別ti7 梳妝樓受Ia5-hou7 叫太監tui3 樓頂e5 窗仔ka7 伊chhia落去；伊e5 血濺著牆"}
{"text": "壁，身屍hou7 人thun2踏。到beh ka7 伊tai5 e5 時才kan-ta chhoe7 著伊e5 頭殼，kap腳蹄、kap手掌。其餘e5 攏hou7 狗拖去食。耶洗別國tui3 an2-ni 大衰微，到尾亡國。 \n頂面這七個故事實在hou7 咱真thang 驚。人若ai3 chhoe7 死路，ai3家庭破、國家亡著去學。惡有惡報、善有善報；m7 是無報，是日子未到。咱e5 信仰kiam2 會值著亞伯拉罕、以撒、雅歌。咱e5 英雄知識kiam2 會值著參孫、大衛、所羅門；做m7-tioh8 耶和華上帝都猶原譴責無赦免。何況你，kap我。著小心警醒。 \n姊妹ah，你ai3 koh學抑無？若ai3，去學拿坡崙e5 嬌妻，吵亂拿坡崙顧辦政事，m7 kap伊談愛情。顧戰爭，東走西奔、南船北馬，m7 kap伊散步跳舞。亂到拿坡崙無法伊ta-oa5。學托爾斯泰e5 某定亂in 翁be7 曉愛錢。亂到托爾斯泰（XXXXX）走無路，後來去死tiam3 ti7 beh 去耶路撒冷聖地巡禮e5 一個小驛頭。學林肯in某chhiah-te-te、keh8-keh8嚷，氣--著teh lim 茶連茶杯都tim3棄。逼得林肯著出去流。學蘇格拉底e5 某ka7 丈夫lam5 水。學約翰衛斯禮e5 某誣告丈夫討查某偷生子。Be7-bai2 ou3；poh-kaN2是娶著chhiah查某，in 翁才會攏做世界e5 偉人也無的確。你看以上e5 例kiam2 m7 是攏an2-ni？人講hou7 chhiah某教一擺，比hou7 別人教三擺較有功效。An2-ni 娶著chhiah某e5 人無的確是bai2。但是，mai3 得較好。 \n今親愛e5 姊妹，老實講以上chiah-e5 無顧丈夫e5 經濟、面皮，kiuh-kiuh嚷ngauh8-ngauh8唸無煞e5 事，穩當會將甜蜜e5 家庭弄到若準活"}
{"text": "地獄e5 苦慘。 \n也兄弟，人ti7 世間若be7得將伊e5 家庭做伊精神的溫暖恩愛安歇e5 所在。著koh 去秦樓楚館、紅燈綠酒、花街柳巷來chhoe7 歡樂安慰e5 人實在淒慘ah！ \n勿論ti7 宗教心靈上e5 安慰是tui3 上帝來得著。若是肉體上精神e5 安慰，hiat-kak8 家庭，講ti7 別位iau2 有比家庭較好e5 所在。Ti7 世間iau2 有比父母iau2 較有thang 尊敬，iau2 有人比骨肉e5 兄弟較親，iau2有人比家己e5 翁某較相疼，這個人e5 生活穩當真無自然。應該是先孝敬父母，先骨肉兄弟相親，先翁某相疼，後來tui3 近到遠，疼厝邊續到疼眾人，an2-ni 才be7 是非、頭尾顛倒。 \n12 \n八、Ai3學習夫婦e5 愛情hou7 伊永固抑無？ \n我想逐人都愛。但是an2-ni 著來先訂正兩項思想。 \n1、著分別「戀愛自由」kap「自由戀愛」e5 思想。 \n「戀愛自由」，意思是出在你beh 戀愛，抑是m7 戀愛。抑是講你對這層事抱反對e5 思想，你m7 愛kap異性講戀愛e5 事。講較緊你beh 嫁、m7 嫁；beh 娶、m7 娶，你有自由。抑是講你有自由thang 揀你所愛e5 人，來相匹配。若an2-ni e5 程度e5 解說，果真逐人都有自由權。顛倒用強權來逼婚，抑是用金錢來買e5 結婚是錯誤。人照理氣，女性應該有自由thang 嫁伊所愛嫁、戀伊所愛戀e5 人。男性應該有自由thang 娶伊所愛娶、疼伊所愛疼e5 人。 \n總是「自由戀愛」就m7-thang。照較濟人e5 解說講這句是變做無定性。抑是將戀愛做遊戲、thit-tho5、kun2 笑。無自制、無廉恥。烏紅搭，亂亂交，亂亂chhap，三角、四角e5 多角淫亂。人若講「人可以自由戀愛」就乘這個「自由」來亂亂做，che 是真見笑。世間無比這項koh 較見笑。M7-na"}
{"text": "7 見笑，穩當beh tu2著大淒慘。所以頭一點男女異性e5 中間的確著保惜隨人e5 人格。Koh 著保守家庭夫婦e5 聖潔。M7-thang 抱甚物「戀愛自由」、「自由戀愛」e5 口號，無尊重夫婦e5 道理，an2-ni 來家庭真oh和。所以若ai3夫婦愛情永固，第一著訂正這個思想。 \n2、著訂正「結婚是戀愛e5 墓。」這句話也是m7 著。我已經講了lah，若m7 是翁某其實是無「戀愛」thang 講。翁某異性e5 中間，才有你戀、我愛e5 疼情thang 講。若m7 是翁某，無論交陪偌深都是友誼。若未做翁某就先生起戀愛，an2-ni 是邪戀。若已經許婚e5 男女，訂婚了lah，所以會得精神的e5 相戀慕、相意愛，an2-ni iu2-ki即可。真e5 戀愛是tui3 結婚hit 日起，精神、肉體完全一致，所謂之兩個成做一體。Hit 時所發出雙方甜蜜e5 感情才thang 講是真e5 戀愛。An2-ni 「結婚m7 是戀愛e5 墓，顛倒ai3講結婚是戀愛e5 實現」，抑是「誕生」才著。因為「戀愛」若無「結婚」就戀愛無thang 實現。是紙面、桌頂e5 空談na7-tiaN7。無結婚來實現e5 戀愛，叫做空戀，抑是失戀就是an2-ni。總是濟濟人顛倒講是戀愛e5 時較甜蜜，正經結婚e5 時是發見著濟濟矛盾、欺騙、艱苦。Tng 戀愛e5 時真相好，理想真懸，山盟海誓、臨湯踏火都願白首偕老。正經結婚了hiah-e5 理想、hiah-e5 交陪可見是盲目、無理性。顧看面sui2、顧看金錢。無teh 想人格、無teh 想信仰。到時慘lah，結婚了你bat 我、我bat 你lah。龜腳趖趖出來lah。假面具掀起來lah。所以戀愛當時e5 甜蜜攏無去lah。所留teh e5 就是生活苦、精神苦，苦苦苦。所以講戀愛是甜蜜e5 樂園，因為hit 時攏是戴假面具大家將好提來講、提來看。我騙你"}
{"text": "、你騙我，做青盲戲，假裝戲。到結婚了死lah，大家chiah lo7-lo7，龜蓋掀開，龜腳趖出來，甕底e5 豆菜、腳底有發毛抑無攏知lah。雙方大怨恨、大餒志，咒懺結婚。所以講「戀愛是甜蜜e5 樂園，也結婚是戀愛e5 墓」就是an2-ni。這個思想著訂正，若無夫婦e5 愛情be7 永固。 \n3、著互相注意生活e5 小事。 \n（1）相理解、相同情、相體貼、相禮讓。親像出入e5 時相借問。丈夫ka7 婦人人講「我beh 來去lah。」婦人人對丈夫講「你倒來lah。」大家用笑笑來相問真好。 \n（2）相送一點仔tan2-lou7。丈夫出外倒來，買婦人人所愛e5 花、粉小可物。婦人人出外倒來買一點仔果子。 \n（3）注意丈夫身邊e5 生活。有帶手巾抑無？內衫流汗緊換，有帶仁丹抑無？加穿一領衫，寒寒。 \n（4）有時仔煮淡薄丈夫較合嘴e5 菜。咱雖罔是散散ah。有機會一半擺仔khek-liam2，就煮一碗hou7 丈夫歡喜。 \n（5）Gau5安慰，gau5幫贊。小可事都好。丈夫beh 寄濟濟批，來鬥糊郵票，抑是giah8鉸刀來鬥鉸批囊e5 角。雖是小可，腳來手來hou7 丈夫有伴。做你去睏，放一個摸到sian7m7 好。你若會tit，有時幫贊婦人人上水、掃塗腳、摺被真好。\n（6）相紀念生日，紀念結婚日。大家數念娶了真著、嫁了真好。An2-ni 才會那好。 \n（7）有機會ham5-ha7著做伙散步做伙行行，做伙談論早少年相疼e5 故事。疼e5 故事，是舊iau2-ku2 永新。結婚像看看leh當時e5 批讀讀笑笑leh 真好。 \n4、這幾點mai3 犯著較好。 \n（1）M7-thang 用同情心去娶身體無tau3-tah、智力感情有各樣e5 人，到尾同情心若斷斬後悔就害。 \n（2）經濟、地位離siuN遠e5 人盡所會著細膩。因為驚了陪toe3 be7 到會生問題。 \n（3）意志、趣味、生活"}
{"text": "環境不和e5 人較oh得調和。 \n（4）信仰不同e5 人上危險。會生出同床異夢。一個到尾向望beh 去天堂，一個想beh 去西天。那老那行會那離開，步調會那be7 和。 \n（5）人種、國籍無同也有困難。總是ti7 信仰kap疼情若一致有時可能做美滿e5 家庭。 \n以上e5 事是較好著注意。M7 是講絕對m7-thang 嫁娶。若會免得是較妥當也無的確。 \n5 、這幾點著特別注意。 \n（1）M7-thang 相罵。相扑koh 較m7-thang。留聲機e5 曲盤無論偌好聽，若有khi5，唱來到hia 會chhiat8-chhiat8哮也是歹聽。 \n扑算其餘e5 好聽。夫婦e5 感情上、心房中的確m7-thang hou7 伊有khi5，m7-thang hou7 伊有裂痕才好。意見若be7 和，著相讓，m7-thang 一個佔teh 講，m7-thang 大聲嚷，勻勻仔講。上好攏mai3 講hou7 翁偏到佗位？Hou7 某偏到佗位？兩個chhek8到直有啥物好。贏會較大漢、輸會較細漢抑m7 是？Kin-tu2 m7是像一體。M7 免cheN3，忍氣hit 個上gau5。招做伙跪落祈禱hit個koh 較gau5。錢無兩個跋be7 彈。兩個平平put-seng7-soan3 才會冤家。日本俗語講翁某冤家狗都無愛鼻。 \n（2）M7 免強強叫你e5 同伴，著屈服kap你像款趣味，像款心性。是用疼e5 感化、同化。知性就可以同居。強強beh 矯正牛角會害死牛。粗、平，直仔就好。Khiau-khiau仔直，直直仔khiau。M7-thang 事事著giah8尺來比。無到寸尺就be7用tit。An2-ni 會不時槌摃扑。 \n（3）M7-thang 亂亂嫌。O-lo2 較好，相尊敬、相o-lo2、相說謝。日本話講「XXXXXXX XXXX」e5 話較濟e5 家庭是地獄。「XXXXXX XX"}
{"text": "XXX」e5 聲較濟e5 家庭是樂園。咱若愛家庭和，著常常相尊chhun5，相說謝。 \n（4）不論ti7 佗位著高舉咱e5 婦人人，著尊敬咱e5 丈夫。絕對m7-thang對 別人批評家己e5 婦人人e5 劣點。M7-thang ti7 別人e5 面前看輕家己e5 丈夫。也ti7 家己e5 婦人人e5 面前來o-lo2 別人e5 某sui2、gau5 也是憨事。若會理解卻無要緊。婦人人濟濟真gau5 食醋，嫉妒心真深，所以閃避這款憨事較好。 \n（5）著絕對相信用。M7-thang 疑心重，兩人定相tng、相chhoe7 縫。真該死，弄假成真就慘。 \n（6）你愛你e5 丈夫疼你，hit 個方法就是你先疼伊。你愛你e5 婦人人疼你，hit 個方法就是你先疼伊。除這個方法以外無辦法。你e5 丈夫有甚物歹習慣oh改。M7 是用冤家，抑是去ka7 伊偷tng，用你出tui3 心底誠意疼痛e5 目屎為著伊祈禱上好。偌惡、偌硬心，愛扑人e5 查甫人，跳be7 出婦人人疼心e5 目屎，kap tui3 心底出疼痛 e5 ba5-bun2 笑。笑、哭是女性最強e5 武器。 \n以上e5 方法去行看覓。濟少穩當會進步夫婦e5 疼情。"}
{"text": "Chit8位羅馬天主教出名e5神父改宗 e5見證<BR>救恩是上帝E5禮MIH8<BR>作者Father Charles Chiniquy<BR>1954年8月12日出版 \n序言 \n神父Ki-ni5-kui (Chiniquy)是加拿大天主教出名e5神父。1809年7月20日出世ti7 Kui-bek8-khek e5 Ka-mou5-liap8-su7-ka (Kamouraska Quebec)。I創辦頭chit8-e5 chiat-che3會，有得tioh8「加拿大chiat-che3 e5使徒」e5稱號。 \nTui3 ti7 i e5才能kap敬虔，有受託chhoa7 chit-tui7法國籍加拿大人e5移民搬去I2-li7-lok8 (Illinois) khia7起。 \nTi7 boan2-lian5 e5時，i kap Lim5-kheng2 (Abraham Lincoln)有交陪做朋友。 \nI有旅行英國(England)幾na7-pai2，chit篇i生活上特別e5故事，是i頭chit8-pai2 ti7 Lun5-tin (London)講e5，I活到90歲，ti7 1899年1月16日ti7 Bun5-li2-lek8 (Montreal) 過世。 \n救恩是上帝E5禮MIH8 \n我ti7 1809年出世，也受羅馬天主教e5洗禮，koh ti7 1833年ti7加拿大受封立做神父。我現在已經74歲，tui3我ti7羅馬天主教會接受hit e5尊嚴e5神父e5 chit-hun7以來，已經beh oa2 50年lah。 \n我ti7 hit e5教會做神父25年，坦白講，我疼羅馬天主教會，i也疼我。我為tioh8我e5教會甘願流出我所有e5每chit8滴血，也甘願奉獻千倍e5性命來擴張i e5權力kap威嚴ti7全美國大陸，甚至ti7全世界。我大e5 ng3"}
{"text": "望就是改變新教徒，chhoa7 in歸ng3 ti7 goan2 e5教會，因為我有受命令，koh照an2-ni傳講，除羅馬天主教會以外無救恩，siang5時我若想tioh8 choe7-choe7 e5新教徒beh失落in e5靈魂，感覺真可惜。 \n我出世幾年後，goan2就搬去chit8-e5無學校e5所在khia7起。我e5老母做我頭chit8-e5先生，i教我讀e5頭chit8本冊就是聖經。Ti7我8，9歲e5時，我就用chit8種giau5疑e5心情來讀聖經，我e5心也hou7上帝sui2 e5話所侵佔。我e5老母有keng2 i所愛我讀e5章節，我也真注意為tioh8 beh享受讀聖經e5快樂，幾na7 pai2拒絕出去外面kap細漢gin2-na2 saN-kap thit-tho5。有chit8-koa2我特別愛e5章節，我就暗記活念。 \n總是tui3我e5老母死了後，goan2厝nih hit本聖經soa3無去。Kiam2-chhai2是hou7神父theh8去。TaN chit本聖經piN3做chit-e5故事一切e5根源。Chit本聖經也是ti7我少年e5時，照入我e5靈魂e5光，感謝上帝，hit-e5光boe7-bat hoa去。Hit e5光iau2-ku2 ti7-teh。直到今na2日，hit本可愛e5聖經用上帝e5慈愛，hou7我承受無法度thang形容e5快樂，我感覺已經得tioh8救贖，ti7 hit中間得tioh8光照，而且oe7 thang ti7真理e5清泉來lim-chiah8。 \n總是kiam2-chhai2你beh tui3我an2-ni問：「天主教e5神父kiam2 m7是m7准in e5教友讀聖經mah？」是，本來是an2-ni。總是感謝主，今na2日e5事實，差不多全世界e5天主教long2承認允准人讀聖經，也ti7 c"}
{"text": "hit8-koa2信天主教e5家庭中，你oe7 thang發現in有聖經。 \nTaN goan2承認chit e5，goan2也tioh8講起long2總e5真相。Tng神父將聖經交hou7 in e5教友e5時，a2是神父tui3 i e5教會chih-tioh8聖經e5時，有chit8-e5條件。Hit-e5條件就是講，雖然神父a2是教友thang讀聖經，總是無論如何in boe7用得照in ka-ki7 e5良心，照in e5智識a2是in e5意見來解說。聖經中e5任何chit8句話。Tng我受封立做神父e5時，我有誓約講我只有beh ti7 hia e5主教所同意e5範圍內，來解說聖經。 \n朋友！今na2日你若去問羅馬天主教徒看in是m7是受許可來讀聖經。In beh ka7你講：「是，goan2 oe7-thang讀。」總是koh問講：「Lin2有受允准來解說聖經a2無？」 In beh ka7你講：「Boe7用得。」神父明明對教友講，教會也明明對神父講，in boe7用得照in ka-ki7 e5 智識，ka-ki7 e5 良心來解說聖經中e5任何chit8句話，也若有人解說任何chit8句，i本身就oe7陷落ti7 chit8種極悲慘e5罪中。神父實在有對教友講：「設使你若想beh用你ka-ki7 e5智識來解說聖經，你就oe7滅亡。聖經是chit8本最危險e5冊。你thang讀，總是最好m7-thang讀，因為你boe7 oe7理解。」 \nChit種教示e5 結果si7 sim2-mih8 neh？ Chit-e5 結果就是講，雖然神父kap教友long2有chit8本聖經，in也無讀。Ka3-su2有chit8本冊，你知你本身boe7-thang理解，你kiam2 beh讀mah？你kiam2 hiah-nih gong7，beh浪費你e5時間去讀chi"}
{"text": "t8本你ka-ki7知本身連chit8句也boe7理解e5冊mah？朋友，che就是羅馬天主教會e5事實。In有真choe7 e5聖經。Ti7每chit8-e5神父kap天主教友e5桌頂，你beh看tioh8聖經，總是ti7 chit8萬e5神父中，無chiuN7 nng7 e5 bat將聖經tui3頭到尾注意讀chit8-pian3過e5。In long2是chia讀幾篇，hia讀幾篇就soah去。 \nTi7羅馬天主教會，聖經是chit8本受封鎖e5冊，總是tui3 ti7我卻m7是an2-ni。我細漢e5時，有chhoe7出聖經e5寶貝ti7我e5心，koh ti7我做天主教e5神父e5時，我讀hit本聖經來hou7我chiaN5做勇壯e5人，hou7我oe7-thang為tioh8教會來辯護。 \n我e5最大e5目的就是拚倒美國新教e5牧師。我有得tioh8 chit8本冊，叫做《聖教父》。我為tioh8 beh準備對抗新教徒，kap in大交戰，就暝日用chit本冊kap聖經對照來研究。我an2-ni研究是為tioh8 beh堅固我ti7羅馬天主教會e5信仰。 \n總是感謝賜福e5上帝，我每pai2讀聖經e5時，有chit8種神秘e5聲對我講，「你kiam2無看出ti7羅馬天主教會，lin2無順than3上帝所教示e5話，只有順than3人e5傳統？」Ti7暗時清靜e5時，我聽tioh8 hit e5聲音就啼哭流目屎，總是hit-e5聲iu5-goan5親像雷e5聲teh反覆。我ai3 tiam3 ti7聖羅馬天主教會來活、來死，所以我就祈禱求上帝hou7 chit-e5聲tiam7去，總是我聽見hit-e5聲音iu5-goan5 na2大山。Tng我讀I e5話e5時，I想beh thau2開我e5鎖鍊，總是我無愛我e5鎖鍊受thau2開。I帶I拯救e5光來就近我，總"}
{"text": "是我無beh接納I。 \n我對羅馬天主教e5神父並無惡感。Kiam2-chhai2 lin2中間有人beh想講，我對in有惡感，an2-ni lin2就錯lah。有時我為tioh8 in啼哭，因為我知in tu2-tu2親像我過去所做e5 chit8樣，我主saN抵抗，是thang悲傷可憐e5人。設使lin2中間有人照我所講，kap我tang5 chit8樣ti7掙扎中，lin2一定oe7理解做羅馬天主教e5神父是sim2-mih8款，lin2也一定beh為tioh8 in祈禱。 \nTi7 Bun5-li2-lek8 (Montreal)有chit8間oe7 thang容允15000人，真sui2 e5天主教堂。我過去常常ti7 hia講道。有chit8日，主教請我講「在室女Ma2-li7-a」，我真歡喜ka7 i答應。我tui3 hia e5教友講起我liah8做真實e5道理，也是神父所信，ti7各所在所傳e5。下面chiah-e5就是我所傳e5道理：------\n「親愛e5朋友！Tng chit8 e5人背叛i e5國王，a2是對i e5皇帝犯tioh8真大e5罪e5時，i kiam2 beh pun2-sun去對國王求赦免mah？設使i有chit8 e5請求beh對國王講，i kiam2敢用chit8-e5罪人e5身份去到國王e5面前求mah？Boe7用得！國王的確beh ka7 i譴責，ka7 i刑罰。若是an2-ni i tioh8 chaiN2樣做？最好i tioh8去chhoe7國王e5朋友，a2是i e5官員，有時tioh8 chhoe7國王e5姐妹a2是老母來替i講情，也tioh8將i e5請願寄in theh8去。In就去替hit-e5罪人求情，對國王求赦免，soah國王e5 siu7-khi3。若an2-ni做，國王常常oe7應准chiah-e5人e5請"}
{"text": "求，就是本來i oe7對罪人拒絕e5。 \n我koh講：「An2-ni，lan2 long2是罪人，lan2 long2違背hit-e5偉大koh有能力e5王，萬王e5王。Lan2 long2對i生起反抗e5面目。Lan2將I e5律法thun2踏ti7 lan2 e5 kha下，I的確對lan2發siu7-khi3。TaN今na2日lan2 oe7 thang做sim2-mih8 neh？Lan2 kiam2 oe7-thang帶tioh8充滿罪惡e5手去就近I mah？Boe7用得。總是感謝上帝，lan2有lan2 e5王耶穌e5老母Ma2-li7-a ti7 I e5正peng5，因為I是chit8-e5 iu2孝e5 kiaN2，boe7 bat 拒絕可愛e5老母所求e5，所以耶穌的確boe7-oe7拒絕Ma2-li7-a e5請求。Tng I ti7世間e5時，I boe7-bat拒絕Ma2-li7-a所提出e5任何請願。I無論ti7 sim2-mih8事long2 boe7 bat拒絕I e5老母。 \nTng chit8-e5人oe7-thang因為答應i e5老母e5所愛來hou7老母歡喜e5時，kiam2 beh tiau5故意m7聽致到hou7所疼e5老母傷心mah？」我koh講，「萬王e5王耶穌，不但是上帝e5 KiaN2，也是Ma2-li7-a e5 kiaN2，I也疼I e5老母。因為I ti7世間e5時，boe7-bat拒絕Ma2-li7-a所求e5；I今na2日也的確boe7拒絕i所求e5。An2-ni lan2 tioh8 chaiN2樣做neh？Ah！Lan2 boe7 thang帶lan2 e5罪來到偉大e5王e5面前。Lan2 tioh8將lan2 e5請願帶到聖母hia；i beh去到耶穌e5 kha前，耶穌本身就是I e5上帝，也是i"}
{"text": "e5 kiaN2，i所求e5，的確beh得tioh8；i beh為tioh8 lan2求赦免，也的確oe7得tioh8成就。I beh為tioh8 lan2求基督e5王國，hou7 lan2 ti7 hia oe7得tioh8 chit8-e5所在。I beh求耶穌boe7記得lin2 e5過失，接納lin2真e5悔改，耶穌也beh將I e5老母為tioh8你對I求e5賞賜你。」 \n我e5聽眾聽tioh8有chit種e5 tiong-po2，暝日ti7耶穌e5 kha前為tioh8 in teh祈求e5時，in快樂到流目屎，in也因為Ma2-li7-a oe7替in求，hou7 in e5罪得tioh8赦免，覺得真歡喜。 \nHit時，我想che不但是基督教要緊e5教理，也是一般信徒的確tioh8知e5常識，所以無sim2-mih8 oe7 thang kap i辯駁e5。講道soah了後，主教來ka7我祝福，koh ka7我說謝。I講chit篇講道tui3 ti7 Bun5-li2-lek (Montreal)有真大e5利益。 \nTi7 hit暝，我跪teh，theh8聖經來，也我e5心滿滿有快樂，因為hit早起我所傳e5是chit8篇真好e5講道。我hian開聖經tui3馬太12章26節起讀下面chiah-e5話。 \n「I iau2對眾人講話e5時，tu2-tng7 I e5老母kap I e5兄弟ti7外面，愛beh kap I講話。有人ka7 I講，你看，你e5老母kap你e5兄弟khia7 ti7外面，愛beh kap你講話。就應hit e5 ka7 I講e5講，sim2-mih8人是我e5老母？Sim2-mih8人是我e5兄弟ah？就chhun手舉I e5學生講，你看，我e5老母kap我e5兄弟。因為kiN3-na7行我ti7天nih e5 Pe7 e5旨意e5，"}
{"text": "就是我e5兄弟，姐妹kap老母。」(馬太12：46-50) \nTng我讀chiah-e5話e5時，有chit8-e5比真大e5雷khah thang驚惶e5聲對我講：「Ki-ni5-hui (Chiniquy)，今早起你講，Ma2-li7-a對耶穌求e5 long2有得tioh8，你傳peh8-chhat8話。你kiam2無看tioh8 Ma2-li7-a來到耶穌e5面前求beh見I，是因為耶穌離開i去傳福音幾na7月日，感覺孤單，所以chiah想beh見i e5 kiaN2 mah？Ma2-li7-a來到耶穌傳道e5所在，因為人真choe7，致到boe7 thang入去。I beh chaiN2樣做？I beh用i做老母e5地位去做。I出聲要求耶穌出來見i，總是耶穌聽tioh8 I e5老母e5聲，就用I聖e5目chiu看i，I有答應i e5請求無？I e5耳khang拒絕i e5聲，I有拒絕i e5祈求。Chit pai2是公開e5責備，hou7 i感覺想激烈。Hiah-e5人long2 goan5-ngiah8。In奇怪，差不多beh生起反感。In ng3基督ka7 I講：「你chaiN2樣m7來kap你e5老母講話？」耶穌chaiN2樣講？ I無應sim2-mih8，只有講，「Sim2-mih8人是我e5老母，sim2-mih8人是我e5兄弟？」Koh看I e5學生講：「看ah，我e5老母、我e5兄弟kap我e5姐妹。」Ma2-li7-a khia7 ti7 hia，無形中受責備。 \n後來hit e5聲親像雷，對我講，叫我tioh8 koh khah讀馬可3：31-35。Ti7馬可kap路加8：19-21，你oe7 thang看tioh8 siang7 chit8樣e5事件。耶穌不但無答應i e5請求，反tng2用chit8種e5應答ti7眾人e5面前指責I e5老"}
{"text": "母。後來hit-e5聲koh用thang驚惶e5權威對我講，耶穌細漢e5時，有順服Iok-sek kap I e5老母；總是tng耶穌用上帝e5 KiaN2、世間e5救主、人類最大e5光e5地位來表現ti7世間人e5面前e5時，Ma2-li7-a e5存在就消滅去。世間人e5目chiu只有tioh8注神看耶穌，來接受I e5光kap活名。 \n朋友，hit e5聲thong暝對我講：「Ki-ni5-kui！Ki-ni5-kui！你今早起講peh8-chhat8，你傳真choe7無意思，ka-ki7捏造e5故事；你講Ma2-li7-a有權thang得tioh8 i對耶穌所求e5，是kap聖經相反。」我啼哭祈禱，thong暝khun3 boe7去。 \n隔早起，副主教請我去kap i saN-kap chiah8早tng3。 \nI對我講：「Ki-ni5-kui，你na2親像thong暝流目屎e5款，到底sim2-mih8 tai7-chi3？」 \n我講，「主教，是lah，我e5心有boe7 thang形容e5孤單。」 \n「有sim2-mih8 tai7-chi3？」I問。 \n「Ah！我boe7 thang ti7 chia ka7你講。」我講：「你m7知oe7 thang hou7我ka-ki7 chit8-e5去你e5房間chit8點鐘久boe7？我beh將chit-e5你所giau5疑e5祕密ka7你講。」 \nChiah8早tng3了後，我kap i saN-kap出去，對i講： \n「昨日，我講耶穌常常允准I e5老母Ma2-li7-a e5請求。你有大大o-lo2我e5講道。總是主教，昨暝我有聽tioh8 chit8種比你e5聲koh-khah大e5聲音，也我e5問題就是因為我信hit-e5聲是上帝e5聲。Hit-e5聲對我講，lan2 chiah-e5羅馬天主教e5神父ka"}
{"text": "p主教，每pai2對lan2 e5教友傳講，Ma2-li7-a時常有權thang得tioh8耶穌允准i所求e5，是虛假。Chit-e5是peh8-chhat8。主教，我驚了chit e5是可惡koh是極大e5錯誤lah。」 \n主教講：「Ki-ni5-kui，你是sim2-mih8意思？你是新教徒mah？」 \n「M7是」我講，「我m7是新教徒。」 (我因為愛讀聖經，bat幾na7-pai3 hou7人稱做新教徒。)「我當面對你講，我實在真驚惶，我昨日傳peh8-chhat8話。主教，你若是後pai2也傳講，lan2 tioh8對Ma2-li7-a祈求，因為耶穌boe7-bat拒絕Ma2-li7-a對I所求e5，若an2-ni你也是講peh8-chhat8。Che是虛假e5。」 \n主教講：「Ki-ni5-kui，你想m7-tioh8 lah！」 \n「無，主教，」我講：「Kan-ta講是無利益，chia有福音書，請你讀。」 \n我將福音書khng3 ti7主教e5手，i就照我所引用e5章節來讀。Ti7我e5引用中，我覺得i讀chiah-e5章節是頭chit8-pai2。Chit e5可憐e5人非常gong5-ngiah8，致到boe7-hiau2講話，只有phih8-phih8-chhoah。最後i問講：「Hit-e5是sim2-mih8意思？」 \n「好」我講：「Che是福音書，tui3 an2-ni你oe7 thang知，Ma2-li7-a來對耶穌求e5時，I不但責備i，也無liah8 i做I e5老母。I ti7公眾e5面前an2-ni做，lan2就oe7 thang知Ma2-li7-a是耶穌肉體上e5老母，m7是神靈上e5老母。」 \n主教gang7--去，m7知tioh8做sim2-mih8。I也boe7 oe7應我。"}
{"text": "第一章 \nI. 西國 1834 年十月初5，有一人姓洪名Lo5-pek，出世ti7蘇格蘭敦知城。伊e5父母是好德行e5人，hou7 Lo5-pek讀冊，伊無甚物愛讀，愛thit-tho5，m7照學規，ai3 kap囡仔相扑。天未光，就走去thit-tho5。有時驚了睏siuN 晏，就用索仔縛伊e5腳，垂tui3窗仔落來，伊e5 oang黨來tioh，一下tioh，伊就醒，kap in 四界去pio。 \n伊是不止好膽，不論落霜雪凍，也敢去溪、去海泅，所以人叫伊做水鴨。 \nII . Lo5-pek那大漢那放縱，無人會約束，無beh聽父母e5教示，真兇猛，常常惡khiak8-khiak8。 \n（雖然到chiah歹，總是有一項可取，就是真好量，若看人散hiong艱苦，伊就歡喜幫贊。） \nIII . 到十四歲就去學師仔，師仔工滿，boe7堪得受頭家拘束，所以倒--去，才去學做塗水匠。 \nIV . Lo5-pek是醉漢，常常去酒樓食酒，喝拳，kap人鬧事，做匪類e5大哥，後來hou7官府掠去關監3月日。Ti7 監--nih8家己想，決意beh改惡從善。關到擋boe7-tiau5，就求上帝救伊出，家己憨憨想，伊決意beh行好，是有功勞ti7 上帝e5面前，向望上帝歡喜會差天使來chhoa7伊出，親像chhoa7彼得。總是天使攏無來，猶原著關到 3月日滿，才放出--來，後來受迷惑，就koh變出本相。照人看，今是khioh-kak8，in老父姑不choing激伊去Hoe-ki5 國，看伊會反悔boe7，無疑che到hia，反轉無惡不作。銀一下開了，衫仔褲續穿到扑結球，bat一暝想慼心，就去倒ti7火薰車路，ai3 hou7火薰車geng2--死，但是死日未到，猶原boe7死，就koh溜去加拿大。Hia是寒地，到冬天落霜雪凍。Lo5-pek到hia，人地生疏，所以受枵寒，tu2遇有一個好心e5"}
{"text": "人，可憐伊是出外子，才帶伊倒去。這人是飼豬發家，就暫請Lo5-pek鬥飼。以後攏無別物 e5賺食路，才去當兵，無外久kap hit 營去大英國。Ti7 營nih e5時，有信主e5人 可憐伊，用好話勸伊，替伊出力 祈禱，ai3引chhoa7伊來得著救。 \nTi7營盤軍令真嚴，koh有耶穌e5學生常常勸伊，所以暫時改歹。營官看伊bat字，就請伊教兵勇，hit時Lo5-pek看伊有hit號e5機會，心才較自在。 \n有一日koh變出本相，就偷走，驚了人認--著，就拾作穡人m7-tih8 e5破衫來穿，鞋穿一腳一款，tui3 hiah-e5 偏偏僻僻e5路去倫敦。到te3，就知苦，因為雖罔無拘無束，但是無thang睏，無thang食，亦m7知著做甚物頭路。忽然看見一chhiu e5水師兵，就想beh koh去當，因為liam5-piN thang領餉。餉領--來，隨時去食酒，連連兩三日，天天醉，攏boe7記得從前e5悽慘。醉退，才知戰船是beh去近ti7伊前所偷走出來hit e5 營e5所在，就驚。後來船到hia，Lo5-pek若看見營e5兵行倚船來，就扑算是beh來掠伊。良心家己責備，就去請罪。 \n營官就ka7伊警誡。Tui3 an2-ni就立志beh改變，才寫批hou7 in父母，講伊beh改惡從善。In老父就寄銀來ka7伊贖倒來。 \n第二章 \nLo5-pek倒來了，無koh食酒，看戲，亦m7 kap hiah-e5虎狼豹彪往來，tui3 an2-ni就家己扑算，今我是聖人人--了。停幾日仔，忽然看見伊e5舊oang黨ti7酒樓teh食酒，就想著勸伊出來。Hit人應伊講，「咱來且lim一杯才來去。」Lo5-pek代先kap伊chip一滴仔，那chip那好，續食到醉gian7-gian7。隔日酒退，就醒悟，想伊前家己決斷beh做好事，今是攏無影，就家己au3-eh8，想今m7知b"}
{"text": "eh怎樣。佳哉tu2遇敦知城e5教會受聖神感動，逐e昏聚會迫切祈禱。 \nHit e昏Lo5-pek因為心鬱卒，所以才去赴祈禱會，所聽e5道理不止刺chhak8伊e5心。祈禱會明白，就有兄弟起來講，「若有人知罪，ai3得問道理，請伊入小禮拜堂。」Lo5-pek想beh入，總是見笑，所以lun腳lun手。有一個少年兄弟看伊teh躊躇，就切切勸伊入--去。這人beh倒--去e5 時，koh ka7 Lo5-pek講，「你、我後來的確平平ti7上帝e5面前受審判。」Lo5-pek一下聽見這個話，就伊早一盡所聽e5道理若親像照鏡，攏chiau5 thang光。就決意beh入，但是門tu2-tu2關，所以這時心大沉憂悶，開聲喉叫講，「至大e5上帝ah，得著救e5門是beh ka7我關去mah？」才去chhe7一個兄弟。Hit e5 兄弟ka7伊講，「Iau2有門thang入。」Lo5-pek一下chhe7無，koh較peh-pak。到半暝就去扑牧師e5門，一個雄kai3-kai3親像失心。牧師因為前bat責備伊，看伊這號形狀，掠準是beh來害伊，無疑，Lo5-pek是beh來請教得著救e5路。牧師就將救主e5道理講hou7伊聽。伊e5心肝亂chhau-chhau，攏boe7明白，就大聲求上帝憐憫，才倒去。3暝3日無lim無食，那久那憂悶。以後hit e5 牧師kap一個兄弟beh去探伊，到in兜，就看見伊ti7暗房內跪teh，大聲吐氣，直直求上帝憐憫，到伊祈禱明白，牧師入去勸伊講，「你著tui3信耶穌才會得著上帝憐憫。」到3日後，Lo5-pek受聖神感動，才會曉得信耶穌，所以心肝平安。Tui3 an2-ni hou7咱thang知，人雖然無惡不作，心肝親像瓷燒，鐵扑，若到受聖神e5感動，亦會改舊換新，信耶穌來得著救。 \n第三章 \nLo5-pek得著聖神感化以後，就出力干證道理。Bat一"}
{"text": "暝，眾人beh聚集ti7公所--nih來毀謗道理。Lo5-pek知這個代誌，所以帶真濟教會e5外冊，去企ti7 公所e5大門，見若beh入去e5人，一人一本送in，hou7 in免得毀謗。 \n逐人看見Lo5-pek，知本然真匪類，今liam5-piN變換一個人，就攏總gong5-ngiah8，扑算伊的確是受聖神e5感化。Tui3 hit 日以後，Lo5-pek e5所行，是親像光e5燈chhio7烏暗e5人。差不多這時，伊有寫 4項e5代誌ti7 家己e5簿仔。 \nI . 頭一項。我本是重罪e5人，tui3得著上帝e5恩典，倚靠救主e5功勞，所以才變換一個人。 \nII . 第二項。我所信，就是人帶罪出世，就心性損壞。人得著贖罪是tui3耶穌。人得著重頭生是tui3聖神。 \nIII . 第三項。我趁道理無偌久，無甚物 bat 聖冊，所以我直直求上帝，賞賜聖神教示我較bat福音。我是至微細，boe7做半項，我欣慕道理，是親像枵嘴礁，嘴開haN7-haN7，因為聖冊講，「Lin2 e5嘴開開來求我，我無m7 hou7 lin2。」 \nIV . 第四項。我深深知我beh傳上帝e5道理，的確著 tu2著濟濟患難；總是倚靠上帝e5氣力，甘願親像在早e5聖徒，背十字架來te3耶穌；我已經有將這個代誌迫切祈禱，上帝的確聽。我永無koh越志，就是一心倚靠上帝e5扶持，向望做主e5兵，kiah8十字架e5旗，來kap對敵交戰。 \nLo5-pek不論teh做工，伊亦是好膽干證救主e5道理，責備人e5歹，講起上帝e5恩。到e昏時閒lah，有時仔就去四界講道理，有時仔kap人做禮拜，亦bat家己一人通暝祈禱。 \n伊雖然粗魯，無甚物 bat字，iau2-ku2 伊e5人款kap伊所講e5道理，是比博學e5人koh 較會感激人e5 心。伊是不止勤儉，若是chhun到有兩禮拜e5伙食，就無koh去趁食，專"}
{"text": "心去傳道理。 \nTi7 1862 年，Lo5-pek娶某，hit年人請伊去近海e5所在傳道。濟濟人kap伊做對敵，有人罵--伊，有人扑--伊，Lo5-pek攏 m7 kap in 計較，反轉是可憐in m7-bat道理，迫切求上帝ka7 in 祝福。 \nLo5-pek雖罔出力傳道理，iau2-ku2 無人beh信伊，所以就驚，扑算che 是上帝無幫贊伊，就謙遜祈禱，省察伊e5心。Koh無偌久，有一暝祈禱會，差不多beh明白，一個少年人家己認上帝有眷顧，拯救伊，tui3 an2-ni Lo5-pek就koh奮志。 \nLo5-pek hou7人請去傳道兩年久，以後就想ai3家己趁食續講道理，免得受人e5 sok金。 \nTui3 hit-tiap8 到死 e5日，罕得一半日無講道理，伊雖罔有時仔日時做工koh講道理到真sian7，iau2-ku2伊逐e昏定著半點鐘祈禱，才出去講道理。常常講到更深才倒來。倒來了，又想著濟濟人未得著救，就通暝流目屎替人祈禱。\n第四章 \nLo5-pek本是極歹，所以不只體貼chiah-e5 行歹e5人，若tu2著，就出力勸in反悔改變，因為伊深信救主肯救hit號人。Lo5-pek bat用濟濟法度來hou7人醒悟，bat一暝，想著濟濟人未得著救，就祈禱流目屎，提一塊粉去門口寫ti7石--nih講，「若是人富到tu2天，亦失落伊e5靈魂有甚物利益ah？」伊e5意思，是向望過路e5人看見話受感激。伊若有chhun幾個錢，就買善書來分hou7人。 \nBat一擺，伊e5婦人人看見伊e5帽lau2糟，ka7伊講，看伊會得thang買一頂新--e5 boe7？Lo5-pek看hit頂舊帽笑--cheh，講，「這頂，我iau2-ku2會戴--tit，我所要緊--e5，m7是好e5帽，是好e5心，咱 m7-thang計謀世間e5代誌，著向望上帝e5恩，續會報別人。」別"}
{"text": "所在有一個好頭路，人勸Lo5-pek著去討趁，伊應講，「上帝有用我ti7本所在利益人；救人e5靈魂比趁錢較好。」以後伊所傳e5道理，hou7濟濟人醒悟信主。 \n第五章 \nLo5-pek所致意e5，就是本身成聖kap救人e5代誌。不論去tah-loh8，伊永帶聖冊不時thang看，亦常常祈禱，見若逐個拜六暝就祈禱到光。 \nBat一擺，伊e5心親像烏烏暗暗，雖然伊前日e5所行是無thang嫌，亦是敬畏主，今上帝kaN2是hou7伊知伊e5罪過到boe7算tit。伊就驚到tit-beh絕望，家己掠作改好e5人。心肝已經tu2著地獄e5艱苦，亦家己扑算伊kap猶大無choah8 。伊bat寫講，「我雖然歹到an2-ni，iau2-ku2我是求救主e5寶血贖回我e5罪，我會得著救，是tui3救主白白施恩hou7我。我有欣慕成聖，iau2-ku2驚見我猶原硬心。」伊有三禮拜久暝日無睏直直禁食祈禱，雖罔伊本是勇到親像鐵人--nih，今是 lam2到若親像豆腐。後來有得著上帝e5大恩，心肝就比代先較平安。Tu2著這個試練以後，逐日na2進步。 \nBat一擺，伊tu2-tu2 ti7 街路teh講道理，有一人用烏煙ka7伊cho7，伊就講，「朋友啊，因為我已經拜上帝才m7 chhap你，若無，我就ka7 你chhia hou7你倒siang3-hiaN3，總是我m7，是beh替你祈禱。」 \n有兩個少年人siang5兄弟，當等到烏暗暝，截半路beh害Lo5-pek，但是看見伊e5溫柔謙遜，續 m7-chiaN5害伊，大家續結做好朋友。 \n有一個醉漢teh扑伊e5婦人人，hia e5厝邊頭尾驚了hou7伊扑死，所以叫Lo5-pek來救伊。Hit e5醉漢續扑Lo5-pek，厝邊就喝hiam3講，「Ka7 伊交保長，ka7 伊交保長。」Lo5-pek講，「M7-thang，m7-thang，我會設"}
{"text": "法。」就用好話勸伊。Hit e5婦人人看見Lo5-pek hou7 in丈夫扑到an2-ni，反轉用好話勸伊，就講，「伊若m7是tui3拜上帝，的確 m7放伊煞。」 \nBat一人，當眾人e5面前來iah Lo5-pek從前e5匪類。Lo5-pek講，「有影，有影，總是主耶穌有救我出歹，伊亦會救lin2。」Lo5-pek想見hou7人iah伊e5歹；就入一個信主e5家，憂悶流目屎，ka7伊講，人所講e5歹攏有影，就入房替hiah-e5對敵祈禱。 \nTi7 hit e5冬天時，有一暝，Lo5-pek倒去in兜，伊e5婦人人看見伊寒到kheh8-kheh8-tio7，ka7伊講，「你e5裘穿到舊舊薄薄lah，著買一領較新，較厚--e5，才會出去傳道理。」Lo5-pek應伊講，「咱著託仗主，kiam2-chhai2伊beh賞賜我一領新--e5。」Hit暝Lo5-pek就將這個代誌祈禱。隔日，Lo5-pek有接著一張批，亦無寫是誰仔寄hou7伊，批內亦無寫甚物物，只有包一張二十箍銀e5銀單na7-tiaN7，伊就感謝主e5恩，才去買一領新--e5。 \n第六章 \nTi7 1867年7月24號，Lo5-pek企ti7竹排，忽然得著上帝e5榮光充滿伊e5靈性。伊bat常常用心神kap主交陪，總是這擺到差不多m7知神魂有ti7身軀無。天堂若親像開hou7伊看見，主耶穌若親像kap伊對面講話，伊亦m7知an2-ni有偌久，到竹排振動才精神。這個代誌以後，koh一禮拜，Lo5-pek就過往。 \n頂章有講起Lo5-pek真gau5泅，伊做囡仔e5時，in小弟去洗浴，險險beh沉--落-去，一下聽見伊teh喊救人，才泅去救伊，後來有koh救六七人。伊e5婦人人bat ka7伊講，「你an2-ni-siN常常落海救人，驚了你會家己誤了性命。」Lo5-pek應講，「我kiam2會忍得看見人沉落去死亦無去"}
{"text": "救伊mah？」 \n7月三十一號，就是Lo5-pek死e5日，hit早起伊4點就起來祈禱不只久，才去趁食，倒來食早起了，一家做禮拜，然後koh家己暗靜祈禱半點鐘，就提兩塊寫勸世文e5牌kui3 ti7門口，hou7 過路e5人看見thang受苦勸，又koh用粉去寫幾字勸人e5話ti7 石盤--nih。 \n到日晝e5時，有看見一個囡仔跋落海，tit-beh沉--落-去，Lo5-pek就緊緊跳落去救伊，kah伊著khiN5伊e5頷頸。因為流真透，泅boe7進，就有兩支船beh去救in，救著hit e5囡仔，伊hou7流koah--去。 \n厝邊兜e5人一下聽見Lo5-pek死，逐e5流目屎替伊可傷，平日kap伊做工e5朋友，以及kap伊相bat--e5，若講起Lo5-pek e5代誌，濟濟流目屎。 \n到beh出山e5時，濟濟人去送伊。牧師讀詩篇九十篇，吟一首Lo5-pek平生所愛吟e5詩。伊bat ka7 伊e5朋友講，「我若死，lin2著吟這首。」Hit時濟濟人哭到無聲thang吟。 \n代先是五、六百人送葬，後來有加添到講千，其中亦有大官來送。 \nAn2-ni 是tu2-tu2應驗詩篇所講，「行義e5 人伊e5名聲永永ti7-teh」（詩 . 11 2：6） \n有人提頭beh toe5銀來飼Lo5-pek e5某子，逐人不只歡喜toe5。其中有一人，本是kap Lo5-pek做對頭，今看見有人提頭，就第一代先流目屎來題。 \n上帝bat講，「Lin2 chiah-e5無父母e5，我beh保護lin2，守寡人倚靠我，我beh保庇伊。」今真正上帝有照顧Lo5-pek e5某子。 \n後來bat有一人去仆ti7 Lo5-pek e5墓哮，講，「我是極歹e5人，向望上帝施恩感化我歹e5性，親像感化Lo5-pek歹變好，」koh講，「可敬e5 Lo5-pek ah！我願親像你。」 \nLo5-p"}
{"text": "ek死了後，有人將一生e5事情寫去印上新聞，逐個人濟濟受感化。 \n咱讀這本，hou7咱知Lo5-pek本是匪類e5土漢，照人看無thang 向望會改換，iau2-ku2上帝有萬權能，會hou7極歹e5人變做極好。 \nTui3 an2-ni hou7咱thang知，雖然人硬心，m7-thang失望，m7講道理hou7伊聽。咱亦著學Lo5-pek e5熱心講道理，亦著學伊e5出力反悔改變，才讀這本有路用。 \n上帝有應允咱講，「我用清水hiu3 lin2，hou7 lin2誠清氣；用新e5心賞賜lin2，hou7 lin2 硬e5心變做軟；用我e5神hou7 lin2趁我e5命令，守我e5法度。」"}
{"text": "5 \n昆芳倒去暝日定定數念林長老in e5 好款待。從中暝日無lang3 e5 思念惠美。Ti7 廳nih，ti7 房nih，ti7 外面抑是ti7 內面teh 看冊，無m7 定定有惠美e5 笑聲，kap伊e5 面容，特別ba-bun2笑所顯出嘴phoe2 雙爿e5 酒窟仔，kap hit 對明bun2 e5 目神，實在無法度thang tui3 伊e5 心底拭起--來。到後來伊就決心寫批去求親。也續ka7 林長老in 說多謝。說多謝e5 批kap求婚e5 批直接寫hou7林長老。Hit 個話恭敬慎重有禮貌，顯明十二分e5 慇懃e5 求親。但是另外寫一張hou7 惠美，續寫一te3抒情詩ti7 內面。 \nHit 張批真簡，但是意義真深長。大概是寫an2-ni： \n「親愛e5 惠妹。Tui3 離開你了後倒來，一路到厝不論ti7 甚物所在，無時無刻無m7 數念你。目珠若放kheh 就看你e5 面ti7 目前。Ti7 睡眠中定定hou7 你e5 笑聲驚醒。我真正向望會得一生常常看你e5 笑容ti7 我e5 面前。我已經有將這個求親e5 事直接寫批hou7 令尊，到時令尊若徵求你e5 意見e5 時向望你歡喜應承。千萬lang2 e5 相疼到永遠。 \n也我續gu7感作一首詩。 \n「初吻」。\n（數念ti7 山頂做伙挽百合花e5 樹腳） \n1、我e5 心真暢快，koh激動，禁be7-tiau5才chim--你，我覺得你軟暖燒lo7 e5 朱唇有無比e5 新奇，我雖然無代先求，來得你允准歡喜，但是tui3 一個女子chim嘴，我是頭一擺做an2-ni。 \n和 \nM7-thang kan-ta 面紅嘴tu7-tu7，嘴唇又翹起起，ka7我講lah！你kiam2無kap我同感像款疼情e5 甜？ \n2、請你莫得深深gin5我，後來koh ka7 我責備，我che情不自禁e5 行動，真正是出tui"}
{"text": "3 疼痛你，我tui3 你所抱e5 心情，實在是純真無比，我所疼--e5！你e5 sui2 hou7 我滿心事事都攏滿意。 \n3、我看你到入神hit 時，你e5 頭mai3 定定chhih-chhih，請你giah8 頭起來，koh hou7 我chim 一下，sui2 ah！幼 mi7-mi7，講一句，笑一下，請你m7 免 ui3-siau2-le2、客氣，為甚物？你thai3 kan-ta 面紅、受氣，煞做你走去nih8 ？ \n惠妹你知kioh ti7 山頂做你走去hit 時，看你e5 背影直直走落山，我e5 心實在親像beh piak裂e5 艱苦，hit 個失意實在oh得形容。但是想倒轉煞一發欽佩你e5 有孝、你e5 對信仰e5 堅持，對友誼愛、kap戀愛e5 分明，貞潔，一發hou7 我思慕。總講我e5 心真oh得離開你。若有必要，我為著你kap你落教也甘願。 \n你e5好朋友昆芳寫。西紀1930. 11. 18. \n惠美接著這張批kap詩，koh一擺深深痛悔一時 e5 無謹慎。為著兄哥死，心神e5 空虛，對好意e5 人無提防，致到態度受誤會。讀到煞尾hit 句上痛心。就是講 \n「若有必要我為著你kap你落教也甘願。」這句話雖然無意思。看信耶穌做一款求婚e5 手段。「若有必要」，這句讀了真了然。信主受贖回、得赦罪、重頭生，koh 受接納成做上帝e5 子，che 是何等e5 必要、是何等e5 榮光。甚物講「若有必要」，an2-ni 可能到有一日，就是若拐過手就變做「若無必要就m7 kap你落教。」將信仰看做......\n昆芳寫hit 句是beh 顯明伊e5 殷懃，甘願屈服拜ti7 惠美e5 石榴裙e5 下面。Che 是俗人為求愛無揀手段e5 能事。但是惠美讀了感覺可恥、可憐、可惱。即時ka7 伊拆做兩爿，hiat ti7 字紙籠。後來想講an2-ni 無夠額，就koh"}
{"text": "ka7 伊拾起--來，黏hou7 伊做伙。提hou7 爸爸看，續講伊e5 心情。老長老真感激查某子e5 信心堅固，真同情惠美e5 主張。就ka7 伊回批拒絕這個求親。 \n昆芳雖然接著林長老e5 推辭，koh 一面也無接著惠美e5 回批，知這擺e5 接洽是失敗。總是伊攏無餒志、無死心，直直teh 等機會。後來伊有去封職ti7 美國主辦e5 水油公司。Ti7 隔年春天真tu2好受命公出（為公務出差）來士隆調查要務。就是聽講ti7 hit 附近e5 山腳有會出石油e5 希望。或者會得ti7 hia 掘油井也無的確。昆芳kap其餘幾若個技術者真踴躍來士隆，beh 開始調查。逐人攏去tiam3 旅社，只有伊一人真無客氣，直直來到長老e5 兜。不論廳、房攏真熟，家己就入來，叫一聲請安e5 聲，就將行李家己搬搬入來以前做人客，家己tiam3 hit 間人客房。提真濟禮物來。真溫馴好禮，親事e5 代誌攏無koh 講起。那準家內e5 人，除去上班辦事以外ti7 厝nih 攏規規矩矩、客客氣氣。每早起e7昏家庭禮拜、祈禱會、禮拜日e5 禮拜除12分無閒以外伊m7-bat 無赴。實在儼然是基督徒。前有食薰今薰也改起--來。Ti7 長老e5 家庭自然無機會thang lim 酒。實在是一個好青年。心內想an2-choaN2 咱是m7 知。 \n無扑算有一日林長老tui3 無注意感著煞起肺炎。老人lah一時病勢煞變真m7 好。真tu2好m7 緊、m7 慢雪梅臨盆e5 期到lah。佳哉主恩典真快便就生一個查甫嬰仔真古錐，自八月日去hou7 專門產科看，講看伊e5 腹肚hiah 大個，可能會雙生也無的確，koh siaN3-tu2-siaN3 停倚半點鐘，腹肚koh 催陣痛koh 生一個查某囡仔出--來非常sui2，真seng5老母e5 面，一個seng5老父e5 面。大家大歡喜，親家、chheN姆也大歡"}
{"text": "喜。就ka7 伊號名查甫嬰仔ka7 伊號名「如龍」，查某--e5 就ka7 伊號做「如梅」。數念父母，全家鬧熱滾滾。M7-ku2 koh 一面林長老真沈重倒ti7 床nih khah8床。昆芳知影伊e5 機會到lah，就拚性命e5 慇懃鬥顧病人。因為siang7一時ti7 家內有兩項事足無閒。林長老娘年老lah be7 堪得，顧到尾仔暗時無法tit。雪梅家己是月內；惠美顧了也感覺真厭sian7，所以內外請醫生、抑是暗時相輪照顧，昆芳無m7 盡力。為著疼惠美常常做伙顧，抑是hou7 惠美去歇睏，伊家己一個家己顧，顧歸暝真正親像子兒e5 親切，無微不至e5 周到好意。 \n三日後就抱嬰仔來hou7 林長老看，查甫孫、查某孫真正真sui2真古錐。長老看了真滿意，心大受安慰。知上帝保惜疼伊e5 人，雖然tioh8-tak無致到跋倒，雖然跋倒無致到peh be7起--來續絕望。今耶和華無絕伊e5 後嗣，猶原賜伊一男一女e5 孫仔，就hoaN7手ka7 孫仔祝福。了後無扑算ti7 hit 下晡koh 起大艱苦就過身去。 \nTng 伊beh 斷氣e5 時，遺言兩句話。 \n1、著將如龍獻做主e5 工人。 \n2、惠美絕對m7-thang 嫁hou7 無信主e5 人。 \n長老娘，kap惠美攏跪ti7 床nih，一人ka7 伊牽一手，跪落替伊祈禱安慰--伊。Ka7 伊講安心，的確照伊e5 話去行。Tui3 an2-ni長老就安心目珠放kheh倒去天父兜。Hit 時昆芳tu2無ti7 身邊，倒來看長老過身也是十分e5 哀傷。就幫忙禮葬式，就順序安葬。 \n隔無偌久昆芳煞受調動去別所在。雪梅也滿月lah，an2-ni 一家雖然有憂悶，m7-ku2 一面也有安慰。感謝主e5 祝福一家koh 漸漸明朗化。佳哉也有一個盡忠e5 長工守仁teh 料理作穡e5 事。 \n昆芳倒去也是用千方百計ai3 beh 娶惠美"}
{"text": "。後來想著去chhoe7 in 母舅。In 母舅是一個少將，某軍團e5 團長，手下有歸萬兵。早時綠林（做山賊頭）出身--e5，心性真土、真雄惡。母舅一下就允意，做伙騎馬來，講是beh 來mai7-song。其實是beh 來偷看新娘。到位林長老娘in 自然真好意迎接。Tui3 紹介就知是昆芳e5 母舅，是本縣某兵團e5 團長張將軍，所以真好禮相款待。來e5 是也攏無講起親情 e5 事，所以長老娘也攏不解其意。相辭倒去，ti7 路nih 昆芳就問in 母舅e5 意見看了an2-choaN2？In 母舅一嘴就應伊「真好！果然是一個好e5 家庭所出e5 淑女，不論面貌、禮儀，大方、優雅攏無thang 嫌。可惜有兩項困難。」In 母舅講了續haiN3頭吐一下大氣。昆芳心tui3 歡喜e5 山尖，忽然受hiat落到烏暗e5 深坑。隨時問in 母舅有甚物為難。In 母舅應講，「第一，宗教無siang5，我想in 穩當m7 肯。二，Lin2 老母自細就ka7 你io秀春，che 明明是beh tui3--你e5。Beh 叫lin2 老母放秀春che 也是十二分困難。」 \n昆芳聽了煞頭殼chhih-chhih目屎流出--來。心底想講母舅kah無法tit an2-ni 無辦法lah。自an2-ni ka7 in 母舅講：「阿舅若kah是an2-ni，我也無意思ai3 koh tiam3 厝nih。Beh 自an2-ni 來去流lah。」In 母舅聽著an2-ni心機一動，同情這個外甥，即時應伊講，「好，我有辦法。Ti7 這個五月節前後的確hou7 你完婚。」昆芳目屎iau2 掛ti7 目墘，即時笑出來。「謝謝母舅e5 好意，你beh 用甚物辦法？」「這時慢chiah 發表，我如此、如此自然就有人thang 交你e5 手來成你美好e5 心願。」 \n6 \n但是惠美tui3 這個親事唉堅決企ti7"}
{"text": "信仰e5 立場來拒絕。Hit 個原因就是tui3 平時e5 信仰kap過去去赴青年團契幹部春令會聽J.S.牧師e5 講演就一發堅決。這時伊回憶著當時牧師e5 講演。Hit 個題目是「甜蜜e5 家庭」。 \n一、甚物叫做家庭？ \nA. Ti7 法律上e5 定義就是：「一生共同生活，相kap同toa3 ti7 一個所在e5 親屬關係，叫做家庭。」 \nB. 家庭e5 分類： \n（1）照人e5 濟、少，kap世代來分做大、細e5 家庭。 \n（2）照經濟e5 狀況，kap生活e5 程度來分做好額、散hiong e5 家庭。 \n（3）Tui3宗教e5關係thang分做基督教徒，抑是佛、儒、回教徒e5家庭。 \n二、建設家庭e5 目的在ti7 佗位？ \n就是beh 共同造成更較幸福e5 生活。 \n1、相幫贊。 \n創世紀2：18。「耶和華上帝講，人單身家己toa3 m7 好；我beh ka7 伊造一個幫贊--e5，來匹配伊。」 \n創世紀24：67。「以撒就牽利百加入伊e5 老母莎拉e5 布棚，娶伊做某；koh 真疼伊。以撒tui3 老母死後，到這tiap8 才得著安慰。」 \n傳道4：11。「Koh，兩人相kap睏，就會燒lo7；若家己一人thai3-tho2會燒a3？」 \n照以上三節聖經來看男女相kap建造家庭，thang ti7 無伴困難人生e5 旅程中，thang 相幫贊，相安慰，相kap得著燒lo7恩愛e5生活。Tui3 an2-ni 向望會得相kap造成更較幸福e5 人生。 \n2、Thang 生湠。 \n家庭e5 出發點是tui3 一對，清氣e5 男女青年e5 結合做單位。 \n夫婦最初e5 匹配，hit 個媒人，是上帝。證婚，主婚人也是上帝。講祝詞e5 也是上帝。替in 備辦席場、辦腥臊，做in e5人客相kap ka7 in 歡喜e5 也是上帝。（創 1：2） \nTui3 翁某，就有父"}
{"text": "子、母子；就有兄弟；就有朋友、社會、國家、國際，世間tui3 an2-ni繁榮。文化、科學、歷史e5演變發達，興衰tui3 an2-ni 來。 \n3. 造成幸福家庭e5 要素。 \nA、第一「錢」就是有豐富e5 衣、食、住。 \nB、M7是，「康樂」比錢較要緊，就是勇健e5 身體、同心和樂che 比錢較要緊。 \nC、比康樂e5 代先，著先chhoe7著「人」。就是心心相印同心、同信，真正相疼、相尊敬e5 人。純潔e5 疼是tui3 神上帝出發。（1. 約翰 4：7，16） \n無信上帝e5 人，心無得著重頭生，無重頭生e5 人就是懷囥魔鬼e5 舊心，ti7 hit無光、無疼。設使有，he 是俗情e5 疼。M7 是出tui3 真理e5 神所啟示，m7 是出tui3 上帝hia來e5 疼。但是俗情e5 疼是tui3 利害e5 相關係，有條件e5 疼。企ti7 這款俗的e5 疼，m7 是出tui3 信、向望來生出e5 疼來結婚有危險。而且這兩款無像款e5 疼，各人抱伊e5 見解、志向、信心、目標無同e5 人，為著一時俗的e5 便宜來結合，將來會生出piak裂、pheng壞，是自然--e5。所以著先chhoe7 人。 \n先chhoe7同信、同心、同志望，m7-na7 相疼，著續相尊敬e5 人。有人就有錢，有錢就有物。但是先揀有錢、有物che 是真卑鄙見笑e5 憨人。 \n1、先揀愛情一致e5 人。 \n雅歌記「愛情」11擺。記「所疼」--e518擺。記「我所戀愛--e5」32擺。 \n培根講「社交的e5 疼會美化社會。 \n肉慾的e5 邪戀會腐化社會。貞潔夫婦e5 戀愛會建設社會。」 \n夫婦e5 疼情kiam2-chhai2 起頭是tui3 自私、獨占、專一起，後來應該著進到互相奉事，到尾是為愛來死，來犧牲一切。所以疼m7 是自私e5 感情，是犧牲e5 行為。 \n雅歌 2：7. 3：5. 8：4"}
{"text": ". \n「莫得扑醒伊，莫得攪擾我所疼e5，聽候伊家己情願。」 \n「扑醒伊」意思是m7免逼--伊，愛情是「情願--e5 」。是自動的--e5。也是永遠be7改變--e5。（雅歌8：6-7）若tui3 著人情、環境、物質來改變是真見笑。 \n2、著揀向望一致e5 人。 \n咱是天國民（腓立比 3：20）。咱是向頭前e5 鏢，tui3 頂面tiau3咱e5 賞teh走e5 人（腓 3：12-14）。咱是注神看耶穌來走e5人（希伯來 12：2）。是望天城e5 人（希 11：13-16）。 \n3. 最後著揀信仰一致e5 人。 \n信仰若無一致，向望就無法度一致，疼心也無法度thang 一致。 \n甚物叫做甜蜜e5 家庭？ \nA、Ti7無情、白目珠、叫罵、攻擊、頂曝下煎e5 沙漠旅程中，家庭是綠蔭e5 甘泉。 \nB、Ti7殘酷、冷眼、輕侮、hiat-kak8、冷冰冰e5 冰原中，家庭是溫室e5 爐邊。 \nC、Ti7慘痛、悲哀、垂頭tam3 志、苦海狂風e5 大浪中，家庭是好港灣e5 碼頭。 \n總講家庭是甚物？家庭就是人生旅程中肉體安歇、精神安慰e5 所在。 \nTi7雅歌形容講： \n「我是沙崙e5 玫瑰花」＝無情迫害中e5 安慰。（雅歌 2：1） \n「我是山谷中e5 百合花」＝悲慘流目屎中e5 安慰。（雅歌 2：1） \n「是園中e5 鳳仙花」＝著磨厭sian7中e5 安慰。（雅歌 1：14） \n婦人人是那準甚物？ \n「刺仔內 e5 百合花」＝一生都是苦，自有堅忍、潔白。（雅歌 2：2）（堅忍） \n「石縫內e5 kap」＝形狀溫馴，目珠、聲音可愛。（雅歌 1：14）（賢慧） \n「我e5 小妹、我e5 新娘、就是關鎖e5 園；kham3密e 井，封密e5 水泉」＝純潔貞節。（雅歌 4：12）（貞潔） \n頂面e5 丈夫、婦人人是雅歌所描寫理想e5 夫婦。 \n（Ti7 chia暗指子婿丈夫是主耶穌新娘是信"}
{"text": "徒） \n三、Beh an2-choaN2揀好e5 等對？ \n1、揀e5 方法。 \nA. 著先祈禱。（創 24：12. 21. 26-27）Beh 嫁也是憑神e5 旨意。（創 24：50-51） \nB. 好某是上帝賞賜--e5。（箴言 12：4 . 18：22. 19：13-14） \n2. 選擇e5 標準。\nA、男--e5 m7-thang 迷ti7 女性e5 sui2，參孫、大衛、所羅門攏失敗ti7 美女。 \nB、女--e5 m7-thang 迷ti7 查甫e5 錢、物質。 \nC、著揀親像an2-ni e5 女子。 \n（創24：11. 17-20. 22-27）＝勤勞、奉事、親切、禮儀端莊，尊chhun5父母，有信心，有cham2-cheh8 e5 在室女。（創24：） \nD、著揀an2-ni e5 查甫人做翁。 \n（創29：18 . 20. 30）＝就是決心疼你。願為你著磨、犧牲、健康、堅持，有理智、溫chhun5 gau5 體貼e5 人。 \n3. 甚物是「美」e5 標準。 \n創世紀24：6「極其俊美iau2是處女」。 \n俊＝有智慧、勇敢、豪傑、健康。 \n處女＝未bat 有人親近伊。（雅歌4：7. 12. II林11：2-3.何西亞 3：1）內心 e5 sui2 第一要緊。（1. 彼得 3：3-5） \n雖是上帝特別賞賜--e5，be7 得家己驕傲。（以西結 16：14） \n女性e5 sui2 是健康、內心sui2、處女這三項第一sui2。查甫人所要求e5 美女是貞潔、溫馴、體貼。M7 是曲線美，皮膚e5 幼膩，妖嬌e5 媚態。若kan-ta要求肉香肉慾e5 滿足，he 是採花蜂e5 男性，將女性當做thit-tho5物款待e5。M7是正經夫婦e5 道理。 \n4、上好e5 等對toa3 ti7 佗位？ \nTi7 你e5 隔壁，ti7 你e5 同教會、同學、同鄉里，就是自細就"}
{"text": "相知性情，做伙交陪，願同甜同苦e5 男朋友、女朋友是第一好。 \nM7 免貪心，m7 免好奇，第一感e5 印象太危險。M7 免理想過分siuN懸，後來時機siuN慢才直直落chiat。Beh 嫁著趁青，18-22歲最當時。M7 免siuN gau5揀，豬仔過槽芳。Ai3去chhoe7 新奇e5 看覓。到時be7 落ngauh 你就知代。世間無hit 號lak8腳長鬚e5 人，m7 免siuN gau5 揀「平凡」、粗、平，直仔--e5 就好。 \n5、小姐你也著做主動來揀。 \n小姐你m7-thang 定做被動死死，定等人來看新娘。選擇戀人m7 是憑肉眼來看，是憑心眼來chhoe7。著量早，m7-thang 過時才吐氣薄命。態度著大方、大大toan7-toan7，m7-thang hou7 人keng-the2「無代無才」。動中帶靜、靜中帶動tu2-tu2好真oh著修養，舉動文雅。M7-thang 俗賣你e5 愛情。男性那狂蜂，一下招就來。也 m7-thang 輕輕承受人e5 疼情。著謹慎、深想，著祈禱。著ka7 父母講，m7-thang 暗暗仔kap人交陪。聽候到beh 漏氣lah 才出破就真臭名。"}
{"text": "19 \nTui3 受拘入u5審監房hit 暗，昆芳起熱狂。因為伊看見惠美一頭一面攏是路kou糜，身軀tam5 lok-lok。煞感覺瘦khok8-khok8，舌仔吐長長。khah停ti7 眠床前，伊面若越向壁就走去眠床後。被拖來蓋面，煞感覺teh ka7 伊jih8。姑不chiong 伊就大聲嚷，喝救人。顧監e5 來看，伊煞跪落去叫m7 敢。Khah停吟基督教e5 詩「我罪極重be7 得推辭，照天律法應該著死，知無法度thang 救家己，耶穌我來就你」就跪落流目屎。Khah停就唱「再來一杯，何必客氣，這時花tng 芳、酒tng 紅，m7-lim m7 嫖，青春不再來。」就哈哈大笑。Khah停叫耶穌上帝，khah停叫佛祖、王爺公，khah停叫惠美，khah停喝講美珠倒落去lah。Khah停嚷講攏是秀春害伊，就真受氣，手teN7 拳頭母beh 扑，cham3蹄就koh 大哭。後來就跪leh 細仔聲講惠美你冤魂mai3 來纏lah。我才ka7 你做司公，超度lah。Khah停就講「主會救主會救」。總講歸暝無睏，有時家己講該死，就家己sai 嘴phoe2。顧監e5 看了真驚就去報典嶽長知。明仔載就設法hou7 伊暫時出獄去入院。就hou7 伊入ti7 上海聖約翰大學e5 附屬病院，准伊靜養一禮拜，後來才審問。Ah！真正是罪teh人，未審問先家己驚。入院第4日，熱攏退較會睏tit。有一暗月反烏反烏起來跪落ti7 塗腳，面仆ti7 椅仔，良心出現，koh 想著上帝lah。 \n就祈禱講「上帝ah，求你憐憫赦免我過去e5 罪。我實在有得罪你。我用奸鬼e5 心來騙人，也騙上帝。今到chia 一切罪e5 工錢攏到手lah。Ah！罪e5 工錢就是死。今我知除死以外，我家己無路thang 脫離。」祈禱到chia就koh 開聲哮到chheh 氣。停好久就koh 接續祈禱。「主ah！你是憐憫e5 主，"}
{"text": "你kiam2 m7 肯憐憫拯救我？我若著受定死刑，天父你kiam2 無beh 帶念主e5 面，看我chit-tiap8 真實e5 痛悔來救我e5 靈魂？」就koh 開聲哮，那哮續那真淒慘求叫講「主ah！主ah！求你赦免我。」看護婦濟濟是基督徒，因為聖約翰大學是教會設e5 大學。看護婦聽伊teh 哮teh 祈禱，就知伊也有聽道理，就來問來安慰伊。叫伊緊睏，m7-thang 睡眠不足可能會koh 發熱。後來身體會koh 扑歹。Teh 講chiah e5 話，抑是伊teh 祈禱e5 時，ti7 病室後面e5 窗仔外有一個人企ti7 hia teh 偷看、偷聽，伊攏m7 知。受人苦勸就安靜倒落去睏。若是睏be7 去，就koh peh起來，對顧暝來巡病房e5 護士討紙筆。伊e5 意思是ai3寫遺言狀hou7 惠美。 \n因為到這e5時伊e5 心iau2 有一個真大e5 疑惑。（1）就是伊想惠美穩當死lah。死ti7 蓮花池底。大概是頭殼顛倒頭栽，插入ti7 路kou糜底，水深m7-bat 礁，真濟lom3-lom3 e5 塗。自an2-ni 無氣，kou 無，是死ti7 路kou糜 e5 lom3塗內。（2）惠美無死。因為伊感覺踢無到偌大下，極加是tng3-lap坐，an2-choaN2 會跋落池。落池an2-choaN2 會煞無身屍，真正是奇怪。所以就決心beh 寫遺言狀hou7 惠美。 \n護士提紙筆來hou7 伊，伊就寫：「所疼e5 惠美。求你赦免我e5 罪。我對你真不住。願你ti7 上帝e5 面前替我哀求，因為我已經有深深反悔知罪。前我存奸鬼e5 心騙你、騙上帝。實在真該死，今這時我tui3 心底深深痛悔，發心信主耶穌。求伊恩典拯救我e5 靈魂。我向望會得kap你相見ti7 天。總是我iau2 有一點e5 向望，就是望你可能iau2 ti7 世間。但是這個向望是真薄，kiam2-"}
{"text": "chhai2 是我e5 憨想。總是我已經知，我會受法律e5 裁判。我無路thang 家己洗清。Ah！所疼--e5。設使你若iau2 活，你kiam2 be7 帶念著初會ti7 山頂挽百合花e5 時。Kiam2 be7 想著做伙顧阿爸ti7 病床。Kiam2 be7 想著我追chhoe7 你，chhoe7 你ti7 雲南城外e5 一個鄉庄e5 小竹圍e5 情景。Ah！若koh 想hiah e5 甜蜜e5 愛情，我e5 心實在beh piak 裂。」寫到chia 目屎hou3 m7 開直直哮出--來，就起來行倚後壁窗仔kiN beh 提面巾拭目屎。 忽然taN 頭看窗仔外有一個人，hit個人影親像惠美！伊無意識叫真大聲「惠美」！總是hit個人影自an2-ni 無去。伊真m7 願就穿睏衫開門jiok出--來。果然有一個人teh 走，而且是查某人e5 款。因為月無光，tak 著石頭煞仆落去，起腦貧血，顧暝e5 護士緊來，也kap hit個teh 走e5 人也越倒轉--來。Ka7 伊扛入病房。停倚誠刻久chia 精神。心真giau5 疑，詳細問chia 有人號做「林惠美」抑無？大家攏ka7 伊講無。自an2-ni 就家己想是siuN掛心一時e5 幻覺所致。 \n到一禮拜後就koh 受調到法院受u5審。U5審官代先問伊e5 姓名、年歲、住址。確認這個人果然是陳昆芳，陳福全是假名，一一自認。也家己自認是ui7驚罪，所以才逃罪來上海。Thang 講10分e5 八、九伊家己承認惠美e5 死是伊ka7 伊踢落去e5。不過有幾若點thang koh 調查就是。（1）是惡意，抑是無意。（2）是伊一個ka7 伊踢來致死，抑是iau2有幫手。若設使有幫手，就變做惡意、共謀。（3）怎樣會滅屍。An2-ni是跋落水死，抑是ti7 別位已經ka7 伊創死，才扛來填ti7 蓮花池，假做跋落水死。因為是滅屍，所以"}
{"text": "人跋落水家己kou 無，也無人來報警察。Tui3 這三點iau2 未明。 \n為beh 判決死刑的確ai3有人證、物證，空間、時間，動作一切有力e5 證據，m7 是隨隨便便，就決定將這件案移倒去本地方e5 地方法院。續thang 實地檢證。隔日就連人帶案，押送落來漳州城地方法院。這起案警務處批hou7 蔡天枰先生專案偵查。所以蔡先生親身押伊落來漳州。到 chia 昆芳真正是無面thang 見人。落火車看見e5 人有e5 bih嘴，有e5 phui3瀾。大家講伊是了尾仔子，荒淫酒色無程度。到位隔日kap真濟法警、法醫，蔡先生親身牽，頭殼ka7 伊戴草lap-a2，kan-ta chhun 目珠空hou7 伊看路，手，扣手銬縛iap後。牽來到蓮花池邊，人山、人海e5 人圍來看。實在足見笑。叫伊家己詳細說明，惠美ti7 佗位攬你e5 腳，lin2 3個an2-choaN2 moa？攬腳攬甚物勢面？攬腳自an2-ni 停腳企leh，抑是有攬teh 行？行幾步？M7 知影到池邊lah 抑m7 是？踢偌大下，比看mai7？踢一下隨時跋落去，抑是停一下仔才跋落去？無隨時應聲跋落去，是iau2 有人鬥踢落去抑m7 是？到chia 這句伊想真久be7曉應，覺得m7 是伊踢去即時跋落去。那準有…，m7-ku2 暗暗，家己有lim 酒小可醉醉，所以記憶不清楚m7 敢應。你有喝救人抑無？有。你有落去kou a2無？我即時落去hoe5。有thng3鞋抑無？無thng3 鞋，kan-ta ti7 岸頂aN3落去摸。An2-choaN2 關係人命hiah 潦草，m7 免thng3 鞋，緊giah8火來摸？秀春叫我mai3，講真寒，我有lim 酒，也小可感著。講死都死lah，明仔載才來kou。後來自an2-ni 等到明仔載抑m7 是？M7 是，我有giah8竹篙來la7。Hit 時秀春ti7 佗位？伊m7-"}
{"text": "chhap 我做伊倒 teh 睏。\n蔡先生第六感是感覺秀春tui3 這層事也是一個主角，即時叫一個刑警去叫秀春來。叫伊來蓮花池邊檢證。刑警去e5 時chhoe7 無。倒轉來報告，講內面chhoe7 無人，房間只有一個嬰仔teh 哮，真奇怪，一發可疑這個人有罪嫌。所以命令全厝宅內外總搜查。Tauh 底秀春tui3 佗位去？到尾才發見伊死ti7 後花園e5 古井底。因為人拖昆芳beh 來檢證e5 時，伊影著昆芳面戴草lap-a2，手hou7 人縛iap 後，用手銬扣leh。秀春大驚，知死lah。Koh 是全國知名e5 蔡偵探專案偵辦。知法網難逃。伊家己知，查到尾主犯m7 是昆芳。主犯是伊本身，昆芳是無意，但是有意存殺人，koh 直接e5 致死是tui3 伊e5 行動。所以到chia 伊想起法庭hian7-si3，m7-tat8-tioh8死tiam3 厝nih較直。所以將榮宗（嬰仔）ka7 伊hiat tiam3 眠床，趁人無注意自an2-ni 去跳古井。伊m7 是用跳，伊是用顛倒頭栽栽落去。所以kou起--來已經過氣硬硬，時間也已經過30分較加。頭殼栽ti7 井底e5 lou5-kou糜，所以一嘴一鼻，四界攏是lou5-kou糜塞tiN7-tiN7。Tui3 有水道，這個井罕得用真深，水也有臭味，到尾救be7 活。但是同時搜查，ti7 惠美e5 房間有發見著惠美自殺e5 遺言狀，che 是真奇怪e5 事。 \nAn2-ni這個案真纏。好e5 證人美珠ti7上海第一旅社hou7 人thau7死。有主犯抑是同謀犯可疑e5 秀春畏罪自殺。唯一e5 物證是2條e5 手巾。1條惠美e5。1條秀春e5攏已經知。最嫌疑e5 秀春既然be7 得出庭。所以今只有審判昆芳。決定來12月14日beh ti7 漳州城地方法院公判。Hit 日8點beh 開庭。過去是一個地方e5 名望家，koh 新聞出c"}
{"text": "hiah 大字，koh 一時3個某，chiah hia-pai。忽然3個某為伊一個做中心攏死。而且死tit真離奇。大某受踢落池死，第2號姨太太hou7 人thau7死，第1號姨太太跳古井死。攏死ti7 非命，an2-ni 世俗人攏講一個昆芳的確會hou7 查某鬼交纏來掠去。冤魂的確m7 散，會來交纏。公判hit 日足濟人，著提牌仔號才會得入去。 \n20 \n12月14日照所預定就ti7 漳州城地方法院開庭來公判。照時上午8點開庭。頭一庭是審一件通姦害夫e5 案件。就是審一個查某人嫌伊丈夫破病破病，就kap siang7 庄e5 某青年通姦。後來同謀thai5 死丈夫。Thai5 死了後才ka7 伊扛出去hiat tiam3 後壁溝。聽候奸夫走了，才家己用檳榔刀thai5 倒手e5 虎口，koh 拆破衫。然後才去報警察，假佯走到pheN7-pheN7 喘。講是賊仔來，丈夫hou7 賊thai5死，伊本身也受傷。總是這個代誌tui3 伊kap奸夫e5 通批來出破。證據逐項充分，就受判決死刑。罪名是通姦害夫，共謀惡意的e5 殺人。 \n第二堂審一個女子高中e5 音樂先生淫亂家己所教e5 學生，已經有身孕四月日lah。心意ai3娶--伊，但是查某囡仔e5 父母m7 肯。疼煞反怨，暗時招hit個查某囡仔出去茶室食茶。騙伊講beh 出去買果子仔，叫伊且等一下。假佯起來行tui3女子e5後面去。就將所備辦chah ti7 身軀e5 毒藥水tui3 頭殼ka7 伊lam5落去。藥水流對面nih，致到一爿e5 面、目珠、耳仔、頭殼皮自an2-ni 熟熟。雖然入院治療總是目珠猶原一lui2 失明。耳仔一爿無聽見，頭毛lut 一爿。面變做真歹看。Ah實在有夠殘忍。先生是讀過師範學院，受過高等教育e5 人。做人e5 老師，竟然淫亂家己e5 學生，到尾而且用chiah 殘忍e5 方法來毀壞對方e5 容貌"}
{"text": "。證據充分就判決，處有期徒刑10年。剝奪公權五年。 \n第三堂是beh 判「漳州城e5 蓮花池事件。」對這層事有關e5 證人賽花樓e5 美珠已經死。最thang giau5 疑e5 主犯，或者是幫兇e5 從犯秀春也死。秀春是真重要e5 主角有3項e5 可疑。 \n1、池邊e5 綢手巾。（1）Ti7 真lip-kiN5 e5 所在khah著。（2）手巾e5 手痕。（3）胭脂e5 色緻kap品質，完全是秀春e5。 \n2、畏罪就自殺？伊e5 自殺m7 較早m7 較慢。Tng 叫伊來現場對證e5 時才跳井。所以有畏罪e5 可疑。 \n3、家宅搜查e5 時有發見著惠美自殺e5 遺言書。經過法醫檢驗後，就知筆跡kap惠美在生所寫e5 字e5 筆跡無對。Koh 驗墨水e5 色緻就知m7 是惠美死e5 以前寫--e5。是惠美死了甚物人寫，來冒充做惠美自殺e5 遺言。因為hit個筆跡、墨水e5 色緻iau2 真新。Koh 化驗紙面e5 手痕，kap池邊e5 綢手巾有對。An2-ni thang 斷定這張遺言是秀春寫--e5，就是beh 湮滅他殺e5 嫌疑。 \nTui3 以上三點ka7 伊推惠美e5 死kap秀春大關係。總是人已經死無法度thang koh 追究。唯一e5 活人就是昆芳。昆芳親身ka7 伊踢。而且ka7 伊踢e5 時，依照秀春e5 口供講，昆芳有chhoh 歹嘴，而且罵講「Beh 死死落去，m7 免定teh 交纏。」罵an2-ni 才出力ka7 伊踢去。所以也be7 得講m7 是惡意。Koh tui3 過去e5 糾紛，kap事事歹款待惠美e5 事實攏查出。到今仔日為著beh 足兩個細姨e5 心願，ai3 hou7 兩個細姨歡喜。乘酒醉e5 興奮來踢惠美。對伊踢來致死。雖然m7 免死刑，也著無期徒刑。Che 是當時檢察e5 論告。照看無期徒刑是真難免得，或者著死刑。 \n昆芳有請一個辯護"}
{"text": "士名陳志分。伊真盡力主張幾若點。 \n（1）食酒，有醉，心無意識。 \n（2）照伊踢e5 力量，kap伊企e5 位置iau2未會致到hou7 惠美跋落致死e5 程度。 \n（3）雖然beh 踢e5 時有chhoh。M7-ku2 伊有喝救人。本身也有去kou，giah8竹篙去la7。Tui3 an2-ni thang 知非惡意。應該著減刑。 \n檢察講an2-ni be7講tit。檢察e5 論告： \n（1）若講食酒有醉，thang 叫賽花樓e5 頭家來做證hit 日e5 實情。Koh 請法醫來檢驗伊e5 體質，看有影2罐麥酒會醉抑be7 ？也請精神病科e5 專家來鑑定講食2罐麥酒e5 醉，可能將人踢落池底死也m7 知thang ka7 伊giu2起--來。續滅屍e5 程度抑無？隨時去請賽花樓e5 老板，kap法醫，kap精神病科e5 專家來。 \n樓主入--來。報姓名、住址、職業、年齡，交出身份證，確認無錯。叫伊咒誓無講白賊。咒誓了就講。 \n「昆芳常常ti7 我hia 出入，伊是我hia e5 顧客。伊e5 酒量真大。可能lim 麥仔酒一打。Lim 2罐對伊是無醉才著。照我所知是an2-ni。」講了就坐落去。辯護士真受氣。大罵賽花樓e5 老板。講「Lim 2罐對伊是無醉才著」這句你不應該講。你m7 是伊本人，你哪會知伊本人當時e5 實情。你m7 是鑑定人。不應該an2-ni 論斷。 \n就請法醫來驗血跡，kap注射hou7 伊反應。知影果然2罐麥酒昆芳是be7 醉。若會是極輕微。 \n就請精神科e5 專家來鑑定2罐麥酒e5 酒精分入an2-ni e5 體質e5 人伊e5 精神作用會影響到怎樣？請伊提實例來講。精神科e5 專家也證明無講an2-ni e5 酒精分會致到hou7 昆芳這款體質e5 人會致到be7記得前後e5 事。 \n（2）雖然伊踢e5 力，kap企e5 位置無十分會致到hou7"}
{"text": "惠美跋落池e5 款。總是che 是理論。但是實在都有跋落去，理論無路用，ai3按照實際。 \n（3）伊雖然有喝救人。抑是有來chhoe7，但是an2-choaN2 chhoe7 無e5 時m7 免報派出所。看著新聞e5 時無來自首，koh 畏罪走去上海隱lek。而且換名做陳福全。Koh 有偽造惠美自殺e5 遺言書。Hit 張驗了是秀春e5 手筆，m7 是昆芳偽造e5。M7-ku2 也thang 講伊或者有同意。 \n辯護士講用推想講「或者伊有同意」這句m7-thang 講。推事請判官問昆芳本人。講tui3 惠美自殺e5 遺言書e5 事伊知抑m7 知？昆芳講伊m7 知。講遺言書e5 事，伊才想著獻一張遺言書出來。就是伊ti7 上海e5 聖約翰大學病院寫beh hou7 惠美e5 遺言書。卻伊10分9.9 m7 敢講惠美iau2 ti7 世間。總是iau2有一絲絲e5 希望。有、無，不管，伊是ai3拜託法院將hit 張寄hou7 in 後頭，來表白伊反悔kap疼惠美e5 心情。就提寄庭長。 \n其餘攏無甚物thang 講，限10分鐘koh hou7 昆芳想。若無就beh 判決無期徒刑。Chhun 10分，chhun 5分，時間直直過。辯護士真ai3救昆芳。向望會得無罪，抑是會得減刑。Chhun 4分鐘、3分鐘。判官問伊kiam2 無甚物thang 講，chhun 2分鐘。忽然後面一個查某囡仔穿一領舊花仔衫ti7 眾人e5 中間喝講「這層事冤枉，我知影。」檢察喝講命令ka7 伊趕出去。即時庭長命令庭丁ka7 伊趕出去。辯護士直直講不公平。Che 是昆芳唯一e5 救星。著容允伊去chhoe7 才應該。因為無期徒，kap死刑，平平一世人是無路用去。Chiah 優秀e5 青年今年32歲就宣告無期徒，未免太扑sng2。要求延期判決。判官就kap陪審官參詳。就准最慢延長到明仔日這個時。也叫這個"}
{"text": "辯護士去chhoe7 hit個嚷冤枉e5 查某囡仔來做干證。若chhoe7 無，就beh 依照所論告來辦理。Tui3 an2-ni 就宣告閉庭。 \n到明仔載iau2 較濟人。這個消息一下傳出，歸城e5 人攏真衝動。到時滿庭，而且庭外e5 人人山人海ai3看這個判決，kap來做證e5 查某囡仔tau3 底是啥人？到時chhoe7 無。雖然辯護士liam5-piN jiok出去，問拖車--e5，問賣排攤--e5，講有看一個穿烏花仔衫e5 查某囡仔koaN7 菜籃仔tui3 法院出來。今tui3 佗位去也是chhoe7 無？辯護士真不平檢察e5 無理。但是檢察講hit個查某囡仔可能是痟--e5。因為人beh 做證人應該ai3有相當e5 手續。法庭是神聖，be7 用tit喧嚷，che 是常識，an2-choaN2 隨便嚷。也可能是辯護士倩--e5。刁持beh 亂庭來拖延判決。不管他chhoe7無就罷論。今應該著判決。 \nTu2 beh 判決e5 時蔡天枰刑事科長、偵探主任chhoa7 兩個查某囡仔入--來。一個十外歲，一個20外歲。判官tu2 beh 判決，蔡先生緊走倚去伊e5 身邊仆tiam3 伊e5 耳仔邊ka7 伊講細聲話。判官一時真驚。Che 是an2-choaN2？哪裡有這號代誌？全庭e5 人也攏大奇怪，hoa7-hoa7 叫企起來看。庭長喝大家安靜，坐落去。大家就坐落去，大家chhi-bu2 chhi7-chhu7講今che 到底 是an2-choaN2 ？"}
{"text": "後來，我求i允准我問i幾e5問題。我講：「主教，sim2-mih8人受釘ti7十字架頂拯救你kap我neh？」 \nI應講：「耶穌基督。」 \n「Sim2-mih8人流出I e5血來繳納你我e5債？是Ma2-li7-a a2是耶穌？」 \nI講：「耶穌基督。」 \n「主教，耶穌kap Ma2-li7-a ti7世間e5時，sim2-mih8人khah疼罪人？是Ma2-li7-a a2是耶穌？」 \nI koh應講：「是耶穌。」 \n「世間所有e5罪人若來就近Ma2-li7-a就oe7得救mah？」 \n「Boe7。」 \n「你oe7記得任何罪人若來到耶穌e5面前long2 oe7得tioh8救mah？」 \n「是，真choe7。」 \n「In有受責備無？」 \n「無，boe7-bat受責備。」 \n「你oe7記得耶穌bat對罪人講來就近Ma2-li7-a，i beh拯救你，a2無？」 \n「無，」I應講。 \n「你oe7記得耶穌bat對可憐e5罪人講，來就近我無？」 \n「是，I bat an2-ni講。」 \n「I bat取消chiah-e5話無？」 \n「無。」 \n「若是an2-ni，sim2-mih8人khah有氣力thang拯救罪人neh？」我問。 \n「Ah！是耶穌。」 \n「主教，現在耶穌kap Ma2-li7-a long2 ti7天頂，你kiam2 oe7 thang tui3聖經中chhoe7出，證明耶穌bat失落I拯救罪人e5願望kap權柄，a2是I有將chit-e5權柄委託Ma2-li7-a neh？」 \n主教應講：「無。」 \n「若是an2-ni，主教。」我問：「ChaiN2樣lan2無beh只有去就近耶穌leh？你已經承認Ma2-li7-a無論ti7權柄，ti7慈愛，kap ti7憐憫罪人方面long2 boe7 thang kap主耶穌saN比較，為sim2-mih8 lan2 beh"}
{"text": "叫hiah-e5可憐e5罪人去就近Ma2-li7-a leh？」 \n可憐e5主教親像chit8 e5受宣告死刑e5人。I ti7我e5面前phih8-phih8-chhoah，因為i boe7 thang應答我e5問題，就chia3-su5講，i有tai7-chi3，來離開我。I e5「tai7-chi3」就是i boe7 thang應答我。 \n總是我iu5-goan5無改宗。Iau2有真choe7 e5鎖鍊iu5-goan5 ka7我鍊ti7教皇e5 kha下。Beh破開我所受拘束e5鎖鍊，我iau2有別e5戰爭tioh8爭戰。 \nTi7 hit幾日，我雖然陷落ti7艱難e5中間，也無喪失我對教會e5熱情。主教hou7我真大e5勢力kap權柄，教會也高昇我ti7 choe7-choe7人e5頂面，koh我kap我e5同工有chit8-e5 ng3望，就是beh漸漸ti7各方面改革教會。 \n1851年，我去I2-li7-lok8 (Illinois)建立法蘭西移民區。我有chhoa7 75000 e5法國籍e5加拿大人去寄居ti7 I2-li7-lok8 e5大平原，koh辦理入羅馬天主教e5教籍。Ti7 chit-e5大移民e5工作成功了後，我piN3做chit8-e5好額人。我買真choe7 e5聖經送hou7各家庭。主教真siu7-khi3我做chit項tai7-chi3，總是我m7管--i。我無離開羅馬天主教e5意思，總是我ai3盡所oe7，用基督e5方法來引chhoa7 in。 \nTng時Chi-ka-ko (Chicago)區e5主教做chit8項goan2法國人所boe7 thang寬容e5事。I犯tioh8真大e5罪，所以goan2就上書hou7教皇來ka7 i罷免。另外有koh派chit8-e5主教來接任，i有託傅主教來訪問我。 \n副主教對我講：「Ki-n"}
{"text": "i5-kui，我真歡喜你oe7 thang將以前e5主教罷免，因為i是chit8-e5 phaiN2人。總是tui3真choe7方面看起--來，你kah-na2親像已經脫離羅馬天主教lah。你已經受懷疑做chit8-e5異端者，是chit-e5新教徒。你m7知oe7 thang hou7我chit8-e5證據thang ti7全世界證明你kap你e5教友iu5-goan5是好e5羅馬天主教徒a2-boe7？」 \n我講：「我並無異議。」 \nI koh講：「Che是教皇所派e5新主教e5希望，ai3 tui3你得tioh8 hit e5證明。」 \n我就theh8 chit8張紙起來------Che kah-na2親像beh消滅hit-e5暝日對我講，擾亂我信仰e5聲音做寶貝e5機會。我真愛說服ka-ki7講，goan2雖然ti7羅馬天主教會e5下面也oe7跟toe3上帝e5話，m7是只有順than3「人e5傳統。」我寫下面chiah-e5話： \n「我e5主教，goan2 chiah-e5 tiam3 ti7 I2-li7-lok8 e5法國籍加拿大人e5移民，願意屬ti7神聖e5天主教、教皇kap羅馬教會，除chit-e5以外無有救恩，為tioh8 beh對你e5主權證明，goan2世俗beh照上帝e5話，就是goan2 ti7基督e5福音書所看e5，來服從你e5權力。」 \n我簽名了，也叫我e5教友簽名。後來就theh8 hou7副主教，koh問i e5意見chaiN2樣。I講：「Che就是我所愛e5。」I ka7我保證講，新主教的確beh接納chit-e5保證，一切的確oe7好勢。 \n主教讀了我e5保證書e5時，i也想講an2-ni tioh8，也歡喜到流目屎講：「你寫chit8-e5保證書hou7我，我真歡喜，因為我驚了你kap你e5教友oe7 piN3做新教徒。 \n朋友"}
{"text": "，我真kian3-siau3，我承認我e5盲目，我boe7 kap上帝和好就歡喜kap chit e5人e5主教講和。主教hou7我chit8張「和平書」，tui3 chit-e5，i斷定我是chit8-e5好e5神父，然後我就tng2去我e5教友hia，決心beh tiam3 ti7 hia。總是上帝卻ti7 I e5慈愛中看顧我。I beh除去我hit e5只有順than3人，無順than3上帝e5和平e5契約。 \n我離開主教了後，i就去電信局，將我e5保證書用電報通知其他e5主教，koh問in e5意見chaiN2樣。In ti7 siang5 chit8日異口同音回答講：「你kiam2 m7知Ki-ni5-kui是chit8-e5祕密e5新教徒，i也beh hou7你piN3 chiaN5 chit8-e5新教徒mah？I所寫e5保證書，m7是對你，是對上帝e5話e5保證。你若無將你hou7 i e5和平書毀掉，你本身也beh hou7 i影響chiaN5做chit8-e5新教徒。」 \n十日後，我接tioh8 chit8張主教e5 phoe，我去chhoe7 i e5時，i問我看有theh8前日i hou7我hit張「和平書」來a2無？我就theh8 hou7 i，i看tioh8是前日hit張，就隨時走去火爐邊ka7 i hiat落火nih，我真gong5-ngiah8。我趕緊走去火爐邊想beh ka7 i theh8起來，總是已經siuN慢lah。Hit張和平書已經燒去lah。 \n我就對主教講：「主教，你chaiN2樣敢將我e5契約，就是我e5產業，無經過我e5同意就hiat落火爐？」 \nIn應講：「Ki-ni5-kui，我是你e5上司，我對你並無有義務。」 \n「主教，是，你實在是我e5上司，也我不過是chit8-e5 song3-hiong e5神父，總是ti7"}
{"text": "你我e5頂面有chit8位偉大e5上帝，chit-e5上帝已經賞賜我正義，hou7我無beh討人e5歡喜，ti7 hit-e5上帝e5面前我beh抗議你e5罪惡。」 \n「好，」I講：「你beh來chia ka7我說ju7 mah？」 \n我應講：「M7是，主教；我愛知到底你叫我來chia是beh侮辱我a2 m7是？」 \n「Ki-ni5-kui，」I講：「我叫你來是因為你hou7我hit張契約，照你所知，m7是chit8-e5保證。」 \n我就應i講：「Ka7我講，到底你愛對我要求sim2-mih8款e5保證？」 \nI講：「你tioh8先刪除(照上帝e5話，就是基督福音書所講e5) chit幾句話，koh tioh8坦白誓約講，你beh無條件順服我e5權力：也tioh8約束無論我hoan-hu3你sim2-mih8，你long2照an2-ni去做。」 \n我就跪teh，講：「主教，你對我要求e5 m7是chit8種契約上e5保證，是chit8種敬拜，所以我beh拒絕你e5要求。」 \nI講：「你若是boe7 thang hou7我chit種e5保證，你就boe7 thang koh再做羅馬天主教e5神父。」 \n我ng3上帝，kiah8起手講：「Goan2全能e5上帝永遠受稱讚，」 然後theh8我e5帽a2離開主教。 \n我tng2去旅館，入去我e5房間，將門鎖起--來，我就跪ti7上帝e5面前省察我所做e5。Hit時我頭chit8-pai2明明看出羅馬天主教會並m7是基督e5教會。我明白chit8項thang驚惶e5真理，並m7是tui3新教徒a2是i e5對敵e5嘴中，是tui3羅馬天主教本身e5嘴中得tioh8 e5。我已經看出除了我ti7 chit張形式上e5契約書，放棄上帝e5話以外，我boe7 thang koh tiam3 ti7 in中間。Hit時我知我tioh8隨時放"}
{"text": "棄羅馬天主教會。總是，oh！我e5朋友，有chit8片烏雲kham3-bat8我！Ti7 chit-e5烏暗中，我au5叫講，「我e5上帝，我e5上帝，我e5靈魂為sim2-mih8 hou7 chiah-nih烏e5雲包圍leh？」 \n我流目屎求叫上帝指示我e5路，總是真久long2無得tioh8應答。我已經放sak羅馬天主教會。我已經放棄我e5地位、名譽、我e5兄弟kap姐妹，就是每chit8項我所愛e5，我long2放sak lah。我看見教皇ti7文字上、ti7講壇頂teh攻擊我。我看見in beh將我e5名、我e5地位甚至連我e5性命，ka7我theh8走。我看見ti7我kap羅馬天主教會e5中間生死e5戰爭已經開始，也我teh chhoe7看有朋友thang幫贊我作戰a2無？總是無半e5，我看見連我最好e5朋友也來chiu3俎我，koh看我是chit8-e5下等e5背逆者。我看見我e5教友long2拒絕我，ti7我所疼e5故鄉所有hiah-nih8 choe7 e5朋友也long2 chiu3俎我，所以我piN3做世間人所厭惡e5對象。 \n後來我就想看ti7新教徒e5中間有chit8-koa2朋友a2無，總是照我所講、所寫e5，ti7我e5生涯中我是kap in對立e5，所以我無朋友ti7 in中間。我看見只有是我chit8-e5 teh應戰。Ti7 hit-e5 thang驚惶e5時間中，若m7是上帝行神跡，我一定boe7 thang擔當hit-e5責任。Hit時我kah-na2親像boe7 thang離開我chit間房間進入寒冷e5世界，ti7 hia無人thang來kap我握手，也無人beh用笑容看我，ti7 hia我只有看見hiah-e5看我最叛徒e5人na7-tiaN7。 \nHit時上帝kah-na2親像離開我真hng7，其實I ti7我e5身邊。忽然"}
{"text": "有chit-e5思想進入我e5心：「你有福音書，tioh8讀，你就beh得tioh8光。」我跪落去，用我phih8-phih8-chhoah e5手來hian開hit本冊。M7是我本身去hian，是上帝引chhoa7我hian開hou7我看tioh8。哥林多前書7章23節：「Lin2是用假錢所買e5，m7-thang chiaN5做人e5奴才。」 \n對chit句話，光就入我e5心，che是我頭chit8-pai2看tioh8偉大救恩e5奧妙。我對ka-ki7講，「耶穌已經屬我，設使耶穌已經屬我，I也beh救我；我已經得救lah！耶穌是我e5上帝！上帝一切e5工作long2完成lah！耶穌boe7 oe7只有拯救我chit半，我已經完全得tioh8救lah。我tui3羊羔e5寶血受拯救lah；我tui3耶穌e5死得tioh8救lah。」Chiah-e5話對ti7我有講boe7出e5快樂，kah-na2親像活命e5水泉已經開，神e5光hoan3-lam7進入我e5靈魂。我koh對ka-ki7講，「照我想，我若去就近Ma2-li7-a是boe7得tioh8救e5；我ia7 m7是tui3煉獄，a2是tui3懺悔來赦罪，a2是tui3苦刑來得救。我只有tui3耶穌來得tioh8救！」Tui3 an2-ni，羅馬天主教一切虛假e5教義long2 tui3我e5心中無去，親像chit8-e5塔，連地基long2受毀壞倒落去chit8樣。 \nHit時我感覺chit8種連上帝e5天使也boe7-thang比我khah幸福e5快樂kap平安。羊羔e5寶血流入我chit-e5可憐有罪e5人e5靈魂。 \n我真快樂大聲叫講，「Oh！親愛e5耶穌，我已經有感覺，我知lah；你已經拯救我！Oh！上帝e5禮mih8，我接納你！求你進入我e5心，保守到永遠。上帝e5禮mih8，求你tiam3 ti7我內面"}
{"text": "，hou7我清氣koh勇壯；求你tiam3 ti7我e5內面做我e5路，做我e5光，koh做我活命；求你hou7我tui3 chit-tiap8到永遠oe7 thang tiam3 ti7你內面！總是親愛e5耶穌求你m7-thang只有拯救我chit8-e5：也tioh8拯救我e5同胞；求你容允我oe7 thang將chit-e5禮mih8報in知！Oh！In也beh接納你，也beh親像現在e5我，得tioh8富有kap幸福。」 \n我就是an2-ni chhoe7 tioh8 hit-e5光kap救恩最大e5奧妙，是hiah-nih8簡單koh hiah-nih8美麗，hiah-nih8莊嚴，koh hiah-nih8偉大。我已經chhun開我靈魂e5手來接受chit-e5禮mih8。Ti7 chit8 e5禮mih8 e5內面我是富有。朋友，救恩就是禮mih8；除去接納i，疼i，koh疼hit-e5賞賜禮mih8 e5主以外，你m7免做sim2-mih8。我將chit e5福音khng3 ti7我e5嘴唇，koh立志除了耶穌以外無beh傳別e5。 \nTi7禮拜日早起，我tng2去到goan2 e5移民區中。全體e5百姓真興奮走來問我看有sim2-mih8消息。Tng in long2聚集ti7教會內e5時，我將chit-e5禮mih8傳hou7 in。我報in知上帝chaiN2樣將I e5 KiaN2耶穌做禮mih8賞賜hou7我，koh通過耶穌來赦免我e5罪，也chit-e5禮mih8 hou7我得tioh8永遠e5活命。Hit時我m7知因為beh接納chit-e5禮mih8 a2-m7，就對in講，「我e5朋友，現在是我tioh8離開lin2 e5時，我永遠beh脫離羅馬天主教。我已經接納基督e5禮mih8，因為我十分尊重lin2，chiah beh將本身所得tioh"}
{"text": "8 e5傳hou7 lin2；設使lin2若想講跟toe3教皇是比跟toe3基督khah好，koh為tioh8 beh得tioh8救，奉Ma2-li7-a e5名求，是比奉耶穌e5名求khah好，請khia7 起來表示。」 \nHou7我非常gong5-ngiah8 e5，就是全體e5會眾long2 iu5-goan5坐teh，tai7-ke long2啼哭流目屎。我想講in中間有人oe7叫我離開，總是無人an2-ni做。Tng我注神看in e5時，我看出有chit8種改變臨在ti7 in中間，就是用自然e5方法所boe7 thang說明e5奇妙改變，tui3 an2-ni我就用歡喜快樂e5聲對in講： \n「全能e5上帝昨日拯救我，今a2日也beh拯救lin2。Lin2 beh kap我 saN-kap經過紅海，來進入所應允e5土地。Lin2 beh kap我saN-kap接受hit-e5最大e5禮mih8，tui3 chit e5禮mih8 lin2 beh得tioh8快樂kap富有。我beh用別e5方法將chit-e5問題hou7你。設使lin2若想講跟toe3基督是比跟toe3教皇khah好；只有求叫耶穌e5名是比求叫Ma2-li7-a2 e5名khah好，只有信靠為tioh8 lin2 e5罪ti7十字架頂所流羊羔e5血，是比信靠羅馬天主教所傳死後經過煉獄chiah oe7得tioh8救khah好；koh lin2若想講我ti7 chia將純粹e5基督e5福音傳hou7 lin2是比得tioh8 chit8 e5神父將羅馬天主教e5教義傳hou7 lin2 khah好，請lin2 khia7起來ka7我講------我就是屬ti7 lin2 e5人！」 \n全體，無chit8-e5例外，long2總khia7起來，koh流目屎要求我tioh8繼續tiam3 ti7 in"}
{"text": "中間。 \nChit-e5偉大e5禮mih8，就是用話boe7-thang講出e5禮mih8，頭chit8-pai2 ti7 in e5目chiu前顯出i e5美麗；in發見tioh8寶貝，in接納chit-e5禮mih8，ti7 chiah-e5群眾e5中間，有講boe7出e5快樂。Tui3 chit-e5禮mih8，in也親像我覺得富有kap幸福。我相信ti7 hit日1000 e5靈魂e5名字已經記ti7活命冊e5內面。六月日後，goan2已經有2000 e5改宗者；chit8年後加添到4000 e5，現在goan2已經有近25000人thng3去in e5舊衫，tui3羊羔e5寶血來得tioh8洗清氣。 \nChit-e5消息真緊就傳遍全美國，甚至傳到法國kap英國，講------hit e5加拿大出名e5神父Ki-ni5-kui ti7 chit群高尚e5人士面前脫離羅馬天主教。Koh到處傳講耶穌基督是thang稱讚e5，我ng3望lin2今na2日也oe7 thang kap我saN-kap o-lo2 hit位慈悲thang尊敬e5救主，che是我e5特權tioh8 ka7 lin2講，I為tioh8我e5靈魂做sim2-mih8。 \n請lin2為tioh8 ti7美國以及各所在e5羅馬天主教徒祈禱，求慈愛e5上帝hou7我做I e5器具去就近in；hou7 in long2總oe7 thang kap lin2 saN-kap來接納chit-e5講boe7盡e5禮mih8。願上帝疼thang3 kap榮光e5禮mih8臨在ti7 lan2 tiam3 chit世間暫時e5路程，直到永pan2。A-men。 \nIuN5 Chiong-hun3翻譯<BR>1954年5月22日<BR>Ti7台北"}
{"text": "17 \n葬式了一段落昆芳kap秀春in 就koh 去香港。一座厝hiah 大，早ta-koaN做官，阿公是舉人，頭前旗杆後壁花園。池亭水閣果子園真開闊。只有tiam3 惠美kap細子M7-tih8-a2，其餘叫嘴e5 查某囡仔素蘭ah、茉莉ah，kap一個長工仔白直白直，人攏叫伊「大呆」。素蘭ah是林長老in hia kah 來e5 查某囡仔，有信耶穌。佳哉這個真thang 做惠美e5 安慰。常常做伙吟詩、讀聖經，做伙祈禱相安慰。昆芳in 去無偌久M7-tih8-a2 就轉koh較m7 好，因為身體軟弱koh hou7 人oe3 著出癖，koh hou7 冷著煞變急性肺炎，兩三日就死去。摃電hou7 昆芳，昆芳也無倒來。大概是想講查某囡仔kin-tu2都M7-tih8仔自an2-ni 死死掉較直。但是tui3 ti7 惠美是唯一 e5 向望。丈夫hou7 人佔去，守生寡有翁若無翁。人有後生紅點點，咱連這個查某子都ki be7 tiau5。想了真慘chheh，有時真餒志煞giau5 疑上帝hiat-kak伊。 \n有一早起kap素蘭ah透早起來做伙讀聖經祈禱。讀著幾若位聖經不止受安慰。讀講 \n「看ah！耶和華e5 手m7 是短，boe7 會拯救，耳空m7 是重，boe7 會聽」（以賽亞59：1）。 \n「有雅各e5 上帝做伊e5 幫贊。向望伊e5 上帝耶和華e5，這號人有福氣。」（詩篇146：5）。 \n「耶和華e5 目珠看敬畏伊e5 人，看向望伊e5 慈愛e5 人。Beh 救in e5 性命脫離死無。保存in e5 活命ti7 饑荒e5 時。」（詩篇33：18-19）。 \n「我決斷無放sak 你，決斷無離開你。所以咱thang 好膽講主就是幫贊我e5，我無beh 驚惶，人beh 啥法得我ta-oa5」（希伯來13：5-6）。\n「耶和華是我e5 氣力，亦是我e5 藤牌。我e5 心倚"}
{"text": "靠伊，我就得著幫贊。所以我e5 心大歡喜；我beh 用我e5 詩歌o-lo2 伊。」（詩篇28：7）。 \n「因為你beh 賜福hou7 義人；耶和華ah，你beh 用恩惠，親像藤牌，四面圍伊」（詩篇5：12）。\n「伊無beh hou7 你e5 腳搖choah；保守你e5 的確無tuh 眠。看ah！保守以色列e5，也無tuh 眠，也無睏去。保守你e5 是耶和華；耶和華ti7 你e5 正爿做你e5 蔭影。耶和華beh 保守你，免受一切e5 災害；伊beh 保守你e5 性命。你出、你入，耶和華beh 保守你，tui3 這時直到永遠。」（詩篇121：3-5，7-8）。\n「我耶和華是固守葡葡園--e5，我時刻灌沃伊，暝日固守伊，免得人損害伊。將來雅各beh 釘伊e5根，以色列beh 發芽開花；in e5 果子beh 充滿世界」（以賽亞27：3，6）。\n「主beh 救我脫離攏總e5 歹代，也beh 救我入ti7 伊天nih e5 國，願榮光歸伊到代代無盡。阿們」（2提摩太3：18)。\n惠美kap素蘭讀chiah-e5 聖經得著大安慰。滿心歡喜到流目屎感謝耶和華上帝e5 疼痛照顧。Koh 回憶伊救伊e5 ta-ke，較贏魔鬼來榮光上帝e5 經驗，就那壯膽。兩個起來目屎拭拭leh，koh 一擺新e5 決心beh kap魔鬼罪惡戰到到底。秀春伊也咒誓beh kap惠美戰到到底。照看伊已經較贏，翁hou7 伊佔去，生後生真紅點，襄理e5 太太。惠美較輸翁hou7 人佔去，守生寡，子死去。只有救ta-ke e5 靈魂，che秀春真看輕，爭一個拖屎連，ka7 人洗腳、縛腳臭kia5-kia5--e5 去服事，爭一個死人無gau5。一概攏秀春chhong3，大家ma7是講秀春較有孝。所以tui3 秀春e5 目珠來看惠美是不中用緊死緊好。 \n有一日 m7 知去hou7 甚物sin5感著，昆芳想講厝ni"}
{"text": "h江山hiah 大kan-ta放hou7 惠美一個人ti7 厝nih無意思，就決然辭退襄理倒來。Tui3 an2-ni秀春kap榮宗也攏倒來。An2-ni 惠美又是秀春e5 眼中釘。昆芳倒來無所事事，chia hia thit-tho5，lim hoa7，不知不覺煞去賽花樓chhap 著一個花妓叫做美珠。實在有sui2今年19歲。那準花含m5 tu2仔開。柳葉眉、鸚哥鼻，鯉魚嘴、榭榴齒，目珠重sun5，目睫毛長長。面肉粉白，笑著雙爿酒窟仔真sui2。胸懸、腰細，kha-chhng-tau2 大e5。穿起懸kiah8仔鞋行路e5 款，m7 是惠美、秀春所toe3 會著。In兩個bat 生子lah，哪裡tu3 美珠會tiau5。昆芳原來tui3 放肆以後就變做採花蜂一下看著瀾流數十丈。即刻包飼，美珠也等無這號缺，就陪死諂媚交纏。Tu2-tu2親像蜘蛛纏胡蠅an2-ni。一下toa3 暝連連幾若暝也m7 知thang 倒去。秀春會死會活，thong 城jiok 透透。注死去hou7 伊chhoe7著ti7 賽花樓。大鬧賽花樓be7 得伊生死，演出一場m7 是猴咬猴，是花鬥花e5 戲劇。自然樓主ui7美珠，所以秀春加衰面hou7 美珠jiau3幾若空。Tng 亂e5 時昆芳做伊好人仔無ti7-tai7溜tui3 後尾門出去。秀春足m7 願，sui2 面去hou7 美珠jiau3 幾若空的確想beh 報仇。到chia 秀春差昆芳一歲已經31 lah，較gau5 妝都m7值著美珠19歲e5 sui2。惠美都免講今年也26歲lah，子死，心操煩，3個中間看了伊上老，koh 敬虔、知足、守矩，無想beh kap人爭。這擺較有機會thang 去禮拜，kap素蘭去鬥幫贊教會。彈琴、教主日學，鬥巡姊妹，做婦人會主理。Tui3 an2-ni惠美心那khiN5-tiau5 ti7 主。Ta-ke死l"}
{"text": "ah，昆芳顧瘋女色，無管--伊。伊熱心敬拜上帝，為主做工奉事教會。所掛慮e5 就是暝日為丈夫祈禱向望丈夫有反悔e5 日子。但是昆芳今是十路全，酒、色、麻雀，直直墮落；跳舞、戲院是伊e5 去處；教會、上帝今伊m7-bat lah。 \n秀春看昆芳迷美珠，潑婦惡毒心，計就生出--來。想出「合攻破曹」（就是將計就計，西蜀孔明送劉備去kap東吳孫權e5 小妹成親，an2-ni kap孫權聯盟來破北魏曹操）。計已經定著，就勸昆芳娶美珠做第二號姨太太，昆芳足歡喜，o-lo2 秀春bat 事，實在bat 事。定出去菜店亂無體統見笑，koh 浪費，若oe3 毒倒來顛倒死，m7-tat8-tioh8娶入--來iau2 較好名。會外e5 人四號、五號姨太太ma7 有，第二號、第三號無稀罕，就娶入--來。娶--來秀春就教美珠如此如此，用計策來害惠美。昆芳、秀春、美珠3個siang7 房siang7 床真親。惠美叫素蘭--e5 來做伴，真濟年都是an2-ni家己認份。一擺khe2-cheh8到m7 準伊siang7 桌食飯。In 3個滾hoa7-hoa7 lim 酒，大魚大肉食lim。菜尾仔惠美、素蘭，kap iau2 一個叫嘴e5 查某囡仔茉莉ah做伙食。茉莉ah無信主，看秀春較紅，伊倚秀春。定定tui3 秀春、美珠學話。去巡姊妹，鬥做教會e5 工，講是流氓查某la7-kha，gau5 過家去thop8話。秀春、美珠就giah8奏版直奏。昆芳就痟神氣起就扑。有時3個食飯叫伊tiam3 桌邊hia 罰跪，講伊la7-kha gau5過家。秀春ka7 伊tim3肉骨。可憐ah！惠美心內自恨真正是刺仔內e5 百合花。Ta-ke苦毒，細姨也謀害，丈夫也無看顧，子也死。Tui3 hia 起m7 準伊koh 出去，講伊是去koaN7 話、過家，無正經。有時連禮拜日都be7 得出席。 \n有一暗月暗暝，in 3個"}
{"text": "chhoa7 出去賽花樓，去kap人清帳算花代，就是贖美珠e5 身價，ti7 hia 續hou7 人請。頭家笑gi7-gi7辦一桌khiau-khiau，可惜hit暗昆芳略仔感著無甚物敢lim 酒，才lim 兩罐麥仔酒na7-tiaN7。若是平時一打無忍--伊，威士忌、but8-lan5-ti5 罐外也是boe7 醉，清酒lim 得幾若罐。但是兩個某ti7 身邊，koh 是算有著城內e5 美人，就kek an2-ni 悾悾hou7 兩個細姨仔一個插一爿沿路散步倒來。Moa 兩個細姨teh 行猶原tui3 大路歹勢，tui3 後尾路，tui3 in 後花園入--來。聽人ti7 後花園e5 蓮花池邊teh 哭。3個就好奇心行tui3 hia去，koh 是查某人聲，昆芳小可醉勢、醉勢，be7 認得聲。秀春一下就知是惠美e5 聲，就拖in tui3 hia去。Tu2-tu2是惠美招素蘭去蓮花池邊祈禱。素蘭看人來緊走去bih，in 攏m7 知。Chhun惠美ti7 hia，in 行倚--來，惠美tui3 昆芳e5 腳ka7 伊攬leh 直直哭。因為想著青年當時e5 疼情，今仔日hou7 丈夫hiat-kak e5 淒慘，哭到be7 轉聲。昆芳大聲chhoh 歹嘴，煞講hou7 伊哭到衰去。惠美應講「阿夫ah！你kiam2 thang hiah8 硬心kiam2 攏be7 記得早時e5 愛情。」昆芳講「愛情，那teh 愛情leh，beh 死，死落去，m7 免teh koh交纏。」罵較緊，抑是踢去較緊，順罵e5 勢自an2-ni ka7 伊踢去。惠美自an2-ni 恬恬。原來hit時惠美是跪ti7 池邊e5 一粒大石頭邊，仆ti7 石頭teh 祈禱。Hou7 伊cham3 一下tu2 tng3-lap 坐，koh 一下自an2-ni lian3落去。池真深，水m7-bat礁。 \n18"}
{"text": "惠美e5 一生實在真夠可憐。無聽老父e5 遺言，hou7 情絲所纏，到chia 實在反悔真遲。頭殼定食五斤枷、薰吹頭。目珠皮、嘴phoe2、大腿定hou7 人捻。藤條、拐仔頭，ta-ke扑，丈夫扑。細姨tim3肉骨，目he 目gin5，子死丈夫m7-tihN8。Kin-tu2活leh也是苦。 \n昆芳聽水聲，thom5-lom5 這聲aih8一下，自an2-ni 恬恬知歹代lah。著驚緊喝救人，四邊靜chauh-chauh，暗bin7-bong。AN3落去sa，sa 無。秀春假有心、假有意，直直ka7 伊講「Mai3-noh，寒寒--人，你koh lim 酒，也hou7 感著leh。Mai3 bak水lah，那準你講--e5，死落去mai3 teh 交纏。Ka7 伊準做自殺跳水，kin-tu2也無人看見。死都死lah，kin-tu2明仔載才來kou 也是相像。」總是昆芳幾分有良心，倒去緊喝長工大呆，kap兩個叫嘴e5 查某囡仔beh 去鬥kou。到厝門iam2 leh無半人ti7-teh。廟口teh 做大戲，大家去看戲。昆芳家己giah8一枝竹篙去蓮花池直la7，直直叫惠美。無聲無說，秀春kap美珠做in 睏，m7 chhap伊。M7-na7 m7 chhap是顛倒歡喜。心內想講眼中釘除去lah。 \n惠美哪裡tu3 人會tiau5。一個是若準經過萬里e5 戰場，能爭慣戰情場e5 老戰士狐狸母秀春。一個是賽花樓e5 妖妓，甚物款e5 諂媚淫亂e5 體態，是in所慣勢，是一蕊初放e5 桃花。惠美hou7 人罵m7 敢倒罵人，軟塗深掘，叫罰跪就罰跪，跪落總是祈禱，祈禱目珠kheh-kheh，拱手aN3 頭，tu2 hou7 人tim3雞骨、肉骨。若設使bat 小可應--人，就兩個khiN5倚來扑一個，昆芳teN3 無看見。有時素蘭看了be7 khat-tit倚來ui7，到尾素蘭是討"}
{"text": "皮痛。所以事事讓，若扑正爿，越倒爿續hou7 人扑較直。 \n秀春看眼中釘、臭人，死lah，真得意。自然正式大某，美珠細姨。美珠倒尾來，年歲少，管得過過。Chhoe7 惠美到隔日也是chhoe7 無。同時素蘭也失蹤，不知去向。這層事無腳無翅，自然會走會飛，隔兩日新聞真大字。題目是寫「漳州縣城蓮花池事件。」內容所寫真離奇。寫講「陳--家e5 世子陳昆芳，前石油公司香港總公司襄理e5 太太（髮妻）自殺。名林惠美，是一位熱心e5 基督徒。看是跳水死，m7-ku2 既然是熱心e5 基督徒，應該是無自殺e5 理氣。講是為家庭愛情e5 糾紛，才chhoe7 短路。M7-ku2 若是熱心e5 女徒，kiam2 be7 吞忍，用好來贏歹。何必自殺，kiam2 m7 是得罪in e5 上帝。Koh 同時伊e5 差用素蘭也失蹤，聽講平平是基督徒。Tui3 an2-ni ka7 伊推察起--來，kiam2-chhai2 背後有謀殺也無的確。所以也thang 想做是他殺。這個嫌疑人這陣未經過詳細調查，所以且m7 發表。警察局看這層事做真要緊。所以這時已經teh 四圍偵察。扑算無久事就會明白。」\n堂堂出ti7 民生報第三頁真大字。昆芳讀一下面攏失色，透暝chhoa7 美珠直直坐急行走到上海，去bih tiam3 法國租界。聽候警察e5 刑事到，人都走去lah。一發可疑，就將秀春拘去警察局問。隔日e5 新聞koh 出--來，寫講「最奇怪e5 就是到這時kou iau2未有身屍。也陳昆芳kap賽花樓e5 美珠，第2號姨太太也忽然失蹤。現時第一號姨太太秀春被警察局拘留中。An2-ni 看tui3 情敵e5 妒khi謀殺e5 嫌疑真明。」\n秀春起頭攏m7 講。Khah講都講伊m7 知。經過濟濟e5 方法來問才漏口出--來講伊有聽人e5 聲poah8落去。後來才認ti7 蓮花池，時日是11月初2，是月暗暝。後來"}
{"text": "chhoa7 去實地檢證。真tu2好，koh iau2 有手巾仔2條ka-lauh8 ti7 池邊，1條ti7 石頭腳，bak 到全鼻、目屎e5 跡；一條ti7 魚池邊e5 草仔頂，giong7-giong7 beh ka-lauh8 落水lah。Hit條是綢--e5，hiu3 芳水真芳，也有拭嘴唇紅胭脂e5 跡。 \nHit 2條手巾是真好e5 物證。提倒去交警務處法醫化驗，ti7 hit 2條手巾chhoe7 出人e5 指頭仔痕。指頭仔痕是比印仔較好，che 是be7 假tit e5 印證。化驗了這條有惠美所用e5 可疑。因為有鼻、目屎大概是ti7 hia 哭，巾仔是粗白布。Koh tui3 手巾仔角，用線thiN7一字羅馬字「Hui7」。An2-ni 真明是故人e5 遺物。也有手痕攏hip 起來。An2-ni 惠美確實ti7 蓮花池失事無疑。 \nKoh 化驗iau2 1條keN5 ti7 魚池邊e5 草仔尾e5 綢手巾。這條手巾e5 位置比布手巾較lip-kiN5 ti7 池邊，an2-ni 這條手巾e5 主人可能被推出幾若項：（1）綢手巾e5 主人也bat 到蓮花池邊。（2）而且bat 企真倚，真lip-kiN5 e5 所在。（3）Koh 或者bat 真出力做甚物事致到伊e5 巾仔ka-lauh8，本人煞m7 知。（4）也hit個時間可能是真暗e5 時所以無看著thang khioh，kap 11月初2無月光真符合。 \nKoh 一擺明細e5 化驗，就知（1）手痕真明，叫秀春來驗有對。（2）拭ti7 巾仔e5 胭脂色kap伊嘴唇e5 胭脂色，品質攏tui3。Tui3 an2-ni 就斷定秀春kap這層殺人事件有關。總是iau2 m7 承認。逼到尾才承認in 去賽花樓，3個倒來。到hia 聽惠美teh 哭，惠美攬昆芳e5 腳，昆芳ka7 伊cham3落去。An2-ni 主"}
{"text": "犯是昆芳。Tui3 an2-ni 就暫時交保，放伊倒去，照伊想來到chia火燒腳隨人poe2。伊家己若拚會離好bi7-si7，hoan 管別人死了了。一切攏piaN3 hou7 昆芳。一面tui3 新聞出，眾教會無m7 為這層事祈禱。向望上帝主持公道。來收無辜e5 冤。 \n昆芳走到上海，去bih tiam3 法租界e5 「第一旅社」。Hit 暗到位真寒。內面e5 老板kap工人，攏看做金牛來。扶腳sang2 手，就請伊tiam3 特等房。逐項施設洋化，壁爐、銅眠床、phong3椅攏真sui2。該死，錢動人心昆芳koaN7 一皮袋e5 美草票。美珠穿一身軀e5 綢緞。珍珠、鑽石、金環、頷鍊、手指、耳鉤，金閃閃會奪人e5 目珠。管hit 號室e5 女招待生兩個就用方法lah，就提硝酸kap鹽酸ka7 伊lam7 做伙。（就是人時行ka7 查某人潑面hou7 伊noa7 e5 藥水。）泡tiam3 咖啡茶，燒滾滾，koh 捧一下幼餅來請in 食。 \n兩個m7 知死、m7 知死，真歡喜就接--來。昆芳boe7 lim先脫衫去洗浴。因為感覺較無hiah 嘴礁，就無lim 且tng3 leh。去洗身軀e5 時美珠lim。Lim 過喉哀一聲be7 顧tit un落去。自an2-ni 死tiam3 椅腳。昆芳洗浴好來，看美珠已經過氣，緊去報警察。刑警一下來liam5-piN 知影是毒殺。Chhun e5 咖啡提去化驗，liam5-piN 知是硝酸鹽酸泡製e5 王水。即時大搜查，liam5-piN 無過幾點鐘就知是女招待生e5 共謀e5 謀財害命。 \n隔日送落法庭公判。Ai3昆芳去做證人。伊ti7 chia 改做陳福全。也美珠改作寶珠。伊是唯一e5 證人，無出庭絕對be7用tit。真不得已就出庭。自然證據充分，hit 兩個女招待生就受判決死刑。了後就宣告散庭。Tu2 hit時有一個人tui3"}
{"text": "堂後行來頭前，拜託陳福全慢chiah 離庭。陳福全e5 面即時失色。這個m7 是別人，原來就是上海市警務處e5 刑事科長。是出名e5 偵探蔡天枰。伊e5 原名是「天平」，大家講伊公道，那準天枰。一旦事件入伊e5 手無m7 真明。 \n因為蓮花池事件惠美e5 後頭阿嫂雪梅看新聞，kap漳州縣城警察局e5 通知。已經提出上告ti7 漳州地方法院。法院已經發出通緝令。今仔日ti7 chia tu2著蔡先生插翅都難飛。蔡先生提身份證hou7 伊看。是上海特別市e5 警務處刑事科長。偵探主任蔡天枰。續將通緝令hou7 伊看。Ti7 hia 有伊e5 像，即時指責伊e5 原名是陳昆芳。攏無話thang 應，頭殼勾落去，目屎lian3出來。無細膩e5 蔡先生提手銬起--來雙手ka7 伊扣做伙。吩咐關落u5審監房。Ah！到chia 也了然，情盡。愛惠美愛到be7 得著，千方百計。Kou-chiaN5、強奪。追chhoe7，跪落叫m7 敢，hoe7 失禮，咒誓beh 落教。變一百連八變，到chia 墮落。錢有，酒、色、kiau2、跳舞。應惠美「這時比hit 時，一時風駛一時船。都無teh 憨，這時甚物人beh koh kap你落教ah。」有影lah，娶過手lah。花都採了lah，換新較心適。但是罪惡teh 追jiok。到chia 著試試鐵窗e5 滋味。"}
{"text": "3 \n時間真快過liam-piN 隔三、四月日。林長老一家老少年攏暝日niau-niau望，望看有消息抑無？因為ti7 倚月外日前，像一暝通家攏眠夢歹夢。特別雪梅眠夢登龍倒來kap伊相辭，hit個面容真歹看，雪梅伸手beh 牽--伊e5 時忽然煞無去，hit 暝通暝攏無睏，叫小姑起來，電火choan7-toh8兩人坐teh 相看到天光。心中感覺十二萬分e5 痛苦。大概hit 暗就是登龍失事hit 暝。Tui3 hit 時起in 不時蟯疑論登龍e5 事是凶濟，吉少。所以望看有甚物消息e5 心一發切。兩老目珠花花若看1 個人tui3 門口過，抑是人客來，常常誤認做提郵便--e5 來kap人相借問。見人見問登龍e5 消息。Che 也是莫怪只有這個後生，koh大學tu2畢業，也tu結婚。Koh 較hou7 人傷心--e5，就是真好腳手，雪梅正正是入門喜。已經有身約四月日lah。腹肚特別大e5，有人講poh-kaN2會雙生，若無四月日an2-choaN2 腹肚會hiah 大！看an2-ni若萬一有影失事看beh怎樣？雪梅腹肚內e5 嬰仔若出世煞m7-bat 看老父，也這個當少年e5 媽媽，beh an2-choaN2 來守這個出世就m7 知老父e5 子。實在想了hou7 人be7 禁得會心酸。M7 若老林長老in 夫婦，就連王牧師in 兩夫婦都也是be7 講得e5 掛心，所以三彎四越都是定去ka7 伊看看leh。雪梅自tui3 知家己有身了後一面是一發加添伊e5 思念丈夫。產期那近思念丈夫e5 心那切。一心想臨盆e5 時，是頭chhiuN7 仔子，到時夫君無ti7 身邊m7 知beh 怎樣？若萬一，因為生贏雞酒芳，生輸四片枋。Koh 腹肚非常大個，生產e5 時，1 條性命是親像風前e5 燈火。設使......！夫君無ti7 身邊到時，m7 知beh 怎樣？若生贏，丈夫ti7 身邊m7"}
{"text": "知偌歡喜。也hit 時m7 知beh ka7 嬰仔號做甚物名？夫君beh 出發e5 時m7 知伊有身，因為koh 幾日仔才有滿一月日。Hit 時m7 知，到伊出發了才定想beh 吐，嘴凊be7 食。家己無hit 個 經驗m7-bat，也m7 敢講。小姑做伙tiam3，是查某囡仔人也m7-bat，攏是ka7 伊解說做阿嫂煩惱be7 食。是到真久lah王牧師娘來看著，才ka7 ta-ke（親姆）講，後來才拆十三味，安胎飲來hou7 伊食。小姑知in 嫂嫂愛食酸，所以若去禮拜e5 時tui3 街nih過就叫差用e5 查某囡仔素蘭仔買甚物李仔鹹lah，抑是梅仔干倒來分in嫂嫂食。若看in嫂嫂心憂悶teh流目屎，伊就去客廳彈鋼琴，彈io子歌。有時續唱，in 嫂嫂不知不覺有時目屎含ti7 目墘，嘴煞笑出--來。Koh 雪梅也幾分知胎教e5 影響就盡所會m7 愛煩惱，常常kap 小姑彈琴唱歌、吟詩，有時去後壁柑仔園散步。有時鬥飼雞、鴨，鬥款豬菜來be7 記得憂悶e5 事。 \n講登龍死，昆芳用刀ka7 伊刻e5 記號極其簡單，就是十字架e5 記號。因為昆芳知登龍是基督徒。Ti7 大學做伙1 年，逐家感情真好，也bat hou7 登龍招伊去赴基督教e5 青年會。所以雖然m7 是基督徒但是tui3 基督教e5 事多少有理解所以才會用刀ka7 伊刻十字架e5 記號。了後in 就koh 出發，因為暝日兼行，就hou7 蕃仔jiok boe7 著。Tui3 hit時in m7 敢koh ti7 山內買貨直直到ti7 都市。後來到1 個城叫做加爾各答 （XXXXX），就將in e5 馬匹攏賣掉，kap ti7 山內所買e5 獸皮也一盡賣。Ti7 hia 辦貨，就坐船來仰光、檳榔嶼、Hui-tui3、新加坡，tui3 香港來上陸。M7 敢koh tui3 原路倒去。也tui3 hit擺了後in hit"}
{"text": "隊就解散m7 敢koh 做hit 號生理。昆芳錢也已經趁過手。有1 日帶淡薄禮物，提登龍e5 頭毛kap 伊ka7 伊鉸起--來e5 兩粒銅鈕仔，用綢仔布ka7 伊包好勢，續用1 個kheh 仔ka7 伊te2-leh beh 提來hou7 in e5 父母。也伊替登龍賣hit 隻馬，kap ka7 伊款做伙，kap iau2 ti7 行李包裹內iau2-boe7 用去e5 錢，攏開清單款好勢，一五一十真明白beh 來算hou7 林長老。 \nTu2入門e5 時，外面e5 顧門e5 長工仔緊走來報。講有1 個人客生做真清秀，有禮貌e5 青年beh 來chhoe7 老頭家。林長老就出來，一下看若準真面熟，其實攏m7-bat 相見面，但是因為昆芳e5 面chhau3-tu-kham2 幾分有kap 登龍像款e5 所在，特別下kok 尖尖，目珠大大蕊，目眉真大choa7，身體真勇，加登龍兩歲，所以彷彿真相像。逐家握手相問姓名就坐落。昆芳就叫林長老做林叔父，伊也家己介紹是姓陳名昆芳。林長老就問伊今仔日來e5 要事。伊就講伊是令郎登龍e5 學兄，林長老一下聽見an2-ni顯明10分e5 親密，緊叫惠美捧茶來請哥哥e5 學友。惠美kap 嫂嫂bih ti7 客廳e5 屏後teh 偷聽話，tui3 屏縫看這個青年彷彿kap 阿哥beh 像面，所以覺得非常e5 愛慕。惠美緊走入去ka7 阿母講「媽媽，ti7 客廳1 個青年來探爸爸。Hit 個人e5 面足成阮哥哥，koh 講是阮哥哥e5 學友，也爸爸叫我來泡茶。」林長老娘一下聽見an2-ni ti7 灶腳teh 擘土豆，si7緊放leh，三步做兩步lap走來到廳nih，一下就走倚去，問林長老講這位先生bat 咱登龍是無？長老應是。長老娘taN頭詳細看昆芳，真正有影若惠美所講足成登龍e5 面，不過耳仔比登龍較大對，也較臭老淡薄。Tu2 teh"}
{"text": "講e5 時惠美捧茶來，就雙手捧hou7 昆芳，昆芳真客氣企起來也用雙手接茶。心內暗暗teh 想，實在是真sui2、伶俐，koh 活潑，禮儀端莊，tai7-toan7 e5 女子。一時企leh煞be7 記得koh 坐落去，目珠看惠美無nih。惠美看昆芳hiah-nih 注目teh 看伊，煞覺得真歹勢面煞chhih落去。M7-ku2 koh 一面也是真愛看這個青年e5 面，因為an2-choaN2 hiah 成阿哥e5 面，所以好膽koh giah8頭用目尾ka7 伊看覓無扑算hit 個青年iau2 是目珠無nih 目，無轉lun5 e5 teh 看伊，hit 時惠美煞見笑面紅，面發出燒hong7嘴bun2 笑，就an2-ni 越tui3 屏後入去，koh kap in 阿嫂企ti7 hia聽話。昆芳看惠美面紅bun2 笑hit 時e5 心情真正有微妙be7 曉講e5 印象。林長老就koh 問講登龍e5 近況m7 知伊知抑無？昆芳才老實ka7 伊講，伊就是kap 登龍做伙去做隊商e5 朋友。Boe7出發前摃電來hou7 登龍e5 就是伊。 \n屏後兩兄嫂小姑一下聽an2-ni 講be7 記得一切，就an2-ni chong5出來企ti7 媽媽e5 後面，用目珠金金siong3 昆芳e5 面。後來長老就問講你倒來但是登龍thai2無倒來？昆芳一時煞be7 曉應因為看堂上兩位父母chiah老，也登龍e5 太太腹肚hiah大e5，就aN3 頭吐一下大khui3。細細聲講「登龍君已經過身lah，」hit 個聲音真細，聲尾會chhoah。林長老聽一下放聲大哭。長老娘自an2-ni 哭一句「我苦ah，」就恬恬lek落去。惠美也哭到be7 轉聲，雪梅自an2-ni un ti7 塗腳面仆ti7 壁nih，聲聲句句「阿夫ah！我今beh 怎樣ah？阿夫ah！我今beh 怎樣ah！！」較唸也是這"}
{"text": "句，因為伊意識前途萬事休矣。一切e5 光明、幸福、甜蜜、美滿、理想e5 家庭已經粉碎去lah。Ah！伊腹肚底e5 子無父lah。M7-bat 老父e5 子你是何等e5 可憐ah？Ah！燦爛e5 青春無去lah，一切e5 一切烏暗lah。我e5 鏡臺，我e5 新娘衫，kap 所備辦e5 化妝品無路用lah。無所疼e5 thang 看顧我lah。「Ah！阿夫ah！今beh 怎樣ah！！」林長老看長老娘暈去緊緊將長老娘ka7 伊抱ti7 沙發長phong3 椅hou7 伊倒直直安靜。昆芳趕緊走tui3 後尾去上一poah8 冷水un3 面巾來鬥u3。惠美也peh起--來緊走去樓頂thin5一杯葡萄酒來，就用細茶匙ka7 伊灌。停一下仔就精神，看丈夫、惠美、昆芳攏ti7 身邊，雪梅看ta-ke an2-ni也peh起--來拭目屎來安慰ta-ke。一時煞那覺得一家團圓e5 款式。七延八延煞黃昏暗，昆芳也就相辭beh 倒去。但是林長老kap 長老娘攏極力ka7 伊挽留。Hit 暝昏就tiam3 ti7 in hia hou7 in請。食飽in 就家庭禮拜。逐家真憂悶，王牧師in 夫婦聽這個消息也來，koh 街仔內幾若個當職會友也來相安慰。煞若開追悼會。Ti7 hit個式中昆芳真詳細講起hit個經過，續將頭毛kap 鈕仔，kap 所有e5 錢，以及清單攏提出來hou7 in 看。逐家真憂悶，總是王牧師苦勸逐家著ti7 主來受安慰。逐家雖罔憂悶iau2-ku2 無過頭，就吟詩祈禱散會。 \n但是林長老，kap 長老娘深深感激昆芳e5 好意，koh 做人忠厚，所以煞有這個緣，那準愛認伊做義子e5 款，總是m7 敢隨便開嘴，就直直ka7 伊留，但是惠美看父母e5 好意，koh 看昆芳e5 款自然也生起愛慕e5 心，所以當ti7 昆芳tiam3 ti7 in 兜e5 時，有那親像兄妹e5 親密。總"}
{"text": "是事事細膩，m7 敢hih-hiauh，特別咱是信主e5 人，所以真大方、慎重，有禮貌e5 相交陪，但是兩個青年逐家心內有一個講be7出e5 好感che 是事實。 \n4 \n昆芳ti7 林長老in 兜目一nih 煞toa3 五、六日，因為in 真歡喜伊tiam3 leh。昆芳tiam3 了也真有趣味，因為有惠美thang 做伴講話。In 也真信用伊，所以in 兩個青年定chhoa7 出chhoa7 入。有時去山nih 挽百合花。有時去溪仔釣魚，宛如兄妹e5 親密。但是in 兩人e5 心境無tu2-tu2像款。1 個是teh 想較遠較深e5 代誌，是有意的e5 交陪。1 個是為思念哥哥，是純潔e5 友誼na7-tiaN7。拜六lah，昆芳就想beh 倒去就kap in 相辭。無扑算林長老娘煞koh 想起登龍來悲傷，為著an2-ni逐家煞koh 強留伊明仔日逐家thang 做伙去禮拜。昆芳看in e5 親切，就koh tiam3 leh。明仔日逐家就chhoa7-chhoa7 去禮拜。兩兄嫂小姑負擔教幼稚科。阿嫂彈琴，惠美chhoa7 學生遊戲唱歌。無1 項無m7 深深引起昆芳to-tai7 e5 注意kap 思念。禮拜煞逐家圍倚來ka7 長老娘哀傷安慰。其實chiah e5 事是加添做老母e5 人e5 傷心，一時長老娘心臟煞koh 無力beh 倒落去。大概是人圍siuN濟，也講siuN濟話，koh 真傷心。雪梅kap 惠美看媽媽面轉色直直beh be7 顧得，緊ka7 伊chhah入去牧師e5 房歇睏。後來不止較爽快才hou7 惠美kap 昆芳一人thiaN7 一爿，勻勻仔行倒去。拜堂ti7 街仔頭，林長老in 厝較ti7 街仔尾，chiam2 然有幾若百步e5 遠。一人thiaN7 一爿煞親像真正e5 兄妹e5 感覺。老長老kap 新婦雪梅toe3 ti7身邊慢慢行到厝。逐家"}
{"text": "真受安慰。Tui3 an2-ni昆芳又koh 加tiam3 hia 幾若日。 \n有1 日決定明仔日beh 倒去，就koh 做伙去挽百合花，到ti7 山nih e5 大樹腳，有1 塊大石清氣清氣，昆芳就將伊家己e5 手巾仔thi2 開chhu ti7 石頭頂，牽惠美e5 手請伊坐。惠美就坐，伊家己也坐ti7 惠美e5 身邊。顯出萬分e5 親切笑容e5 面對惠美講「惠美小姐，我對你真失禮，我想beh 對你講1 句話，但是真躊躇講攏be7 出--來，m7 知… m7 知… ？」惠美看伊吞吞吐吐i-ni ng3-nngh8，就好意ka7 伊講「Beh thai2有甚物失禮，你來，阮真受安慰，真歡喜你e5 幫忙，阮應該ka7 你說謝，那你有失禮e5 所在。」「M7 是an2-ni lah，是我這時beh ka7 你講1句話，對你較失禮，我是向望你m7-thang 受氣。」「Be7-be7，請你講，無論你講甚物我都be7 受氣，請你安心。」Tui3 an2-ni昆芳就真安心，牽惠美e5 手起來chim，也ka7 伊講「惠妹妹我實在真疼你，我向望會得永遠疼--你…」惠美聽這句話心忽然感覺真緊張，但是無即時應--伊，就aN3 腰用指頭仔畫ti7 塗腳e5 塗砂頂，畫一尾魚，昆芳看hit個魚e5 圖，心真歡喜，伊e5 意思是講惠美in2--伊，表示兩人相得意是親像魚得著水e5 歡喜。其實m7 是，但是昆芳無明hit個意思，就koh 直直講真濟好意e5 話。致到惠美不得已就koh aN3 腰用指頭仔畫十字架e5 記號。Hit 時伊才忽然曉悟，知惠美畫「魚」、畫「十字架」攏是表現伊是基督徒。無隨便beh kap 未信者結婚。但是昆芳e5 心是真切e5 求愛。姑不chiong 惠美就theng5身起--來用真嚴肅大方e5 款式，老老實實ka7 伊講。 \n「昆芳哥，真多謝你e5 好意。但是你我e5"}
{"text": "交陪我是尊敬你做我e5 哥哥e5 學兄，感謝你過去對阮阿哥e5 好意。若是較深e5 事，這時我無teh 想。 \n1、我是一個山內e5 查某囡仔，我m7敢想甚物，我知我be7 kham-tit。 \n2、論較深e5 事，我著尊重父母。我e5 父母未同意e5 以前，我be7 得先kap 你約束甚物。 \n3、有1 項為難e5 事，就是阮是基督徒。你、我信仰步調無一致，將來為這個事穩當有艱苦。 \n所以我請昆芳哥深想。我想咱e5 親密，到ti7 友誼e5 程度就好。我也歡喜你安慰我e5 父母，所以深深ka7 你說謝。\n昆芳看著惠美e5 大方、貞潔一發感服。續感覺beh 挽sui2 e5 玫瑰m7 是隨便可欺，有伊利利 e5 刺。M7-na7 m7 敢受氣續一發顯明伊e5 殷懃，好意來kou-chiaN5 惠美。Ti7 無意e5中間，忽然抱惠美來chim--伊。惠美真受氣就an2-ni 企起--來，恬恬越倒去。倒去到厝入去房nih門關leh，仆ti7 伊平時teh 讀冊寫字e5 桌仔流目屎。伊e5 心真艱苦，家己檢點伊e5 行為，大概是tui3 siuN思念哥哥，心無聊空虛，忽然得著異性男朋友，親像兄哥e5 款式，就煞失落謹慎，無客氣e5 行動，扑算是tui3 an2-ni e5 受誤會。今年惠美是21歲，昆芳是27歲，大家未娶、未嫁。兩個青年做伙，無受管束，彷彿無疑誤e5 時，就安靜親像調皮e5 作孽囡仔偷走入去心房nih，既然hou7 伊偷走入--去，真正是oh得趕出去。惠美深深痛悔伊家己做信主e5 女子，無夠額謹慎來受男朋友e5 誤會。伊家己自責，也感覺受真大e5 侮辱。 \n昆芳受施愛（愛情beh hou7--人）e5 拒絕，一時感覺無名火大toh8。M7 知受氣an2-choaN2，煞自暴自棄e5 款式，企tiam3 hia憨憨看惠美走落山無相辭做伊去e5 背影、後姿。Ti7 疼"}
{"text": "e5 內面看甚物、聽甚物都sui2。一心氣惠美做伊去，一心煞感佩惠美e5 人格e5 高潔、有志氣。對父母有孝，對宗教忠實。對友誼愛，kap戀愛有分明，神聖不可侵犯。想來想去，koh 是來人兜做人客，煞m7 敢受氣。總是真敗興，真失意，家己1 個無聊無聊tui3 山頂勻勻仔tong7 落--來。煞無挽花，本是想挽淡薄倒去thang 送朋友，今連頭tu2仔ti7 路nih beh 來kap惠美做伙挽e5 幾蕊仔也拆拆歹hiat-kak8 tiam3 路邊。倒去到林長老兜真無意。趖去客廳家己一個恬恬坐，真歹勢提新聞om 面，那準睏去e5 款式。 \nHit 暗食飯惠美也覺得真歹勢，因為tui3 來咱兜e5 人客，hiah 好意ka7 人留，拒絕e5 時m7 知表演了會siuN過火抑be7？M7-ku2 是出tui3 無邪天真e5 本心。心家己自信是tioh8。因為純潔、正經的確m7-thang kap俗化、差不多、馬馬虎虎相混雜。總是人客iau2 ti7 咱兜，也是ai3表示好意。昆芳看惠美ti7 食暗頓平然表示好意，就真受安慰。隔早起就相辭倒去。An2-ni 頭尾tiam3 林長老兜倚誠十日。林長老一家也果然大大受安慰。 \n講昆芳都是大學畢業，koh 相當e5 家庭。家己事業也成功，an2-choaN2 會到27歲iau2 未娶，che 是一個真深e5 原因，無講lin2 攏m7 知。原因是昆芳e5 老父早時做官世家底，但是可惜早死。老母是一個武官真有勢力e5 將軍團長e5 小妹。丈夫死了就守清寡，只有守這個昆芳，是金--e5、銀--e5、寶貝ni-ni，那準芋葉捧珍珠來守這個子。也自細為昆芳io 一個新婦仔。M7 是為無錢來io，是為愛有伴，愛一對子較鬧熱。這個新婦仔也是相當e5 門風e5 千金，大家是世交e5 朋友。到大漢也有去讀女子高中。生做也是真sui2，真有ta-ke緣"}
{"text": "。出世就是拜佛仔人，ta-ke是熱心e5 菜姑，所以跟隨ta-ke燒香唸經、拜佛逐項都真慣勢。菜友來往也會煮菜桌。常常跟ta-ke去隨香。年節炊粿縛粽、孝門口、辦牲禮、奠酒、跋杯ku3 你講件件都會。一發得ta-ke疼。今年26歲lah，自幾若年前in ta-ke就beh ka7 伊做大人，但是m7知an2-choaN2會無昆芳e5緣。新婦仔e5名姓李名秀春，去hou7看命仔看，ka7 伊拆字數講「李」，李是李仔，桃李不言下自成畦，意思是講桃仔、李仔到時若熟m7 免呼叫，人自然會來親近，下面無路也會變有路。「秀」是秀氣，出類拔萃，獨出無人會得kap伊比謂之「秀」。「春」是春天，萬物都顯出榮顯，puh 芽吐iN2 茂盛，春年年chhun，萬年都是春。所以李秀春這個查某囡仔是足好命。在家蔭父母、出門蔭翁婿、lian7 子孫。陳--家會發財都是tui3 這個查某囡仔e5 所致。Koh 是kap ta-ke同心唸經、禮佛才有今仔日陳家e5 紅運。Ta-ke一發疼--伊，用千方百計教伊著an2-choaN2 來討好昆芳。但是無論an2-choaN2 做昆芳都無心適，人若來報親情in 老母逐個都ka7 人辭，有e5 hou7 伊現消毒，所以煞無人敢去講親情，1年過1年，昆芳會去外國做隊商原因也是為著an2-ni，都無愛tiam3 厝nih kap秀春相見面。這層事是這個家庭真大e5 癌。這擺昆芳家己發見著伊心愛e5 女朋友，實在是放be7離。但是惠美堅持信仰，照看這個親情是有相當e5 困難。昆芳倒去即時寫批來求親。"}
{"text": "21 \n刑事科長蔡先生所chhoa7入--來hit兩個女子原來m7 是別人，一個就是惠美，一個就是tui3 in 後頭kah--來e5 差用素蘭。昆芳看一下大驚，tui3 伊忽然e5 錯覺，kap精神e5 興奮，會感覺是惠美e5幽靈出現。一時 tui3牽伊入--來e5 庭丁攬tiau5 tiau5真驚，直直喝救人，beh piaN3出去。Hit個款式實在看了真可憐。原來昆芳是一個面白白下kok 尖尖神經質e5 人。所以真多情，而且真快興奮e5 人。惠美看伊an2-ni心也是m7 甘，才行倚去。Ka7 伊叫「阿夫ah！M7 免驚真正是我ne7。惠美iau2 活teh ne7。」昆芳認見是惠美e5 聲，心頭才定，越倒轉來跪落去攬惠美e5 腳直直求惠美赦免。惠美也哮，素蘭也哮，就aN3落去雙手ka7 伊扶起來，「m7 免驚，m7 免煩惱，阮攏勇勇ti7-teh。」就ka7 伊鬥插起-來。判官叫伊請企tiam3 邊仔，就叫惠美來問。 \n先問人名，自訴年齡、職業，後來提身份證起來對攏無錯。就叫伊咒誓無講白賊話，就咒誓。判官命令書記詳細寫伊e5 口供看到底是怎樣？惠美就講： \n「12月初2暗，昆芳kap秀春、美珠去賽花樓。我乘in 無ti7-teh e5 機會就chhoa7 素蘭去蓮花池邊祈禱。因為我平日常受虐待。」講到chia 就lek8 伊e5 手ng2，kap褲腳hou7 判官，看身軀chat-chat 烏。就koh 繼續講。「Hit 暗tng in 無ti7-teh 就去池邊祈禱。早我也bat 去hit 祈禱。我攏無存心beh 自殺。我深信上帝teh 照顧。我大向望救主beh 救我e5 家庭，hou7 丈夫會回頭，hou7 家庭會和平。我m7-bat 想beh 報甚物人e5 冤。我自認我是百合花開ti7 刺phe3仔e5 內面。我hit 時那祈禱那哮，in 3個行倚來我e5 心"}
{"text": "真憂悶，忍be7 tiau5直直哮。丈夫倚來罵我，我就tui3 腳ka7 伊攬teh。起頭無hiah 倚池邊，hou7 伊拖行幾若步就真倚池邊。因為暗暗，所以我m7 知危險，直直哮ka7 伊攬tiau5 leh。後來伊就chhoh 歹嘴ka7 我cham3去，我自an2-ni tng3-lap8 坐，倒siang3-hiaN3，一手jih8 ti7 塗nih，一手jih8 著水。若ka7 我拖iau2 會起來，總是hit 時iau2 有一個別人贊腳ka7 我踢落去。我tu2 beh 先倒起來，伊tu2踢來。我e5 手khiu2 著伊e5 鞋尖尾。我著一項物，tui3 伊e5 鞋lut ti7 我手nih 。我一時也m7 知是甚物物。哀一聲我自an2-ni 跋落去。我m7 知昆芳有aN3 落來sa，也無聽人講甚物。我沈落去食水。」 \n判官就越過來問素蘭，看素蘭hit 陣知影無？素蘭就應講「Hit個情形我攏知。我看in 3個來，我緊走去bih ti7 大樹後。阮阿官昆芳beh ka7 伊摸起來。秀春直直chaN5 嘴講m7 免。講『寒寒--人，你也lim 酒醉醉，koh 略仔hou7 伊冷著--leh，mai3-nou3。』講死都死lah，kin-tu2明仔載才來kou ma7是相像。講昆芳，你都罵講beh 死就死落去，免定teh 交纏。今ka7 伊準做自殺跳水ma7無人知，也無人看見，直直叫伊m7 免kou。Tui3 an2-ni 3個就行倒去。」 \n判官就koh問惠美後來an2-choaN2？惠美就koh講：「跋落去食水，佳哉感謝上帝hou7 我koh liong3起來。佳哉邊仔有一隻菱角船仔，因為魚池底有蓮花，也有菱角。所以有做一隻船仔ti7 hia，平時thang 挽菱角，抑是挽蓮花、採蓮子。有時月光thang ti7 hia 坐船仔。我倒liong3起來e5 時無扑算"}
{"text": "hou7 我khiN5 著菱角船仔，我就khiN5 ti7 船邊，無力、無勢面thang peh上船。Kan-ta khiN5 ti7 船邊。後來in 3個就倒去lah。」 \n判官問講：「Hit時你thai2 無喝救人？」惠美應講：「Hit時我e5 心境是真看破，真了然。暝日受人虐待，到chia koh hou7 人用惡意謀殺。我想丈夫伊是無惡意。因為伊m7 知我已經beh 跋落池。是贊腳cham3 我落去hit個查某人是惡意。」 \n判官：「你哪會知贊腳cham3 你落去e5 人是查某人？」 \n惠美：「我有giu2 著伊e5 鞋尖，tui3 鞋尖有hou7 我giu2 一項物，lut ti7 我e5 手nih 。」 \n判官：「Hit項物是甚物？這時iau2 有ti7-teh 抑無？」 \n惠美：「有」就tui3 伊e5 衫仔袋jim5--出來，交hou7 掌庭e5 人。提hou7 判官看。 \n判官：「Che 是甚物？」 \n惠美：「Che 是秀春平時tio3連ti7 伊e5跳舞鞋e5 鞋尖，是烏色，te7-chau2皮e5 懸屐仔鞋，是一蕊皮做e5 花。花心是金--e5，有入昆芳e5 像。Che 是現時最流行e5 鞋。用伊e5 愛人e5 像入ti7 花nih，抑是入ti7 桃仔型（心型）e5 金仔來tio3 ti7 鞋尖。An2-ni 伊cham3--來，tu2 hou7 我giu2 著，lut ti7 我手nih 。」 \n判官：「Koh 去你an2-choaN2 會得起來？」 \n惠美：「In 攏走了e5 時，素蘭緊走出來，用船篙仔hou7 我giu2。我一手 khi5 船仔，一手giu2 船篙仔（撐船e5 竹篙仔），素蘭盡力ka7 我拖起來。」 \n判官：「素蘭你一個an2-choaN2 拖有法？」 \n素蘭：「Hit時真出力。因為是驚，chhun5死e 出力。Koh 我e5"}
{"text": "腳keng ti7 大石頭，船仔kap人攏浮浮，所以感覺較快giu2 e5 款。免一下仔就hou7 我giu2 上岸。」 \n判官：「上岸了啥事無緊倒去？」 \n惠美：「我e5 心已經想倒去無甚物路用。In 3個既然同心beh 虐待我。甚至ai3我死，an2-ni 我想倒去無意思。所以就決心逃走。」 \n判官：「走去佗位？」 \n惠美：「昆芳倒去隔真久才giah8火來chhio7，用船篙仔la7。Hit時伊未來，素蘭已經倒去hiahN我e5 衫kap提錢來，阮兩個就換衫bih ti7 池邊e5 大樹後。到伊la7 無倒去。阮兩個就tui3 後尾門溜出去，走去bih ti7 一個tu2好e 所在。隔天光透早3點e5 車就去上海。」 \n判官：「素蘭你倒去hiahN 衫提錢e5 時，in 3個teh 創甚物，an2-choaN2 無緊來救？」 \n素蘭：「昆芳beh 緊giah8火來，in 兩e5 ka7 伊阻當。秀春ka7 伊搶燈，pun5-hoa 火。Kap 伊冤家，m7 hou7 伊來。兩個相罵，後來秀春hou7 昆芳sai 嘴phoe2，哭。自an2-ni kap美珠tiuN 去睏，m7 chhap 昆芳。我無掛ka7 in 看到尾，緊提衫來hou7 阮阿娘換。」 \n判官：「到上海去tiam3 甚物人兜？」 \n惠美：「去tiam3 阮e5 姨表兄哥e5 兜。伊姓許，是ti7 上海聖約翰大學e5 附屬病院做醫生。」 \n判官：「你知昆芳ti7 上海bat去hit 間病院入院抑無？」 \n惠美：「知。」 \n判官：「An2-choaN2你會知？」 \n惠美：「我e5 阿哥許先生是內科醫，伊來hou7 我e5 阿哥看。入院ti7 頭等第二號室。我e5 阿哥tui3 病院倒來有teh ka7 我講。我也半信半疑，hit 暗去ka7 伊看。」 \n判官：「去ka7 伊看，an2-choaN2 伊本人會"}
{"text": "m7 知？」 \n惠美：「伊hit 暗teh 哭，跪落祈禱反悔，後來beh 倚來窗仔門kiN 提面布拭目屎，hit 時伊有看我e5 人影ti7 外面。伊開聲叫，開門jiok出來，我走ti7 暗暗e5 草埔仔。Hit 暝月暗so、暗so，伊踢著石頭仆落去。起腦貧血，我越倒轉--來kap顧暝當值e5 護士ka7 伊扛入去病房。Hit 時伊m7 知人。」 \n昆芳聽到chia 目屎四lam5-sui5，哭be7 出聲。 \n判官：「昆芳果然是an2-ni 抑m7 是？」 \n昆芳：「是。我ti7 hia 果然彷彿有看惠美ti7 病房e5 後面窗仔外。我jiok出來有看一個婦人人teh 走。總是我著tak跋落去，了後e5 事情我m7 知。」 \n判官：「惠美，既然是an2-ni，你ti7 病院怎樣m7 kap伊相認？」 \n惠美：「Hit 時我e5 心無便。因為我m7 知伊tu2-tu2反悔到甚物款，也相認後，倒去koh kap hiah-e5 細姨做伙生活也是無路用。所以心提輾轉，koh等候koh來e5 機會。」 \n判官：「這時你an2-choaN2 會來ti7 chia ？」 \n惠美：「我tui3 上海中央報看著美珠e5 事件。也看著昆芳被扣留，被u5審，送落來漳州縣城地方法院beh ti7 chia 檢證公判，ti7 新聞攏知影，所以我就倒轉來chia。」 \n判官：「Cha 昏來法庭嚷e5 人是你抑m7 是？」 \n惠美：「M7 是，是素蘭。」 \n判官：「素蘭你cha 昏有來法庭抑無？」 \n素蘭：「有。我出來買菜，聽人講beh 公判『蓮花池事件』，我就越來看。我看了有冤枉我就嚷出來。本我想beh 講，都hou7 人趕出去。」判官：「你an2-choaN2 無來手續做證人？」 \n素蘭：「我be7 曉，m7-bat 著怎樣。」 \n判官：「趕你出去，你tui3 佗位去？」 \n素蘭：「我緊走去ka"}
{"text": "7 阮阿娘惠美講。」 \n判官：「惠美你聽了thai2 無緊來？」 \n惠美：「我有來，都已經散庭lah，所以越倒轉去。到早起探聽蔡先生iau2 ti7 chia，才來chhoe7 蔡先生。因為tui3 新聞看著，知這個案件是伊專案查辦，所以才去chhoe7 伊，請伊chhoa7 阮來。」 \n判官將秀春偽造e5 惠美自殺e5 遺言狀，kap秀春鞋尖e5 花，kap秀春e5 綢手巾攏提hou7 昆芳，kap惠美，素蘭in 認。才知這個謀殺事件e5 主角完全是出對秀春，昆芳攏無關係。」 \nAn2-ni 到chia。 \n案件攏審理明白終結。就宣判hit個主文親像下面： \n「論漳州城蓮花池事件。謀害林惠美e5 事，kap陳昆芳無關係，依法判決無罪。」 \n事實：論這層事件e5 主犯是李秀春。但是幸得林惠美遇救無死。就變做殺人未遂罪。M7-ku2 李秀春畏罪已經自殺。所以決定本案件m7 koh 追究，自an2-ni 終結。 \n22 \n翁某tui3 an2-ni koh 團圓。Hit個歡喜講be7 盡。煞be7 記得是ti7 法庭兩個攬teh 哮得真淒慘，女婢素蘭也企ti7 身邊目屎hou3 m7 開。來ti7 法庭看公判e5 親家、親姆王牧師，牧師娘，kap兄嫂雪梅也攏圍倚來大家哮，一時悲喜萬感交集，特別雪梅走倚來tui3 小姑惠美e5 手牽leh，叫一聲「阿姑」目屎hou3 m7 開，哮be7 出聲，心內一時想著家己歹境遇丈夫死，ta-ke koaN也死，小姑也chiah 歹境遇，停真久才哮出聲。一時聽眾 看著這個情景，也kap in 相kap流目屎，甚至kap in 相kap開聲哮到 chhngh-chhngh 叫e5 人也be7 少。這時法庭真亂，庭長喝大家安靜，命令庭丁叫大家退庭。 \nTui3 an2-ni 王牧師就chhoa7 in 坐小包車先倒去拜堂hioh 睏。大家入拜堂廳t"}
{"text": "i7 hia 相kap吟詩，感謝上帝過去e5 照顧。特別昆芳kap惠美兩個koh 相牽到講臺前大家跪落ti7上帝e5 面前，再反省，koh 一擺想著結婚當時e5 立誓，hit 當時老母林長老娘iau2 ti7 身邊，kap早時未結婚前相疼e5 交陪。Be7 禁得兩個跪落相向來流目屎，對上帝大大懺悔。特別昆芳哮到鼻流瀾滴。對惠美深深認伊e5 過失，hit個態度真正謙卑，詞真情切。一時惠美受伊真情反悔e5 感動，也無koh 有第二句thang 講。只有講「願主赦免，因為你m7 知你e5 所做。Tui3 chia 起望夫君真心反悔，同心相kap服事主，就我所受e5 艱苦是真有價值。」昆芳聽惠美e5 應答一發感覺見笑。 \n王牧師kap牧師娘就用tu2好e5 話安慰in。後來牧師用手hoaN7 in e5 頭殼替in 祈禱。求主祝福in e5 前途。 \nTui3 chia 宛然再新結婚來新出發。大家才受安慰。Tui3 hit時以後新生活e5 歡喜講未盡。就倒去將一切整理，然後搬去tiam3 士隆。Ti7 hia 重新起厝。昆芳熱心信主領洗禮入聖會，真正改頭換面做新e5 家庭。惠美無khioh恨盡心疼秀春所留e5 細子榮宗，若準親生--e5。以後就ti7 教會e5 身邊，一爿原有附設e5 診療所，in ti7 koh 一爿創設一間幼稚園ka7 伊號名做「惠慈幼稚園」來紀念死去e5 查某子「M7-tihN8-a2」。惠美本身做園長。每日夫婦歡歡喜喜盡心服事上帝，疼教會來奉事人。Tui3 an2-ni家庭koh 一擺充滿詩歌、祈禱、讀聖經e5 聲。 \nAh！Thang 可憐「刺仔內e5 百合花」，你e5 境遇thai2 會苦到an2-ni leh！佳哉你有死守好e5 信仰，盡心疼主到尾，就上帝為著你開路。救主果然救你。今願主祝福聽lin2 e5 祈禱，hou7 lin2 此去會得享受夫婦美"}
{"text": "滿甜蜜e5 家庭到永遠。阿嫂雪梅做教會醫館e5 護士，細子如隆，如梅也乖乖漸漸大漢。惠美得主恩典也koh 生子，查某子一家大團圓。 \n（完） \nA. D. 1954. 3. 15. <BR>寫ti7 二林教會 <BR>牧師館書齋e5 東窗。\n作者序言 \nTi7 今年 A. D. 1954年8月間ti7 溪湖教會有開中中青年部主催e5 青年團契夏令會。Hit時青年部有請小弟講演一個專題叫做「甜蜜e5 家庭」。我無細膩有講演約4點鐘久。無扑算得著大家e5 歡迎。後來我有出一個專題hou7 in討論約有120個會員kap 30個旁聽者共約150人，分做幾若組真熱心來討論hit個問題。今有將hit個討論e5 結果來囥ti7 後面做附錄。 \nHit個討論e5 題目是「戀愛」。分做幾若項來討論。 \n1. 戀愛是甚物？ \n2. 戀愛是thang 抑 m7-thang ？ \n3. 著tui3甚物時起才thang 戀愛？ \n4. 戀愛kap亂ai3有甚物分別？ \n5. 戀愛kap結婚有甚物關要？ \n大家真熱心來討論。聽講演e5 時大家也真熱心。直直請講師著koh 接續講。大家掠做真要緊e5 教示。可惜為著時間e5 制限be7會。Tui3 an2-ni 青年部感覺有將教育部所刊載ti7 幼葉e5 宗教小說〈刺仔內e5 百合花〉來出版e5 必要。因為所講「甜蜜e5 家庭」是hit個小說e5 一小部分。Tui3 an2-ni 青年部，kap教育部就參詳用兩部e5 名義來共同出版。 \n總是小弟m7是小說家，也m7是文學家。是一個排ti7 尾溜卑微e5 奴僕。不過有所感，koh ti7祈禱中得著我所疼e5 天父上帝恩典。也是因為伊有深深疼我就引chhoa7我寫chiah-e5。穩當有濟濟無夠額e5所在，che是tui3我e5 愚憨、無老練。所以請lin2無細膩ka7我指正鞭韃。 \n寫這幾句用12萬分e"}
{"text": "5敬意ka7疼我、幫贊我出版這本冊，kap寫序文e5 先輩說謝。續ka7列位讀者請安。向望主祝福lin2康樂。 \n小弟賴仁聲自序 \n寫ti7二林教會牧師樓e5書齋A. D. 1954年11月8日"}
{"text": "7 \n四、戀愛kap結婚。 \n1、甚物叫做「戀愛」？ \n婚姻是上帝所配合，男大ai3娶、女大ai3嫁，tui3 an2-ni 才會成家成室。男女結婚既然是人生必然e5 事，逐人看做應該盡e5人倫，（除身體破siuN3，kap特別有所感，m7嫁 m7娶e5人以外）。若是an2-ni 戀愛就怎樣？ \n「戀愛」這句話封建思想e5 人聽了真愛笑、真看輕，甚至有人想做真見笑，有e5 煞想做不應該講，是罪惡。實在是大錯誤。大概是因為人無明白戀愛是甚物才an2-ni。其實戀愛che 是夫婦異性e5 中間必然著有e5 事；若無，夫婦e5 關係是be7 得thang 成立。 \n咱若讀創世紀第2章，咱有讀著婦人人是tui3 查甫人出。亞當講「這個是我骨內e5 骨，肉內e5 肉，beh 稱做查某人，因為伊是tui3 查甫人提出。」總是後代e5 查甫人是tui3 查某人出。An2-ni 夫婦本是一體，女tui3 男出、男tui3 女出，是不可分離e5 一體。An2-ni 你叫伊be7 相戀be7 相愛；抑是講m7-thang 相戀m7-thang 相愛che 是顛倒逆性。那親像吸鐵你叫伊mai3 吸鐵，che 是不可能；抑是叫指南針m7-thang 比南爿，che 也是真為難e5 事。親像an2-ni你叫女 m7-thang 戀男，男m7-thang 愛女，che 也是真逆自然e5 天性。照米國性e5 學者（性學）e5 研究嬰仔就有性e5 意識，差不多tui3 兩、三歲起就真明顯。色kap食che 是人e5 自然天性。Tui3 性e5 問題男--e5 代先發達，…，到40偌歲e5 時… 卻也有持續… 女--e5 …，總是beh … 後來到…就厭sian7去。女--e5 tui3 性慾e5 要求有週期性就是…e5 時。就是為著傳種來… 男--e5 m7 是，男--e5 是真放肆，隨隨便便看著甚物，聽"}
{"text": "見，…就動起慾性。女--e5 疼丈夫是真闊，就是tui3 濟濟方面來疼丈夫。男--e5 疼女--e5，是將…要求做中心，…若be7 和，無稱意，逐項都亂了了。女--e5 tui3 這項較有吞忍，若自頭無嫁，mai3 扑醒--伊，一生可以做姑娘，卻有時心性會變較急，tui3 身體無甚物到偌大e5 影響。男--e5 較oh忍，因為tui3 男性…，自然會要求…，若m7 是真慎重、自制，就ai3跋倒，人格e5 修養就是在ti7 chia。 \nTui3 an2-ni ka7 伊看，tui3 生理學上e5 立場男女兩個異性，相求愛、求合che 也是真自然；tui3 an2-ni 美滿e5 人生，良好e5 家庭成立，種族得著流傳。所以聖經講： \n「你beh艱苦生子，你beh戀慕你e5丈夫，伊beh管轄你。」（創3：16） \n「An2-ni 丈夫著疼伊e5 婦人人親像家己e5 身體。疼家己e5 婦人人就是疼家己。」（以弗所 5：28） \n著相疼到甚物程度？著疼到互相獻出家己e5 性命來結合成做一體盡一生。但是男著重義，女著重節。怎樣an2-ni 講？咱來先講「戀愛」是甚物？ \n「戀」是戀慕；「愛」是疼惜，就是婦人人戀慕伊e5 丈夫，查甫人疼惜伊e5 婦人人。An2-ni 叫做戀愛。戀愛著有兩個男女異性才會成立。Kan-ta一個be7 成立，也兩個若攏同性就是平平查甫--e5，平平查某--e5，an2-ni 是同性愛，是變態e5 愛，m7 是戀愛。 \nKoh 戀愛m7-na7 是著有男、女兩個異性才會成立，koh 著有靈、肉e5 一致才會成立。 \n可比chia 有兩個男、女異性做真好e5 朋友來交陪，hit個親密有poaN5過平常e5 親密。總是m7-bat 有肉體e5 關係，到尾kiam2-chhai2 認做兄、妹，an2-ni 也是猶原是友誼的e5 交陪，友誼的e5 相疼。Be7 th"}
{"text": "ang 講in 兩人有戀愛。 \nKoh可比chia 有兩個男、女異性，in 有同床，總是in e5 心m7 是出tui3 相疼，…，抑是ti7 花街柳巷e5 賣笑。雖然有肉體e5 一致，精神疼心無一致，an2-ni 也m7 是戀愛。 \n真e5 戀愛是精神、肉體攏總一致，最好就是靈命，就是信仰也一致。Che 是咱信者，kap世俗人e5 分別。親像一個金爐有三支腳tu2-leh。M7-na7 人kap人koh tiam3 ti7 神，神e5 疼貫串ti7 人kap人e5 中間來成立。這款e5 夫婦愛就真正會永遠堅固。 \n今戀愛既然是an2-ni：「M7 是夫婦e5 中間就無戀愛thang 講抑m7 是？」「是。」青年人未娶、未嫁就相戀愛，che 是錯誤抑m7 是？是。Kiam2-chhai2 是poaN5過友誼愛，來入ti7 異性e5 求愛階段。總是m7-thang 講是戀愛，hit 個交陪的確著止於禮、無邪。但是到這個程度著注意。 \n男女異性起頭相bat。 \n捷捷接觸就tui3 相bat 生起感情友愛。 \nTui3 友愛就生出相幫贊、相奉事。 \n到chia 是友情、友誼e5 交陪。 \n後來生起一款不可思議e5 愛e5 吸引力，那接近就變做情投意合。 \n若相見真歡喜，較久無相見真心悶。真欣慕緊愛koh 相見，chhoe7 機會、做機會，三彎兩轉ai3相見。見著真歡喜，m7 甘分開，恨相見siuN慢、恨分開siuN緊。相見e5 時心歡喜、心chhiang2、面紅，甚至會那準發熱；beh 分開煞憂悶煞哮。若到這個程度已經m7 是簡單e5 友誼愛。就是通俗叫做「戀愛」。到chia 著注意。著堅決，著深想、著祈禱。若深深想了著ka7 父母講，或者tui3 長輩e5 知己來參詳。若知這個事無合，就著緊張。也m7-thang 無講，無講就驚了會變做私通、姦淫。 \n人應該著有次序，無次序亂來"}
{"text": "，an2-ni 是「亂愛」亂亂愛，m7 是戀愛。有時tui3 ti7無定性煞變做三角戀愛。就是一個女siang7 一時愛兩個男；抑是一個男siang7 一時愛兩個女；抑是亂亂chhap。Che 攏是tui3 愛情e5 無謹慎俗賣e5 所致。土話講引起「猴咬猴」，抑是相chhoa7 去死，che 攏是真大e5 錯誤。做青年的確m7-thang 陷落ti7 無次序e5 所謂之「邪戀」。做父母e5 m7 是禁止男女e5 交誼，是愛ka7 伊善導。替in chhoe7 好e5 同伴，咱著做序細e5 領導者，in 是親像在場teh 競技e5 人，咱tiam3 邊仔看，替in 鬥想，an2-choaN2 才會走ti7 四正e5 路。 \n優勝劣敗，揀頭對che 也是一項優勝劣敗e5 競爭。爭贏--e5 就先嫁，競爭贏--e5 就先娶。有e5 落場亂chong5，特別翁某是親像兩人縛三腳e5 鬥走，一旦揀m7著kaN5，走了腳步be7 和，走走仆仆落去，有e5 煞phui3面走無到尾就thau2 開，一人溜一路。Che 是真失敗thang 見笑e5 運動員。半路離婚也是an2-ni。 \n親愛e5 青年兄弟，lin2 對女性若m7 是有按算beh 娶伊做某。M7-thang siuN親密，著ti7 友誼e5 所在停步。親愛e5 青年姊妹小姐。Lin2 若無按算beh 將某君做你e5 丈夫，你m7-thang kap男性siuN親密。著ti7 友誼e5 位停步，koh 進去你就大克虧。 \n小姐你是企ti7 「承受」e5 立場，男--e5 偷食，了後嘴拭拭leh，teN3 m7 知。你--neh，你寶貴e5 le2-choa2，處女e5 尊貴、榮光、誇口，thang 獻hou7 你e5 丈夫做寶貴榮譽e5 禮物失落lah。Kiam2-chhai2 為著an2-ni你e5 幸運攏總失落。無張持仔珠"}
{"text": "胎暗結，孽種puh 芽，你就真該死。 \n所以青年兄弟，青年姊妹著ti7 信仰nih 大大節制、謹慎咱e5 品德。M7 是夫、婦m7-thang 講戀愛。若交陪到ti7 poaN5過友誼著注意，著ka7 父母講，m7-thang 暗chiN7，無秩序。（異性之愛，發乎感情，應止於禮，禮者敬也，互相尊重人格，不亂為是）。 \n怎樣講男重義、女重節。耶穌在世e5 時，有人將現場行姦淫e5 人掠來見耶穌，看著怎樣辦？耶穌起頭m7-chhap，恬恬，民眾直直問，不得已伊就用手指頭仔寫字ti7 塗腳；koh 直直問姑不chiong 耶穌才開嘴來應。怎樣耶穌thai2 無真踴躍來chhap 這層代誌？因為這層事thang 講是墮落e5 人e5 自然性。若m7是重頭生，自覺著守矩，竟然聖潔。理對淫亂e5 人來講是枉然。Koh 講起--來也是見笑事。Koh 是無公道，因為淫亂m7 是一個會成立，的確ai3兩個。Kan-ta掠女--e5 來，男--e5 放伊去，che 是重男輕女。所以耶穌恬恬。耶穌e5 意思女--e5 著重節。 \n貞節是婦女e5 性命相像，若有貞節，不論伊是好額、散；gau5、han-ban7；老、少年；sui2、bai2；在室女、未嫁；嫁了做人e5 某、抑是老母；守寡、老婆lah 都是真寶貝。因為伊有守貞節。若無貞節伊是sui2 到那準月裡嫦娥，gau5 到會飛天都是hou7 人厭賤、臭物。伊會hou7 父母憂悶，會hou7 朋友看輕，會hou7 丈夫hiat-kak8，會hou7 子兒不孝--伊，會hou7 社會e5 人拒絕，phui3瀾。姊妹ah！你著記得你e5 寶貝就是守貞節。若失落貞節你就無值錢。 \n兄弟ah！男--e5 著守情義。M7-thang 無情無義。女性將伊第一寶貴e5 疼獻hou7 你，你chiah背--伊，無情背義，你實在比禽獸較死。（看粉鳥e5 愛情）"}
{"text": "。伊第一寶貝e5 肉體、心神、性命攏獻hou7 你。一生一世beh 交代你，你才koh 背--伊，hou7 女性失落伊e5 心、身ti7 你；hou7 伊前途烏暗，走頭無路。Hou7 伊e5 身體心神受重e5 傷痕，或者致到自an2-ni 墮落，抑是自暴，自棄，你實在即得該死。 \n耶穌怎樣主張淫亂就thang 離婚。因為姦淫就是夫婦疼e5 情分、疼e5 緣，紐帶已經斷去lah。夫婦e5 相疼是家庭e5 中心、紐帶。中心已經pheng壞，紐帶已經斷，實在無值錢。夫婦e5 結合是注重ti7 純潔，就是女貞節、男情義e5 生活。所以美滿e5 夫婦生活是男女ai3共同負責。Be7用tit各人家己放肆。女--e5 是丈夫e5，男--e5 是婦人人e5。大家有互相管束e5 權利。較常人是想女e5 kap人私通、紅杏出牆著ai3受離緣。男--e5 去chhoe7 新e5 歡喜，也無受責備。Che 是重男輕女，變態e5 男女制度。男、女是平等，共同負責、共同管束。來相kap保守，增進夫婦間聖潔、相疼e5 生活。若破壞這個規準攏是淫亂。上帝永無祝福。 \n8 \nB. 男女性e5 chhiong2動。 \n男女性e5 chhiong2動，這是健康體e5 男女肉體生理的成熟（到熟若果子飽水到分）e5 自然現象。男鍾情、女思春。男女到hit 時不論肉體、聲音、思想攏會經過當然e5 一大變化。Che m7 是罪惡，也m7 是變態，也m7 是thang 見笑e5 事。自然m7-thang 制止，總是著善導。Hou7 伊發達ti7 正歸e5 路，來結好e5 成果。 \n男鍾情、女思春，不知不覺會愛相接近。Tui3 熟悉就進入友誼，tui3 友誼就進到同情。Tui3 同情就進到愛慕、求愛。Tui3 愛慕就生出相幫贊、相保護。到尾就生起甘願為伊犧牲、尊敬e5 心，愛做伙，疼 e5 獨占，結婚。 \n查甫--e5 有"}
{"text": "查甫e5 勇敢、慷慨e5 氣概。女--e5 有女e5 ui3-siau2-le2、sai-nai、優美e5 表情。Tui3 chia愛情就puh-iN2，就生出求愛、結婚e5 事實。Tui3 結婚就成做 家庭，有父子、母子e5 疼生出。就有家庭生活、家庭教育e5 必要，ti7 hia 生起兄弟、姊妹e5 和睦，子兒孝順e5 倫理。後來就生出朋友社會e5 道德，就形成國家有君臣e5 義務權利。到尾就生出國際e5 交誼，生出世界大同e5 聯盟。Tui3 an2-ni人類e5 文化、產業、詩歌、歷史直直演變川流不息e5 接續落去。 \n如果講「戀愛」be7用tit。就ai3代先絕斷男女e5 動情。既然男女長成，肉體生理的成熟自然會動情；既然會動情自然異性男女會動起愛情。Che 通俗就是叫做戀愛。但是an2-ni 戀愛是男女間必然e5 現象。若無戀愛就結婚不能成立。Tui3 an2-ni人kap人e5 中間就變做枯燥、無聊，若機器，無笑、無哭、無目屎，無詩歌，無生湠。若an2-ni「戀愛」是至上抑m7 是？Ti7 chia 人人著撙節、著修養、著有潛修自制。M7 是lam7-sam2將這個神聖、要緊e5 道德看做平常，粗俗亂來就真見笑。愛情俗賣，用這個順性好e5 品德來用ti7 逆性、貪、見笑e5 行為，就比甚物都較臭。 \n聽人講戀愛是至上，就行無恥e5 事che 是真該死。男女e5 交陪做友誼是thang。雖然是訂婚了e5 未婚夫、未婚妻都m7-thang。 \n1、Kiam2-chhai2 為著m7 應這個要求就致到婚姻破裂。無要緊，hou7 伊破裂，也m7-thang 行見笑犯罪e5 事。 \n希伯來 13：4 「婚姻人人著尊重，床無la5-sam5；因為私通行淫e5 人，上帝beh 審判伊。」 \n2、M7 是講滿嘴講「愛」；獻你e5 情操，人kiam2 就真正會愛--你？Che"}
{"text": "無的確。Kiam2-chhai2 人是tui3 花心ka7 你採去，然後歸蕊花攏ka7 你hiat-kak8。你去讀2撒母耳13：7-29看覓。暗嫩teh 戀押沙龍e5 小妹他瑪，用千方百計愛kah be7-tit得著。一旦得著，滿足伊e5 心願，就ka7 伊hiat-kak8。這款事ti7 邪淫e5 現世無稀罕。\n3、女性應該著顯明你e5 貞潔，斷然拒絕。Tui3 an2-ni對方e5 男性會一發敬慕你e5 品德。設使為著你e5 拒絕就受氣，beh 廢親，我想寧可，廢親較好。因為hit 款男性是無自制、無明朗，貪欲e5 人。根tu2你嫁--伊也無大路用。 \nC、「同房」 \nTi7 馬太 1：25有這句「同房」e5 話。這句tui3 早到今翻譯聖經e5 人掠做真oh譯e5 款。因為有譯做真濟款e5 字。 \n1、 舊羅馬字譯，譯做「成親」。 \n2、 白話文國語，譯做「同房」。 \n3、 漢文文理，譯做「同室」（男以女為室，女以男為家）\n4、 舊日本文，譯做「床（XX） ＝同（XX）＝」「同床」。 \n5、 新日本文，譯做「相知 」（相bat，相知影）。 \n6、 英語欽定譯，譯做「Knew her」（bat 伊）。「同房」就是男女成做一體。 \nTi7 1林6：16-18。 \n「A3是lin2 m7 知kap充飢連合e5，是kap伊做一體？因為講，兩個beh 成做一體。獨獨kap主連合e5 是一個神。著閃避淫行。人所犯逐項e5 罪攏是身軀外e5；但是行姦淫e5 是犯罪到ti7 家己e5 身軀。」 \n翁某e5 關係。創世紀 2：24-25 \n「所以人beh 離開伊e5 父母，結連伊e5 某，in 就成做一體。翁某兩人平平thng3-pak-theh（國語譯做「赤身露體」）也無見笑。」 \nTi7 chia 所以譯做「相bat、相知影」實在e5 連合相bat。Tui3 chia 得著夫婦間"}
{"text": "真e5 相理解、相安慰、燒lo7 e5 疼情。Ti7 hia 有歡喜、有疼情，有ui3 siau2-le2、有安慰，這個疼奧妙ah！Che 就是肉體的家庭疼e5 紐帶。Tui3 an2-ni 夫婦相結連，生子生孫來加添「人生e5 幸福。」完成神e5 祝福。將一個最粗俗、最逆性，淫亂、邪惡、hih-hiauh 來kun2 笑。破壞家庭、腐化社會、危害國家，這個罪m7 是小可。所以聖經講人人e5「床著清氣，無la5-sam5」。 \nThang 驚e5 警告！！ \n「所以照in 心內e5 私慾，上帝交付in ti7 無清氣，hou7 in e5 身軀相凌辱；因為an2-ni 上帝交付in ti7 見笑e5 情；in e5 婦人人用順性e5 路用變做逆性e5 路用，相意愛，慾火動心，查甫kap查甫行無正經e5 事；ti7 in 本身受in e5 差謬所應該tu2著e5 報應。」（羅馬 1：24-27）。 \n「但是hiah e5 …淫亂e5，…in e5 份額是ti7 hit個用火kap硫磺teh 燒e5 壺；這個就是第二擺e5 死」（啟示錄 21：8）。 \n兄弟、姊妹、青年男女，咱著細膩m7-thang 受迷惑。一下失足會tu2著千古恨，反悔不及e5 艱苦。淫亂、苟合；（無責任，chhin3-chhai2 e5 做伙）、私通，che m7 若身體，就心神、品德、靈性攏受傷。M7 若人格墮落，是會hou7 上帝咒詛，著受審判。咱著遵守上帝e5 話。俗語講「萬惡淫為首」，這項代誌亂，萬事攏亂了了。 \nTui3 家己e5 婦人人，tui3 家己e5 丈夫求性e5 安慰，滿足有罪抑無？無。總是也m7-thang 過頭，過頭也是會害著身體、事業。Kiam2-chhai2 煞be7 生育子女，所以雖然無罪，iau2-ku2著撙節。先生你的確m7-thang hou7 胭脂、芳水、綢緞、懸kia"}
{"text": "7仔e5，所謂之肉體e5 曲線美，搖搖擺擺阿娜多姿e5 媚態所迷。 \n小姐你的確m7-thang hou7 財、勢、利 e5 力所吸引。著企起在做信仰e5 大丈夫。Ti7 信、向望、仁愛來揀你e5 匹配。性慾是人所愛，總是m7-thang 掠hit項做對象，做結婚唯一e5 目的。結婚若就停止ti7 hia，你可能會厭sian7，後來或者會破裂。抑是愛換新味，新e5 歡喜、新e5 thit-tho5，掠性做一款e5 遊戲。該死，這個錯誤大ah？翁某e5 結合除肉體性e5 結合iau2 有較要緊e5 紐帶就是同信、同向望、同仁愛。Tui3 chiah-e5 才會hou7 基督徒e5 家庭得著真e5 美滿。世俗人e5 家庭就是只有ti7 肉體e5 情慾，kap經濟e5 狼狽相依，抑是tui3 兒女ti7 hit中間來做聯繫e5 紐帶，總講攏是屬世間事e5 聯繫。無屬神，屬頂面e5 聯繫。所以俗世e5 聯繫若斷去，家庭翁某e5 關係就瓦解pheng裂去。 \n若真正ti7 信仰、向望、仁愛來結合e5 夫婦。雖然夫婦間有一個身體軟弱，致到be7 滿足雙方性e5 快樂；抑是金錢破產、散赤，koh 兩人e5 中間無子兒。性e5 快樂無，錢、生活e5 所靠也無；也無子，照看in 兩個 會離開。無的確，若ti7 信仰，有同步調e5 向望，koh 有ti7 主e5 疼來握手，hit 對夫婦beh 歡喜ti7 頂面e5 歡喜，忍受一切e5 痛苦、苦妒來盡in 夫婦美滿e5 生活。所以真e5 夫婦愛情e5 永固，若m7 是ti7 信仰一致是不可能，m7 是講會外e5 人就無夫婦百年偕老e5 人，也是有，總是hit 個內面的e5 心情，疼e5 立足點無相同。但是基督徒結婚e5 時新郎、新婦，兩個牽手，也牧師hoaN7手ti7 hit頂面來祈禱祝福，hit 個奧妙，意義大ah！"}
{"text": "Ti7禮拜日e5時，益文e5媽媽hou7伊五角銀，beh hou7伊ti7主日學thang獻金。\n伊一面行，一面想，「設使我若將這五角銀留teh，我著怎樣用才好？」 伊koh對家己講，「我會thang用chiah e5錢來買一枝冰枝，抑是買一粒kan-lok8 來thit-tho5。Ah！Chiah e5錢對我真有路用。」 \nTi7主日學e5內面，當小朋友teh獻金e5時，益文將伊五角銀藏ti7袋仔內。伊想講，伊e5老師一定m7知影，抑是伊e5老師會想講，伊boe7記tit帶獻金e5錢。\nTi7分班teh讀冊e5時，雖然伊真注意teh聽老師講故事，總是伊e5心常常teh掛慮伊e5五角銀，驚了hou7別人ka7伊偷jim5去，抑是無--去。\n伊心內不時teh想，「我的確boe7用tit hou7我e5媽媽知影我無獻金；設使我若將錢袋ti7袋仔內，無久我e5媽媽一定會知影。」所以伊ti7閉會以後就趕緊走倒去厝nih，將錢藏ti7 伊e5眠床腳。\n平常時益文逐日攏真晏睏，總是hit暝伊特別gau5早睏。伊beh睏e5代先，伊就去眠床腳巡hiah e5錢，看有ti7-teh無？然後伊才安心peh上去睏。\nHiah e5錢雖然ti7下面無人知thang ka7伊提，總是伊歸暝翻來、翻去，boe7睏tit。到真暗，伊睏去e5時，伊有做真濟夢。\n頭一個夢，伊看著一個散hiong e5非洲囡仔，對伊e5朋友講，「我幾若日無飯thang食lah。」 伊e5朋友真奇怪，就問伊講，「是an2-choann2？啥人將你e5飯搶去食？」Hit個囡仔應講，「因為益文這禮拜無獻金，所以上帝無將錢賞賜我thang買物件食。」\n益文koh夢見一個印度查某囡仔，企ti7一間病院e5外面teh扑門，伊ka7 hit個來開門e5護士講，伊e5媽媽需要藥仔來hou7伊e5小弟食，總是hit個護士ka7伊講，「真失禮"}
{"text": "，今仔日我boe7 thang hou7你，因為益文將所beh送來e5錢koh帶倒轉去。」\n益文看見這個查某囡仔真失望倒去，伊倒去e5時，一路目屎直直流，心內非常痛苦，因為聽講益文將伊獻金e5錢，koh帶倒去beh做伊家己e5路用。\n當益文天光醒起來e5時，仆ti7伊e5桌頂講，「我做chiah e5 夢真正thang驚！」\n後來就隨時穿衫，將hit五角銀提去hou7伊e5老師，ka7伊講，「我beh將chiah e5錢送去外國做幫贊散hiong人e5路用。」\n伊e5老師真歡喜，伊也真歡喜，因為伊所做e5代誌，hou7伊e5心充滿平安kap快樂。Koh因為伊tui3 thang驚e5夢hou7伊無將應該獻e5錢做家己e5路用。\n（女宣月刊第79期，1966年7月）"}
{"text": "Ti7早前有一隻m7聽話e5兔仔，伊e5名叫做彼得。伊kap伊e5媽媽、3個兄哥toa3 ti7一個樹林內。有一日兔仔媽媽ka7伊kap伊三個兄哥講，「媽媽beh去買物，lin2著乖乖tiam3厝，m7-thang 走出去外面thit-tho5，也m7-thang去菜園仔，lin2 e5爸爸，就是走去菜園，才hou7種菜e5阿伯掠去做肉餅，所以lin2攏m7-thang去。」兔仔媽媽講了，就提籃仔出去。\n彼得e5 3個兄哥，攏真gau5聽媽媽e5話，ti7厝nih thit-tho5，只有彼得，伊看見媽媽出去，伊就tui3後面e5門走出去，tui3籬笆邊走去菜園nih。伊ti7菜園nih看見真濟好食e5豆仔、菜頭、菜，伊真歡喜，就挽豆仔食，食了就koh挽菜頭，當伊beh koh挽菜來食e5時，tu2好hou7種菜e5阿伯ah看見。Hit個阿伯ah真受氣，就一手提耙仔，一面大聲喝，koh走真緊beh掠彼得。彼得看一下真驚，趕緊直直走，m7-ku2走來走去khah走都走無路，也chhe7無出門，走一下連伊e5新鞋仔，也走到無去。伊koh走真緊。阿伯ah也tui3後面直直jip--來，無扑算，彼得續去long3著一個鐵網仔。伊hit領新e5衫續hou7鐵網仔ke5-tiau5 lah！彼得真驚，因為阿伯ah tui3後面 jip--來lah！伊就大聲哮。\n伊哮e5聲hou7 三隻鳥仔聽著，hit三隻鳥仔就飛來ka7伊講，「M7-thang哮，你較大力一下，衫就會giu2起來lah。」\n彼得就趕緊較大力giu2一下，tu2-ho2阿伯ah走到位e5時，彼得giu2伊e5衫起來lah！M7-ku2伊e5新衫，giu2一下煞破破去。\n阿伯ah掠伊無著，真受氣就beh koh掠，總是彼得已經走真遠lah！伊看見一個桶仔，hit個桶仔內面有toe2水，因為阿伯ah tui3後面jip--來"}
{"text": "lah！無法度。伊就跳入去桶仔內面bih。Hit個阿伯ah 越一下頭，煞m7知彼得走去甚mih8所在。伊就四界chhe7，chhe7來chhe7去攏chhe7無，過一下仔，阿伯ah聽見ha-chhiuN3、ha-chhiuN3 e5 聲，因為彼得ti7桶仔內hou7水浸真久lah！伊真寒。\n阿伯ah聽著ha-chhiuN3 e5聲，知影伊bih ti7桶仔內面，就越轉身beh掠伊，總是彼得已經跳走lah！阿伯ah掠無著。伊已經真sian7，伊就無ai3 koh jip彼得，彼得就是koh走真緊，但是伊攏chhe7無出路。\n後來伊tu2著一隻老鼠仔，伊就問伊，門ti7甚mih8所在。\n老鼠搖頭講，「M7知。」\n伊koh tu2著一隻貓仔，貓仔也講m7知，彼得聽一下續哮出來。\n伊m7知an2-choaN2轉去伊e5厝，後來才chhe7著一個籬笆空，伊就tui3 hit 個籬笆空nng3過去，行轉去伊e5厝，伊真sian7，親像無力thang行lah！伊轉去到厝，媽媽看著彼得無穿鞋仔，koh hit領新e5衫也破破去lah。媽媽真受氣，因為彼得已經無去真濟e5衫kap鞋lah！\nHit e5昏彼得煞破病，koh發燒，媽媽就hou7伊倒ti7床nih歇睏，koh用藥仔hou7 伊食。當彼得teh食藥仔e5時，伊3個兄哥tu2-tu2 teh食媽媽買e5好食物，in攏食到真歡喜，只有彼得無食。彼得知伊是無聽媽媽e5話才會an2-ni，tui3 hit擺起，彼得就m7敢koh無聽媽媽e5話，伊就做一個真乖koh聽話e5 lah。\n（女宣月刊第78期，1966年6月）"}
{"text": "「到底 in有甚物祕訣？」 \n「Hit個祕訣，就是in有得著一個信仰-----信耶穌基督，tui3頂面來e5力量，hou7 in e5人生觀180度e5改變。本來當in tu2著chia e5不幸e5時，kap你像心情---悲觀、厭世，想beh自盡，若是得著上帝ti7 in e5心內了後，就成做不平凡e5人。」我那講，tui3伊e5手接hit本《我e5信仰》，掀開hit中間e5一段，koh ka7 伊講，「Che就是Helen Keller tui3你最好e5應答。請你讀看mai7。」 \n「我信仰上帝永遠e5慈愛kap全能e5智慧，上帝e5手chhoa7我ti7茫茫中行路，人e5善良kap意志hou7我得著信心。經過這個悲傷痛苦e5烏暗暝，上帝hou7我得著完美e5人生。」 \n娜娜讀了，頭殼khi-khi，真有感觸teh想，最後tim3頭講，「我願意親像 Hellen Keller信仰上帝來得著氣力，m7-ku2我對基督教無清楚。老師，你是傳道，我相信你會教示chia e5。」 \n是，che就是最大e5目的。我開始chhoa7伊bat造物主上帝kap耶穌基督e5救恩。特別強調上帝e5疼，差伊e5獨生子耶穌來世間，是beh解決人生痛苦e5問題。伊本身確實經驗著人生e5苦痛，無有一個人親像伊所受e5，但是伊無否認痛苦，也無逃避抑是咒咀chiah e5痛苦，伊對上帝e5順服，知影che是上帝e5旨意，歡喜接受痛苦，hou7人釘ti7十字架，hit支最可怕殘忍痛苦e5刑具，hou7伊變成榮光燦爛e5十字架。一個人若願意接納伊做救主，伊e5心靈beh有基督e5氣力ti7內面，hou7伊得勝世間e5苦難，親像聖保羅e5信仰體驗所講，「我ti7軟弱e5時koh較顯出堅強（II 林12：1--10）。」\n我koh引英國文豪Stevenson（金銀島e5作者）e5一生。伊一世人破病咯血倒ti"}
{"text": "7床nih，若是伊tui3信仰得著快樂；常常存感謝e5心，伊有一首e5祈禱an2-ni 講： \n上帝ah！che就是信仰mah？\n前進e5時跋倒，跋倒了koh peh起來。\nTi7崎嶇e5 路中看見平坦；\nTi7虛華e5路中發見芬香。\n勇鳥逆風 teh飛；好魚chhiN5水teh流。\n上帝ah！che就是信仰mah？\n「娜娜，che就是信仰e5氣力lah。人e5盡頭，就是上帝e5起頭；人e5路若行盡，上帝e5 路就開始。你決志beh敬拜上帝，信靠耶穌抑無？」 \n「Beh，我願意將我本身降服ti7上帝e5手中，做伊e5 子兒，hou7主耶穌改變我e5人生，成做積極樂觀e5人生。」 \n「An2-ni好，你願意我替你祈禱無？」 \n「我m7知祈禱是甚物意思？」 \n「以後你就會知，現在只要你kap我目珠khoeh-khoeh，頭殼aN3-aN3聽我e5聲就好。」 \n「娜娜kap我開始祈禱。我提《天路歷程》，《暗室之后》kap聖經hou7伊，特別請伊看約伯記kap福音傳。 \n時間經過一年，黃先生娘tui3美國轉來，身體已經回復健康，娜娜雖然iau2坐ti7輪椅，若是伊e5心情已經轉變。黃公館每日已經有鋼琴聲kap獨唱e5聲tui3娜娜e5手kap嘴傳出來，娜娜已經是充滿快樂e5人lah。伊e5功課進步真緊，實在有音樂kap文學e5天才。 \n有一擺我 ka7娜娜講，向望伊會寫一篇作品。伊果然寫lah，3日後提hou7我，我發覺伊有寫作e5才能，koh ti7文字中充滿著對上帝e5信心。我改好，ka7伊寄hou7報社，特別對編輯先生講娜娜e5情形。幾日後，伊e5文章刊出來。Hit暗，我提去hou7 in全家e5人看，黃先生歡喜到boe7顧得，對娜娜直直chim。娜娜in非常快樂，ka7老父講，「我beh koh繼續寫，我beh用我e5雙手來彌補這雙腳e5缺陷。」 \n果然伊e5文章直直刊出來"}
{"text": "，一篇一篇進步。我koh較歡喜e5，是伊已經對上帝得著hit個氣力。 \nx x x x x x \n聖誕節beh到lah，我為著伊準備兩個節目，一個獨唱，一個鋼琴獨奏。伊不止扑拚練習，總是到慶祝會e5進前暗，伊忽然ka7阮講m7去參加。 \n「為甚物？」黃先生著驚問伊。 \n「我真見笑，人若看著我，一定會笑我，」伊aN3頭講，\n「我ka7你保証，人不但boe7笑你，反轉beh感激你e5成功，而且beh激起濟濟人對人生較會曉奮鬥，做一個有意義e5人。」伊聽我chiah e5話chiah歡喜答應。 \n聖誕暝，全世界攏teh慶祝救主e5降生。平時真稀微e5 C村也變做非常e5鬧熱，天氣雖然真寒，人也oe-oe陣陣入來禮拜堂，hou7歸間拜堂內不但boe7寒，而且攏燒lo7起來。 \n7點半，慶祝會開始，我企ti7講台頂，teh-beh宣佈e5時，黃先生夫婦sak著娜娜tui3大門khoeh入來。我看娜娜穿白衫，宛然親像天使，非常e5高雅美麗，全體觀眾看著這個地方要人kap千金忽然e5光臨，攏真興奮，企起來，扑phok8仔讓hou7 in過。娜娜e5輪椅真順利來到頭前。節目開始，我將娜娜兩個節目排做伙。第1個節目到第5個節目是教會幼稚園e5遊藝會。第 6節目輪到娜娜e5鋼琴獨奏，曲名「少女e5祈禱」。黃先生夫婦慢慢將娜娜sak起來講台頂，hou7伊坐ti7鋼琴位，整個會場非常安靜，那親像內面無半人，只有時鐘tit8-tak8 tit8-tak8 e5聲na7-tiaN7。娜娜坐ti7鋼琴前，代先親像teh祈禱e5 款，然後伊將手囥ti7鍵盤，一陣美妙e5音韻tui3 hit兩支親像跳舞e5手傳出來，大家攏陶醉ti7少女對上帝祈禱e5境界。奏煞，扑phok8仔e5聲振動起來，甚至攏企起來，表示對娜娜e5感激。娜娜向觀眾直直tam3頭說多謝，看著觀眾iau2-ku2扑boe7煞，伊兩支手也ki"}
{"text": "ah8起來直直搖動。這個振動e5聲，約有5分鐘久，大家chiah koh安靜坐落去，無偌久又koh變做真安靜lah。娜娜用伊hit支手家己sak輪椅來較頭前面，面向觀眾，beh接續伊第2個節目----獨唱。Ti7 iau2未開始以前，我出來企ti7伊身邊，對觀眾先說明娜娜beh獨唱這te3曲e5內容。「這首曲是聖詩347首，作者是H.G.Spafford，伊出世ti7 New York州，是一個律師，當伊ti7 Chicago teh 做教授e5時，因為芝加哥發生大火災，伊e5大部份財產攏hou7火燒去，非常e5痛心，經過無偌久，伊e5婦人人kap幾個子兒坐船teh遊世界e5時，又tu2著船沈落海底，某子攏死 ti7海nih。Tu2著這個大打擊，倒ti7眠床流目屎。佳哉伊有堅決對上帝e5信仰，hou7伊爬起來，來寫這首充滿著平安e5詩。這個tu2-tu2親像娜娜所遭遇e5不幸，若是娜娜也親像這個律師，得著耶穌e5信心lah。請大家用同款e5心情來欣賞娜娜e5獨唱。」我講煞，來坐ti7鋼琴前，ka7娜娜伴奏。娜娜坐ti7輪椅手合倚，用感激kap確信，tui3心底一句一句真明唱出來： \n有時咱經過美麗清靜河墘，\n樹木真青翠e5路邊，\n有時咱tu2著大憂悶流目屎，\n若經過大風湧e5苦海。免煩惱，心平安，\n倚靠主免煩惱，心平安。\n唱了，娜娜兩蕊目珠含著熱情e5目屎。五色e5燈一下照著伊e5面，人攏看是兩粒會發光e5珍珠lin3來lin3去，無一個人扑phok8仔，空氣真安靜，ti7遠遠有聽著幾個婦人人chhihN-chhihN e5聲。我kap黃先生夫婦boe7禁tit，也流出目屎，che是歡喜kap感動e5目屎。 \n慶祝會煞，黃先生特別入來我e5宿舍ka7我說多謝。當伊看著禮拜堂chiah-nih舊e5時，ka7我講，\n「禮拜堂應該著重起，siuN舊koh siuN隘，親像e5昏"}
{"text": "人chiah-nih濟，kah無險險倒落去。」 \n「阮真久就計劃beh起，若是經濟boe7 thang容允，chiah勉強使用。」我應。 \n「Lin2 e5計劃是按算beh偌濟錢--e5？」伊koh問。 \n「阮e5估計著ai3 10萬箍chiah有法度。」 \n「若an2-ni，lin2已經有偌濟基金？」 \n「基金是無lah，若是全信徒有捐募e5結果，大概是4萬箍na7-tiaN7，所以無法度thang動工。」 \n「我想，lin2 thang動--落-去，hiah e5無夠--e5由我負責。」 \n「黃先生，你e5意思是beh獻6萬箍？」我聽一下，那親像m7相信我e5耳空，將hit個6萬箍講大聲，表示giau5疑。 \n「是，6萬箍。」伊堅決回答。 \n感謝上帝，真正是一個有意義e5聖誕節。 \n新年e5頭一禮拜，10點e5禮拜beh開始。黃先生夫婦sak著娜娜，頭一擺入來禮拜堂做禮拜。我kap全體信徒充滿感謝kap歡喜，我將起禮拜堂e5好消息chhiang3 hou7眾會友知，歸e5會堂親像五旬節e5神臨到，大家大聲o-lo2上帝。 \n兩禮拜後禮拜堂正式動工，受難節起好，復活節hit日阮搬入新聖殿做禮拜。Hit日小會議長郭牧師來舉行洗禮，10外個人入聖會做會員，其中3個，就是黃先生夫婦kap娜娜。最hou7我感激e5，是娜娜守聖餐後對牧師kap我講，\n「我e5腳雖然boe7行路，今後我beh用這雙手kap嘴來獻hou7上帝，做伊e5器具；利用寫作，演奏kap演唱來見證上帝，服務人群。」 \n我知我已經有盡到使命lah！Hit年8月，我離開thang留戀e5教會。 \n(台灣教會公報第987-990號，1966年8-9月)"}
{"text": "古早古早有一個皇帝，伊e5 查某子攏真sui2，其中煞尾查某子第一sui2。宮城e5附近有一個真am7 e5大樹林，樹林內有一欉真老古樹菩提樹，樹頭hia有一窟水泉，若天氣熱e5 時，這e5細查某子就去樹林內，坐tiam3水泉邊秋凊，若無聊e5 時，就提用黃金所做hit粒球hiat懸hiat低來承，伊真愛這款e5 thit-tho5。有一擺承了溜手，ka落ti7 土腳，續lin3 tui3水窟落去，目珠金金看伊沉落去，水真深，底看boe7著。王女tiam3 hia哮，那哮那大聲，哮攏boe7煞。忽然間有一個聲對王女講：是an2-choaN2，哮到an2-ni，連石頭ma7會傷心？王女想這個聲m7知tui3 to2位來？Ti7伊e5 身邊四界看，看著一隻真肥e5水雞仔，歹看e5頭殼伸tui3水面出來。Ah！你ti7水內teh bun3來bun3去，我黃金e5球ka落tui3水底落去，thai2 boe7 m7甘來哮！水雞仔應伊：恬恬，m7 免哮，我有法度，我若拾起來hou7你，你beh甚物報答我？看你愛甚物 ？我e5 衫，我e5 珍珠寶石，我戴黃金e5冕旒？水雞仔講，Hiah e5 我攏無愛，你若有疼我，來kap我做朋友，食飯e5 時kap你坐做伙，真sui2黃金e5 phiat 仔 hou7我食，真sui2 e5 杯hou7 我lim，koh hou7我睏tiam3你可愛e5眠床，你若kap我約束chiah e5，我就落來ka7你拾。王女講，「好，好，球若拾起來hou7 我，無論你愛甚物，攏kap你約束( 嘴是an2-ni應伊，心是想憨水雞，烏白講，你tiam3水內，kap你e5 同伴相kap唱歌會用得，也想beh kap人做朋友 )。 \n水雞聽著伊歡喜kap伊約束，頭殼就bun3落水底，過無偌久就koh浮起來，球咬ti7 嘴nih，pun5 tui3草仔hia去。王女ko"}
{"text": "h看著hiah sui2 e5 thit-tho5物，就真歡喜，拾起來；那跳那行坦橫走倒去。水雞仔大聲講，聽候leh，聽候leh！chhoa7我做伙去，我boe7 thang親像你行hiah緊。雖然偌大聲也無采工，伊無teh ka7聽，趕緊倒去。到厝，水雞仔e5事攏boe7記得。可憐e5水雞無所在thang toa3，就koh 倒轉去水窟仔。 \n隔日，王女、皇帝kap家內全部e5人坐桌，用黃金e5 phiat 仔teh食e5時，跳一下，跳一下，tui3大理石e5 gim5 仔直直跳起來，就扑門。皇帝e5查某子上煞尾e5來ka7我開門，王女就去，甚物人teh叫門？一下開，看著hit隻水雞仔來坐ti7門口，門出大力kham7落去，koh ka7關leh，倒轉來坐ti7伊e5 桌位，真煩惱。皇帝知伊e5 查某子心肝phok8-phok8-chheng2，就問，你teh驚甚物，是鬼仔beh ka7你掠去是無？M7是，是討厭e5水雞仔。水雞仔chhe7你beh創甚物代誌？爸爸，昨昏我去樹林內，坐ti7水泉邊，我黃金e5球ka落tui3水窟仔落去，我ti7 hia teh哮，水雞仔拾起來hou7我，伊一直拜託我著kap伊做朋友，boe7堪得伊kou成，就允伊，kap伊約束，我想水雞仔是tiam3 ti7水nih，thai2會來到chia，chit tiap8 ti7外面beh入來。又koh扑門，大聲叫，「王e5煞尾查某子，ka7我開門，你boe7記得mah，你昨日ka7我講，ti7清涼e5水邊。王e5煞尾查某子，ka7我開。」 \n皇帝聽見就講，你kap人約束e5代誌，無論怎樣，著照約束去開。門開，水雞仔te3王女跳入來，坐tiam3伊e5 椅仔腳，你ka7我掠起來頂面，王女teh躊躇。後來皇帝e5命令，tui3椅仔到ti7桌頂，坐tiam3桌頂就講，你黃金e5杯提較倚--來，咱兩人th"}
{"text": "ang做伙lim，王女照an2-ni做，逐人攏知，he m7 是王女所歡喜e5。水雞仔直直食，王女一嘴都吞boe7落去。水雞仔就講，腹肚食飽，sian7-sian7，chhoa7我來去你真sui2 e5房間，sui2-sui2 kin3 e5 chhu巾chhu teh，咱2人tiam3 hia睏kiam2 m7真好？王女哮出來，續驚，冷冷e5水雞仔摸都無愛，koh講beh tiam3我清氣e5眠床睏，hit-tiap8皇帝受氣，講，無論怎樣，ti7你艱苦e5 時幫贊你，後來就無beh插人，kiam2有hit號理氣。王女將兩支指頭仔tui3水雞仔ni teh上去樓頂，he7 tiam3壁角hia，王女家己倒tiam3眠床，水雞仔跳出來講，真sian7，真sian7，我愛親像你倒ti7眠床爽快，ka7我掠起來，若m7，我beh 對 lin2老父上訴。王女聽了真受氣，水雞仔掠起來，大力對壁nih摔去，今hou7你去爽快，討厭e5水雞仔。 \n一下ka7看，ka-lauh8落來koh m7 是水雞仔，是一個真sui2，hou7人e5目珠看著真意愛e5皇太子，這個太子王女e5老父看了也真合意，這個太子是王女e5 好朋友，也是皇帝e5子婿。太子對王女講，想明仔日相kap倒來去家己e5國。隔天光，日頭叫in起來e5 時，一張馬車8隻白馬，頭殼戴白駝鳥e5毛，黃金e5鏈仔，車後企一個少年皇帝盡忠e5人臣。這個忠臣tui3殿下變水雞仔e5 時真傷心，驚了心臟piak 破，扑3個鐵箍箍tiam3胸坎，這張馬車是來迎接少年皇帝倒去in本國，hou7 in兩人入去坐內面，伊猶原企ti7車後，皇帝hou7王女救出來歡喜到擋boe7 tiau5。車行無偌遠，忽然間聽著一聲「khiang」，親像kong3 破甚物物e5款。太子四界看講，馬車歹去。殿下，m7 是馬車歹，是我胸坎e5箍仔，真大煩惱e5 時箍"}
{"text": "--e5。( 你坐ti7水窟e5時陣)，ti7路中一擺koh一擺聽見khiang-khiang e5聲，每一擺太子就想是馬車歹去，che是殿下救出來真快樂e5日，伊心肝真爽快，箍ti7胸坎e5箍仔攏飛散去。 \n(台灣教會公報第984號，1966年6月)"}
{"text": "「牧師有ti7-teh無？」我聽見一個婦人人e5聲ti7外面teh問，即時走出來。 \n「我就是，有甚物貴事？」是一個中年婦人，約30歲，中等身材，穿一su士林布e5洋裝，一對小小e5 鳳眼，鼻樑真懸，面貌清秀，若m7是帶著憂悶e5面chhiuN kap幾若日無梳頭真phong7鬆e5頭毛，看起來一定是不止sui2 e5查某人。我請伊入來坐，入去內面捧一杯茶出來hou7伊，伊企起來接受，直直講多謝，伊lim一嘴了後chiah講。 \n「牧師，我有一項要緊e5事beh來拜託你，m7知你願意幫忙我無？」 \n「只要我做會到，無問題。請講。」 \n「我是咱教會李再傳長老e5查某子，名叫月琴，自5年前離開家庭了後，攏m7-bat轉來，我也無面thang轉來。M7-ku2到chia來無轉來也是boe7用tit，所以麻煩牧師你chhoa7我入去，替我對序大人求情。」講到chia，伊e5嚨喉親像塞leh，講boe7出來lah。 \n「Ah！我bat聽人講，李長老有一個查某子為著愛情偷走出去，原來就是你ouh！」 \n伊tam3頭，頭殼aN3-aN3，親像真見笑e5款，目屎tui3兩蕊目珠流出來，那講那teh哮。 \n「我無扑算會tu2著chiah-nih8不幸，che一定是上帝對我e5譴責。我已經行到進無步，退無路e5地步，今仔日我chiah深深感覺著我e5坐掛真重，只有轉來求父母e5赦免na7-tiaN7。」 \n忽然伊開聲大哭，che真正是哀傷koh懺悔e5聲調。 \n「你m7-thang傷心，我會替你設法，請你較冷靜，詳細講你e5經過hou7我聽，好無？」 \n伊用手巾拭目屎，無koh哮，頭殼kiah8起來，開始伊e5回憶，伊e5嘴親像一台e5放映機，一幕一幕e5 往事放映ti7我e5面前。時間倒退行到10年前。 \nxx xx xx xx xx \n1、選擇對象。 \nTi7我e5印象中，真少有家庭親像我"}
{"text": "e5家庭hiah-nih美滿快樂，che是熱心敬拜上帝e5人，hou7主祝福e5結果。 \n我e5家庭8個人：父母、兄哥、兄嫂、我kap一個小妹，兩個小弟。爸爸ti7本S.K.村開百貨店，生理真好。阿兄ti7 S.M.中學做教員；in兩個父子攏ti7教會任職。爸爸做長老，阿兄做執事。全家熱心服事主，每暗做家庭禮拜，禮拜日攏關門，大細全守聖日，hou7當時e5劉牧師稱讚阮是「挪亞e5家庭」，「模範e5基督化家庭。」我ti7教會也做T.K.C. e5書記，主日學教員，koh是聖歌隊女高音e5人物。Hit時我20歲，tui3高中畢業已經是亭亭玉立e5少女，大概是我e5生做boe7 bai2，所以人攏稱我是本地「C .K. 村之花」。這個雅號，我也真滿意，我成做本村e5新聞人物。 \n為著an2-ni，一日到暗媒人婆行出行入；甚物村長e5公子lah，農會推廣股長e5少爺lah …我e5老父若聽著m7是會友，較好e5條件都一概謝絕。伊e5條件是an2-ni：第一、熱心e5基督徒；第二、身體健康；第三、有正當e5事業（是作穡，抑是做工，學歷是國校抑是初中e5攏無要緊）。但是我有一個真要緊e5條件，伊攏無ka7我考慮在內，我自信，親像我有好生做，好環境，koh有好e5程度（學歷）beh chhe7一個市內e5對象一定無問題。近來e5人攏想盡辦法beh離開鄉村，跳到古井外e5都市，求安樂e5生活，何況一個女子，為著伊e5終身大事koh較著有一款e5遠見chiah會用得。M7-ku2我e5老父伊無掠這個做要緊，但是我堅持這個意見，所以本教會有幾若個青年不止盡情teh愛我、追我，對 in chiah e5我攏無囥ti7我e5眼內，所以攏攻我boe7倒，其中有一個青年名叫郭豐盛非常意愛我；央陳長老對我一日講到暗。劉牧師也幾若擺苦勸我著答應；koh較害e5，是我e5老父非常贊成這個婚事，常常用好嘴勸我"}
{"text": "講。\n「月琴，我食到60外歲lah，我e5目珠看會出這個青年是一個有為有前途e5人，雖然環境現時不比咱，iau2-ku2將來一定ti7事業上會真成功…」 \n「我斟酌想：有！這個青年是真熱心服事主，koh有抱負m7-ku2伊只有kap我同等學歷，經濟比我較bai2，ti7這個村落做一個半文半武e5村幹事有甚物前途，伊kiam2有辦法轉去市內？Boe7！伊永遠是一個草地紳士na7-tiaN7。我e5對象kiam2 kan-ta這款資格？想來想去，我boe7 thang屈低我e5理想。」 \n就是an2-ni，我 kap老父e5意見boe7合，致到無情e5光陰，一年、兩年、5年過去。 \n2、世情e5箭。 \n我已經25歲lah。這個年齡be7出嫁e5女子，ti7鄉村人看來是真嚴重e5事，我e5父母非常e5著急，我也淡薄掛慮起來，m7-ku2我iau2 m7願降低我e5條件。 \n事情就發生ti7這年e5聖誕節；有一支愛情e5箭射入我e5心內，這支箭m7-na7射thang3我e5心，也射透我e5全身軀、全生涯。 \nHit e5昏教會真鬧熱teh舉行聖誕慶祝會，阮團契演「天路歷程」e5聖劇，我扮做天使，刁工去稅一領新娘衫。當我企ti7舞台頂看落去e5時，有兩蕊真大koh真光親像貓e5目珠tui3頭前排e5椅仔射來，直直相攏無khoeh。我beh落台腳e5時，我刁工越頭ka7伊偷看，這時4蕊目珠成一直線，我那親像hou7雷電chhiok著歸e5心頭phok-phok-chheng2。當我行入牧師館e5時，伊tui3群眾e5中間強強nng3出來chhe7我，ka7我講： \n「李小姐，今仔日你m7若gau5演劇，koh特別sui2。」奇怪！伊thai2會bat我？我tiN3 m7插伊，事實內心hou7伊hit個phiau-phiat e5儀表吸引lah，致到甚至歸頭殼越過去kap伊講話，ti7"}
{"text": "暗暗e5外面，我看出伊是一個軍官，穿一su整齊e5綠色軍服，領仔掛一條金條（少尉），面色真白koh真緣投，特別hit兩蕊會發射e5目珠是最吸引我e5所在。我為著beh保持少女e5風度，無kap伊講濟濟話，只有用微微仔笑來多謝伊e5 o-lo2。我發見伊m7是一個草地人。 \n以後逐禮拜攏有看見伊入來禮拜，若是tui3 hit兩蕊目珠知影伊無心teh做禮拜，攏是向聖歌隊e5所在teh金金相我，我知影伊是來teh敬拜我。奇怪！我也像款，對禮拜心不在焉，常常越對伊hia去，我以前m7-bat an2-ni，我知影我已經墜落情網lah。 \n我開始kap伊約會，知影伊是台北人名叫莊文傑，舊年B.H. 專校畢業，ti7本地附近e5營房服役預備軍官，koh兩個月就beh退伍，伊加我一歲，家庭ti7台北e5民生路開百貨店，聽講經濟真好，按算退伍轉去beh ti7市內e5一所在做生理，因為伊是讀商科。可惜伊m7是基督徒，也無意思beh做基督徒，伊講信仰會束縛人e5自由，人應該生活ti7現實e5享樂中過日就好，伊e5話真有理。我感覺除起信仰無像以外，所有e5條件非常適合我所夢想e5對象：大專畢業；tiam3 ti7都市，伊生做英俊；家庭經濟好，chiah e5好條件已經夠額hou7我m7免考慮信仰e5問題lah，我也相信父母會為著chiah e5條件願意放棄宗教e5事。我好膽對 in講這層事，無扑算in堅定e5信仰boe7 thang除去hit個第一條件「著基督徒」e5固執。Ti7一暗e5家庭禮拜，我e5老父親像真氣，伊責備我講，\n「月琴，咱是基督徒，莫得kap m7信e5人插雜，著知無同信仰e5婚姻boe7幸福。上帝無歡喜，你m7-thang看che做小事，m7是上帝旨意e5結婚，主boe7祝福，你著好好想看mai7。」 \n「假使我若會thang 引chhoa7伊來歸主kiam2也m7是上帝e"}
{"text": "5旨意？真濟查甫人本來無信主，若是kap基督徒e5女子結婚後，hou7婦人人引chhoa7來成做熱心e5人e5例boe7少，親像王長老，就是tui3長老娘引chhoa7 e5。」我無細膩，真受氣tui3老父反駁。 \n「你講an2-ni也有影，總是我詳細ka7統計，這款e5例真少，十個無一個，其他e5 9個，m7若boe7引chhoa7丈夫，連伊家己e5信仰都te3伊去，你kiam2會確信你有法度thang引chhoa7伊。若無自信，絕對m7-thang beh試主你e5上帝。」老父也無歡喜，an2-ni應我。 \n這時我chiah感覺，有影宗教會束縛人，tu2-tu2照文傑所講e5。我m7聽父母e5話，決心beh 愛伊。阮e5交陪經過兩月日，愛情e5溫度達到沸點文傑是一個老實e5青年，至少ti7我e5印象中是thang倚靠e5人。 \n就ti7伊beh退伍e5前日，阮約束ti7國校e5教室見面，hit暗伊對我求婚講，若轉去，liam5-piN beh來娶我，我為著beh 對伊表示盡情，我無拒絕伊tui3我e5無禮，事實我也享受著未bat有e5愛情，我失去理智；信仰，父母攏boe7記得lah。我將女子最寶貝beh獻hou7丈夫e5 禮物 ti7這時完全獻hou7文傑。 \n3、偷走出去結婚。 \n一月日後，我發覺著我e5身軀有各樣，知影腹肚內一定加一個活命出來，非常e5著急，寫批通知文傑知影，伊回批講，因為父母無贊成伊娶草地女子，所以hou7伊m7知beh an2-choaN2扑算。我看了強強beh暈--落去，到chia來若無趕緊來去chhe7伊，穩當beh放煞去，看我到時beh an2-choaN2見人，做一個無出嫁e5老母sia3著祖公、教會、家庭e5面體皮，會見笑死，父母iau2 m7知這個事，若知，穩當摃死我。著！我唯一e5路是來去chhe7伊。 \nHit暗，我偷準備行李ka"}
{"text": "p當時所積聚e5錢約有5000箍，自an2-ni ti7 in睏去e5暗暝偷走出來坐夜快車到台北。Chhe7著文傑，hou7伊著一驚，o-lo2我e5勇敢，但是伊e5父母反對，姑不chiong阮另外稅厝ti7別位家己企。 \n一月日後，阮正式ti7法院舉行公証結婚，ti7結婚證書有蓋章koh翕像，hit日只有請幾個朋友，以外攏無甚物鬧熱。 \n結婚後阮e5生活過得真快樂。文傑為著做生理常常出外，甚至去香港，m7-ku2攏有寫批寄錢轉來，伊若轉來會為著我買香港e5禮物hou7我歡喜，非常e5體貼我，我逐日無事做，就去看電影抑是市內逐所在thit-tho5，過著城市享受e5生活。Hit時我有寫批轉來厝nih報告阮e5幸福生活hou7父母安心，若是in攏無ka7我回批，in m7知偌nih憤慨我e5所做，自kap文傑結婚後，我攏失去以前e5信仰，我體驗著人若平安過日子就好，m7免多此一舉來束縛家己，現在阮無上帝也相款過著幸福e5生活，我無後悔這層事。文傑已經hou7我夠額e5快樂lah，我何必著麻煩上帝來攪吵阮e5美夢。 \n4、慘lah！ \n總是天有不測風雲，人有旦夕禍福，做夢也想boe7到，就ti7我生產e5 hit月日，文傑開始放sak我，我月內攏無轉來ka7我看，聽厝主講，伊ti7香港有交著一個貿易商e5查某子，而且有帶轉來hou7父母看，伊e5父母不止歡喜這個有錢e5千金小姐，就sai2-so7伊想辦法kap我離婚，thang kap hit個女子結婚。滿月後e5一暗，伊忽然轉來，我雖然真受氣，m7-ku2用笑容代替我e5受氣，抱阮愛情e5結晶。面真成伊e5查甫嬰仔hou7伊看，看伊會為著這個清秀e5子兒來後悔boe7？無扑算，無良心e5禽獸竟然問我這個嬰仔e5老父是甚物人？我忍boe7-tiau5放聲大哭，真久伊chiah好禮ka7我講，事情到chia來，為著beh孝順父母"}
{"text": "kap生理e5緣故，向望我諒情kap伊離婚。天ah！伊攏無考慮我為著伊怎樣犧牲；放sak父母…伊koh講，我若好好答應離婚，每月日beh 500箍做瞻養費hou7我用，若m7答應，以後攏m7 chhap我，看我家己有辦法無？ \n我考慮3日，好！離婚，親像這款絕情e5男性有甚物留戀。一禮拜後，阮正式ti7法院辦離婚手續伊提6000箍hou7我做一年e5 費用。 \nTui3 hit日起，我過著痛心空虛e5生活，我無埋怨甚物人，我知影家己作孽，家己受罪，只恨家己目珠青瞑，失去理智，貪愛奢華e5緣故。今唯一e5向望是這個細子做我真大e5安慰na7-tiaN7。 \n半年後，hit隻禽獸kap hit個妖精正式結婚，儀式請台北市長福証，聽講請百外桌，轟動全市，報紙也有刊in兩人e5像出來。 \n日子teh過親像龜teh趖，一年過去，hit 對野鴛鴦去香港，每月500箍e5瞻養費也續boe7記得lah！我又koh受騙lah，想beh去法院告訴，若是我一時糊塗無寫契約書，無法伊ta-oa5；假使有也無錢請律師，俗語講，「衙門八字開，有理無錢m7免來」。今我beh an2-choaN2過日，若an2-ni落去，阮母子會餓死，我著來去做工，m7-ku2人面無熟，無tang3引，而且厝主來beh提厝稅，我ka7伊an7 koh an7，後來伊續起phui3面，beh叫警察來迫我搬走。這時我chiah感覺我是一個浪子離開家庭。chiah tu2著chiah-nih8淒慘e5結局，我著轉來厝nih，若無我會死。Boe7用得，我是偷走出來結婚e5，今仔日hou7丈夫放sak，罪有應得，若轉去kiam2 m7是hou7人恥笑死。 \n厝主真正叫警察來lah，我目屎流滿面，跪ti7警察e5面前，將我e5苦情哀求hou7伊聽，無扑算伊聽了不止同情，就ka7我介紹去伊e5上司蘇局長e5厝ka7 in煮飯。阮母子暫"}
{"text": "時有寄託，日子也較好過。 \n5、禍不單行。 \n細子名叫懷仁，已經5歲lah，生做真清秀，得人疼，我唯一e5向望kap安慰就是培養這個子到大漢。若是災禍偏偏beh kap我做對敵，當我得著淡薄安慰e5時，最大e5不幸又臨到我。懷仁破病真siong重，醫生講是急性e5腦膜炎著即時入院，我抱去馬偕病院入院，將幾年來粒積e5錢用了了，koh變賣兩kha金手指，幾領好e5衫仔褲也無法度挽回細子e5性命，伊第5日就離開世間。我攬細子連續哮一日，暈去5擺，m7願hou7人ka7我抱去埋葬，若m7是教會e5姊妹用心苦勸，我ti7 hit日就已經kap細子做伙去lah。一禮拜久我無食無lim，提hit張伊3歲翕e5相片那哮那叫「懷仁，懷仁-----」我變做痟人，精神失去，逐日chauh8-chauh8念，倒ti7病院一月日久。馬偕病院e5林牧師kap姊妹逐日來替我祈禱，安慰我，就ti7這時我chiah chhe7著扑m7見5年久e5信仰。 \n6、浪子回頭。 \n我深深體驗著一個無上帝e5人所做 e5罪惡偌nih可怕；一個離開上帝e5人所受著e5痛苦何等悲哀，我 koh感覺世間最寶貝e5物件是「愛」，真正e5愛只有ti7上帝e5內面chiah會得著；我e5家庭，我e5教會，我e5上帝chiah有這個愛e5存在，其他e5愛攏是假--e5。 \n我那親像夢見一個惡夢，這個惡夢教示我，督責我，hou7我看thau3世間，tu2-tu2 親像所羅門e5一生到ti7年老e5時所講e5講，\n空虛e5空虛，空虛e5空虛；凡事攏是空虛，ti7日光e5下面一切e5事，看ah，攏是空虛，攏是掠風。獨獨敬畏上帝，謹慎守伊e5戒命；che是人齊備e5本份（傳道1：3，12：13）。\n今我著tui3惡夢醒起來，當我出院hit日，疼主e5姊妹為我聖別，唱聖詩245首。 \n我前若羊失迷，<BR>Tiau5外lam7-sam2去"}
{"text": "seh8；<BR>牧者e5聲我無beh聽，<BR>無ai3 te3伊去行；<BR>我前若子放縱，<BR>無ai3企起家中，<BR>天父e5聲我無ai3聽，<BR>Ai3得四界去行。\n是lah，我是一個浪子，今我著做e5，是轉來親近老父求伊e5赦免。早起真早，我tui3台北坐車轉來，離別這間教會kap家庭tu2-tu2 5年久。 \nxx xx xx xx \n我看伊e5手巾攏tam5 lah，兩蕊目珠哭kah紅kong3-kong3，我也te3伊流boe7少e5目屎。 \n我就chhoa7伊轉去，路經過一間工廠，ti7 hit支大支煙筒有寫「豐盛實品加工廠」e5字，伊注意看e5時，我ka7伊講，「這間工廠e5老闆就是你當時所無ai3 hit個青年郭豐盛君e5，專門teh做松茸罐頭銷外國，不止趁錢，伊現在是教會e5執事，也是鄉公所e5民政課長，也老闆娘就是月英姊----你e5小妹。」 \n(台灣教會公報第985-986號，1966年7-8月)"}
{"text": "譯\n古早古早，ti7一個鄉社，有一個老阿婆，伊有飼三隻豬仔子。總是老阿婆因為散，無物thang hou7 in食，所以放in ti7外面，向望in會家己去chhe7著好e5食物。這三隻豬仔子kap in e5主人離開了後，就攏出去。\n一隻白豬仔子行向北爿勢去；有一日，伊tu2著一個老阿伯，肩頭揹一綑e5稻草，伊想講che一定是伊e5 好遭遇。所以開嘴ka7 hit個老阿伯講：「阿伯ah，阿伯ah，你肩頭頂hit綑稻草hou7我起厝好無？」Hit個阿伯應好，就hou7伊，伊就用hiah e5草起一間細間e5厝toa3 ti7 hia。\n過無幾日，有一隻狐狸來ka7伊扑門講，「朋友ah，朋友ah，hou7我入去看你e5厝有sui2無？」 \n「Ouh！Boe7用tit，boe7用tit，我m7 hou7你入來。」\n狐狸就受氣講，「若m7 hou7我入去，我beh將你e5厝chhia hou7倒」。所以狐狸真正chhia倒白豬仔子e5厝，走入去，將白豬仔子食了了。\n一隻向南爿勢行e5花色e5豬仔子，有一日伊tu2著一個老阿伯，肩頭頂揹一綑e5柴，伊就ka7 hit個老阿伯講，「阿伯ah，阿伯ah，請你hit綑柴hou7我起厝好無？」Hit個阿伯應好，就送hou7伊。這隻花色豬仔子就起一間厝來toa3。\n有一日，hit隻狐狸koh來ka7 hit隻豬仔子講，「朋友--ah，朋友--ah！Hou7我入去你e5內面好無？」\nHit隻豬仔子講，「Oh！Boe7用tit，boe7用tit，我m7 hou7你入來。」\n狐狸真受氣，用大力chhia倒花色e5細隻豬仔子e5厝，續將伊食了了。\n今只有chhun一隻上細隻e5烏色e5豬仔子。\n有一日伊也tu2著一個老阿伯，擔一擔e5 紅磚仔。伊ka7老伯講，「阿伯ah，阿伯ah，請你hit擔紅磚仔hou7我起厝好無？」Hit個阿伯將hit擔e5紅磚仔"}
{"text": "hou7伊，伊就起一間紅磚仔厝。\nHit隻狐狸koh 來，親像對以前hit兩隻e5方法講，「朋友ah！朋友ah！Hou7我入去看你e5厝有sui2無，好無？」\n伊應講，「Oh！Boe7用tit，boe7用tit，我m7 hou7你入來。」所以狐狸就koh大受氣，用大力ai3 chhia hit間厝，總是無論an2怎樣chhia攏無辦法thang chhia倒hit間紅磚仔厝。\n後來狐狸就講，「朋友ah，我ka7你講，我知影有一坵真大條e5蕃藷園。」\n細隻豬仔子問講，「Ti7 to2位？」\n「Oh！Ti7西爿e5 大河墘，你明仔早起準備hou7好勢，我來chhoa7你去，咱thang做tin7 ti7 hia，食咱e5暗頓才轉來」。\n細隻豬仔子問講，「幾點？」狐狸應講，「明仔早起六點。」 \n隔日，這隻豬仔子ti7五點鐘，天phu2光e5時起來，看狐狸iau2未來，趕緊走去蕃藷園，將蕃藷挖起來。\n六點e5時狐狸來扑門，問講，「朋友ah，準備好未？」\n細隻豬仔子應講，「好a3 lah！M7-ku2我已經去挖轉來thang做我e5暗頓lah！」\n狐狸聽了真受氣，m7-ku2伊想講伊著用辦法thang pian2 hit 隻豬仔子，所以，面kek笑容，koh對hit隻豬仔子講，「朋友ah！我知影有一個真大e5 蘋果園，生真濟e5蘋果」。\n細隻豬仔子問講，「Ti7 to2位？」狐狸應講，「Ti7東爿e5花園內。你若ai3，咱明仔早起五點，我來叫--你，咱做tin7來去挽。」  \n隔日，這隻豬仔子ti7四點就peh起來，趕緊走去蘋果園，伊向望會ti7狐狸未來以前挽到額，m7-ku2路遠，koh著peh上樹頂挽。所以當ti7伊挽好beh落來e5時，伊看見狐狸ti7 hia teh來，所以伊非常e5著急koh驚惶。當狐狸來到樹腳 e5時，講，「朋友ah，你koh比我較早來，樹頂e5 蘋果bo"}
{"text": "e7歹食houN3？」 \n細隻豬仔子用驚惶e5心應講，「Oh！真…真好食，我tim3一粒hou7你houN3？」講了tui3樹頂tim3一粒hou7狐狸，伊刁故意tim3 ti7山坪，hou7蘋果lin3 tui3山腳落去，當狐狸走去拾e5時，伊趕緊peh落來，走轉去厝nih。\n狐狸拾著蘋果koh倒轉來e5時，看見樹頂e5細隻豬仔子已經走轉去，非常e5受氣。所以伊決心beh食hit隻豬仔子，伊走去細隻豬仔子e5厝，ka7豬仔子講，「我beh tui3煙筒溜落去你e5厝beh食你」。\n細隻豬仔子聽了，趕緊用大鼎he7 ti7煙筒腳，用火hiaN5一大鼎e5水，當狐狸tui3煙筒beh溜落來時，細隻豬仔子將蓋掀開，狐狸chheng3著燒煙，跋落大鼎內，燙一下死khiau3-khiau3，細隻豬仔子自an2-ni煮煮leh，做暗頓食。\n（女宣月刊第75期，1966年3月）"}
{"text": "1、好消息。 \n我忽然ti7報紙看著一個好消息，非常e5歡喜，即時將hit張報紙用走e5提來到禮拜堂beh報林牧師。 \n「牧師，牧師！我已經有頭路lah。」 \n「有影！An2-choaN2得著？」 \n「你看這張報紙所刊e5，tu2-tu2是我這幾年來逐日teh夢想e5 條件。林牧師將hit張報紙提起來看，急徵業務員啟事：「正大化工有限公司，為著beh擴張業務，beh招募業務員10名，待遇每月2000箍以上，若是初中畢業程度，有意應徵者請寄履歷書附限時郵票寄來台南郵箱3856號，業務處收。若審查合格即通知面洽。」 \n「我看這個啟事有淡薄giau5疑 e5所在，近來chhe7職業m7是hiah-nih簡單e5事，那埵釭鴗仆朵~會thang趁2000箍e5待遇？Che kiam2-chhai2是teh騙人也無的確。」「Che是公開刊ti7報紙，那會騙人e5理由？」我應。 \n「文生，我想你m7-thang一心一意teh欣慕beh去市內食頭路，你雖然無職業，m7-ku2你有幾分田園，你若扑拚專心作穡，我看無較輸去市內chiah著，何況你e5父母已經年老，也無愛你離開in，tiam3厝好好奉待序大人，上帝一定會祝福你e5工作。」 \n「我都是hou7阮老父chiah e5 m7成田園縛tiam3這個古井內chiah著淒慘；這個時代e5青年若boe7曉想莫bun3出去外面扑拚，tiam3 chia萬世boe7出頭天。」 \n「總是tiam3鄉村ma7有鄉村e5好，tiam3都市ma7有都市e5 bai2，無一定著攏ti7市內，你看咱教會e5呂長老、李執事，in kiam2 m7是tiam3山nih扑拚，經營田園，ma7是hou7上帝大祝福。也去市內e5人ma7有真濟轉來 teh叫苦連天。」 \n「無影ou5！若有頭路較講ma7 beh來去市內，你看吳長老、黃執事，in若無去市內，永遠都是teh"}
{"text": "kiah8鋤頭，koh看阿杉哥、福財兄，一下去市內，穿插攏紳士起來，以前e5草地song5味攏無去。」「M7-ku2有一項你m7知影，」林牧師講，「Chia e5人ti7 咱教會是真熱心服事上帝，禮拜赴聚會，做教會e5工非常扑拚，雖然生活無thang好，若是心靈真快樂teh過日，今ti7市內，照我所知，有真濟人e5信仰已經漸漸冷淡，甚至有e5已經離開上帝，無teh做禮拜lah，in boe7堪得受hia e5罪惡引誘，親像穆長老，茂祥兄…攏已經失去信心，變做魔鬼e5奴才lah。」 \n「你講an2-ni是事實，不過he是在人e5 信心有堅定無？我是hou7我無機會thang去hia，若這擺主幫贊我會thang來去就職，一定beh ti7附近e5教會加倍熱心來為主做工。」 \n「人攏會軟弱，你著知影市內e5罪惡，詭譎是咱想boe7到e5，特別犯罪e5誘惑實在hou7咱可怕。」林牧師講到chia koh 坦白ka7我講，「我知影你是一個熱心可取e5青年，ti7咱教會擔當T.K.C.會長，主日學教員要緊e5職，這間弱小e5教會上帝有大欠用你ti7 chia做工，我想為著你e5父母，為著咱教會e5緣故，做好放棄到都市e5念頭，努力ti7家己e5職場，我相信上帝會祝福你成功e5一日。何況報紙teh報這個消息，m7知是真抑是一場e5騙局？假使若是真e5，kan-ta市內人ma7引到無份，kiam2有法度thang著咱？」 \n「是，所以我m7-thang失去這個機會，著來去試看mai7，上帝若無ai3我去，這個事就boe7成。」 \n我tui3禮拜堂出來，那行那想，che是千載一遇e5機會，我無論如何m7-thang hou7牧師e5話改變我e5念頭，牧師攏是teh考慮伊家己e5立場，當然無ai3我去別位，有影我若走，教會已經無人thang koh活動。總是伊攏無考慮我 e5問題，一個無讀冊"}
{"text": "e5人尚且無ai3 tiam3田庄lah，何況我這個高中畢業生kiam2 m7是koh較著趁機會nng3入市內mah？我ti7 hia ma7是會thang為主熱心來利益教會，教會是上帝e5，我若走，上帝自然會興起tu2好e5人撐起來，m7免掛慮這個事。 \n我轉來厝，tui3屜仔開起來，提hit張已經寫好聽候真久e5履歷書，隨時走來郵局買一張限時e5批long5 kap買一張2.50 e5郵票，kap履歷書lok ti7批long5內，就an2-ni 帶著滿懷e5 信心，lok落去郵筒，我攏無講 hou7父母知影，何必著hou7 in知影。 \n2、應徵。 \n1日、2日過去，我差不多boe7食，boe7睏得，不時目珠khoeh-khoeh teh祈禱，koh較無心thang做工，ti7門口行來行去teh嘹望綠色e5天使光臨。感謝上帝，第3日上午回批來lah，是一張明信片，用鉛字印好，kan-ta頭前hit幾字「黃文生」用毛筆寫e5 na7-tiaN7。 \n本公司接著千萬封應徵e5信件中，ti7昨昏e5董事會擬定台端為合格入選，請ti7 3日內將身份証、畢業證書、印章kap 300箍e5就職手續費親身來本公司業務處登記面談。 \n正大化工有限公司 業務主任：馬× × \n地址：臺南市中正路一三五八號\n批內有tng3大e5公司e5關防kap主任e5印章真清楚。我連續看幾若擺，那讀那笑，an2-ni有自信lah，hong2-kiam 我是高中畢業e5，一定會tui3我這個學歷較懸e5優先。著！時間要緊，一吋光陰一吋金，也著爭取時間，若無趕緊來去，會hou7市內e5人搶去。到台南，我提這張明信片親像teh調查戶口，直直tui3鬧熱e5市中心來，目珠一下tui3遠遠看去，ti7運河邊果然有掛一個真大塊 e5招牌寫著「正大化工股份有限公司業務處」 e5字真清楚。我真歡喜用走--e5到門口，代"}
{"text": "先企ti7外面詳細看入去顯然是一間新開業e5公司，內面有排5、6 塊e5辦公桌，以外攏無甚物，中央hit塊較大塊e5桌有囥一支電話，有寫業務主任e5字排ti7桌前，坐ti7 hia hit個人一定是主任，邊仔e5桌仔也有坐兩個事務員kap一個女--e5，in e5目珠不時teh看外面。照看無甚物公事thang辦e5款，我看了就行入去，tu2-tu2桌腳有poah8一張紙我忽然想起林牧師ti7講道e5時bat引一個譬諭講，有一個公司beh招募一個事務員，總是應徵者真濟，總經理無法度thang決定甚物人，就將chiah e5人召來隨e5口試，刁工ti7 in e5面頭前偷囥一支針ti7地nih，按算甚物人若會曉將hit支針拾起來，就beh採用hit個人，因為若會曉ti7小事盡忠，自然就會ti7大e5忠心，所以我知影這張紙kiam2-chhai2是teh試我，來決定我e5命運，我隨時aN3落提起來，囥ti7主任e5桌頂，koh行90度e5鞠躬對主任講，「× ×主任，我刁工tui3鄉村來beh應徵e5，請萬事拜託。」講了tui3 te7-a2內提hiah e5書類kap 300箍起來交hou7伊，伊掠我相一下，chiah用國語ka7我問真濟代誌，我也用國語ka7伊應答，伊那講e5時那看hiah e5書類，看了還我，將hit 300箍收入去，koh tui3屜仔提一thong e5添報單ka7我講。 \n「符合阮e5條件來登記e5人到這時有50名以上，若是阮只有beh採用10個na7-tiaN7，所以阮決定beh hou7鄉村e5人優先，當然你是合ti7優先e5資格，總是有一個條件你若答應，就隨時會thang決定beh採用你，m7知你願意無？」「當然願意，」我直直tam3頭。 \n「本公司叫做『股份有限公司』，你知影這個意思houN3？所謂『股份』就是用真濟人合股來經營e5公司，所以凡若"}
{"text": "beh做本公司e5職員，照章程一定著加入做股東chiah會用得。」 \n我聽著講著份股東，心內知影an2-ni無法度，一股kaN2著幾十萬，抑是幾萬箍leh，就問伊講，一股是偌濟錢？一個人著份幾股？伊應講，「一股是3000箍，每一個職員至少ai3加入一股以上，總是每年會thang得紅利。」 \nKah是3000箍無問題，近來聽人講，若beh得著一個職位，攏著用5000箍以上，算起來iau2真省，就ka7 伊講，\n「主任，m7-ku2我今仔日無帶錢來？」「無要緊，限你兩日內提來加入，tui3你加入hit日起，就正式是阮公司e5職員，所以那緊那好。」 \n「An2-ni好，請容允我轉來準備，kiam2-chhai2 ti7明仔日我就提來。」「好！今請你添chia e5書類，一thong是店保，著ai3本市兩間商店e5保証，koh一thong是契約書，意思是你若加入公司以後，著遵守chiah e5規則，有甚物事攏無異議，kham3印做証，將chia e5 書類kap股金做伙提來。」 \n「多謝，大大拜託。」 \nTui3公司出來。那行那想，兩個店保無問題，我讀高中e5時，有幾若個同學是市內人，來去ka7 in拜託一定有，若是3000箍beh an2-choaN2？轉來ka7序大人提，m7-ku2 in無歡喜我出來，穩當m7 hou7我。Ah！著！順續ka7台南e5朋友借，一位借1000箍，我若就職了，每月日有2000箍e5收入，會thang儉1000箍起來，an2-ni來還in，3月日就會還了。 \n3、就職。 \n得著朋友e5幫忙，店保kap 3000箍攏準備好。第2日清早，我真緊急beh行來公司登記就職，因為驚了hou7人較代先爭取去就無效。Teh行e5 時，我忽然tui3心內有一個第六感gia5起來，EN5！Che kiam2-chhai2是林牧師所講e5騙局ou5？有giau5疑e5所"}
{"text": "在ou5？Teh辦公hiah e5人看起來無成公務員e5款？到底in公司e5工廠ti7 tah落？…Hai3，你m7 teh神經，你無看正正當當ti7鬧熱中心看板（招牌）掛hiah大塊，辦公廳hiah大間，koh有電話，而且著用店保，那堿Oteh騙人？我兩個心teh交戰，總是不知不覺到位lah。我企ti7外面想beh koh詳細考慮一擺，若是一下看tui3內面入去，有成10個人圍ti7 hia teh辦手續lah。我無考慮就chong5入去，佳哉chia e5人攏慢我一步，teh辦頭擺e5手續 na7-tiaN7。當我將書類kap 3000箍交好勢，主任笑笑tui3我講，「Tui3今起，你是本公司e5職員，明仔日你開始來上班。」 \n「主任，我著ai3轉去厝nih準備一下，m7知會thang hou7 我 3日後chiah正式來上班好無？」 \n「可以。」主任tim3頭。 \n我抱著滿懷e5感謝kap歡喜轉來厝nih，既然有頭路，就坦白tui3父母講，也去見林牧師講，雖然in攏無koh阻擋我，總是也無ka7我表示恭喜。第2日暗時，林牧師召集眾會友ka7我開送別會。牧師代先o-lo2我過去ti7教會e5熱心做工，然後勉勵我 ti7市內著謹慎我e5行為，伊講： \nTi7城市犯罪e5事比庄腳m7知加幾百倍，ti7 hia有比chia tiam3真濟e5歹人。Hiah e5罪大惡極，ti7青天白日下搶劫、強姦、殺人攏tui3 hia出。 \nHia 有吞滅散hiong，欺詐忠厚e5集團，各種奢華誘惑、虛榮、賭博、欺騙、淫亂就是伊e5代名詞。 \nHia是集世間罪惡e5總匯，權勢kap強暴e5中心。 \n所以satyricus tui3城市哀悼講，阮 beh得著甚物 ah？阮所會thang得著e5，不過是極大e5見笑na7-tiaN7。\n莫怪以賽亞也吐氣講，「害ah，忠信e5城變做娼妓；從前充滿"}
{"text": "公平、公義tiam3 ti7 hit 內面；現今是兇手企起，你e5銀變做che-tai2 ；你e5酒thau3水。你e5官長犯法，kap賊鬥伴；逐個ai3受pou3-lou7，數想 謝禮；in無為著無父e5子申冤，守寡人e5案件boe7得著到伊e5面前」（以賽亞1：21---23）。 \n牧師講煞，真濟會友起來替我祈禱。會煞，大家相握手，對我講祝福e5話，全教會送我一本金墘e5聖經。 \n第3日，我koaN7一大皮箱e5行李來台南朋友e5厝，我e5朋友kap我出去稅厝，m7-ku2雄pong7-pong7 chhe7攏無，姑不chiong朋友請我暫時tiam3 in hia。 \n4、原來如此。 \n上班hit早起，我穿著罕得穿e5一su西裝，頭毛、面、皮鞋攏整理真phiat-se3，宛然m7是以前e5文生；當然今仔日e5文生是台南市正大公司e5職員。Ti7 hit間真大間e5業務處有我e5一位交椅 ti7 hia，那媯L歡喜e5理由。我8點就到公司，看著iau2 有人teh 辦手續，我一面歡喜，因為我代先來，所以才有向望，koh一面真感慨今仔日失業e5人chiah nih濟，實在值得同情。我行進前來tui3主任kap同事講gau5早，奇怪，in那親像m7-bat我e5款，金金ka7我相，大概是我e5 chng-thaN7 hou7 in一時認boe7出來，無偌久，主任kap兩個職員叫我入去內面ka7我講話。 \n「歡迎你做本公司e5職員，你e5辦公桌是排ti7最外面hit塊，總是照阮e5規則beh做事務員著ai3代先實習做外務員了後 chiah會用得。」 \n我iau2未明白che是甚物意思e5時，有一個生做無真sui2 e5小姐tui3樓頂落來，手koaN7一大袋e5物件kap一堆e5囡仔玩具、魚、蝦、喇吧等。主任tui3袋仔thau2開hou7我看，ka7我講： \n「Che是本公"}
{"text": "司出品e5大光洗衣粉，3包kap一chih玩具是賣10箍。這10箍銀你得著兩箍e5利純，所以你一日若賣有500箍，就會thang趁100箍lah，一月日就有3000箍e5收入，你若成績好，兩個月後就會thang升起來做事務員。為著beh hou7你學推銷e5技術，頭一禮拜阮派這位蔡小姐kap你出去…」 \n我已經聽boe7落去，我e5頭殼gong5起來，腳攏企boe7 tiau5，看厝頂那親像掠倒吊，心內e5火直直chheng3起來，我想beh大聲嚷出來，若是勉強控制細聲對 in講。 \n「若是an2-ni，我無法度thang做，我boe7曉做生理，請你將hiah e5錢還我。」 \n「你teh講甚物？請你看你家己tng3印這張契約書講甚物？」伊將hit張契約書提來用手指hou7我看，第10條an2-ni寫。 \n若是中途beh離開本公司，所加入e5股金kap其他e5錢一切無還。 \n「騙局！騙局！」我忍boe7 tiau5喝出來，忽然有一個人tui3我e5胸仔sa leh，細聲講。「你e5目珠毛sa較金leh，看chia e5是甚物人，你若m7願做，恬恬轉去，若beh大聲喝，就免想beh有性命離開chia。」 \n我tui3 hiah e5人一個一個 ka7 in相，果然逐sian攏真大sian，koh加真濟e5，chia e5一定是扑手，boe7討tit，我e5受氣kap憤慨換做pi7-pi7-chhoah，頭殼ka7 in tim3頭，伊chiah ka7 我放去。啞口teh死子無話講，鼻仔摸摸leh，恬恬出來。我看著hiah濟人ti7 hia teh等候beh辦手續，boe7免得吐一個氣替in可憐傷心，我相信in m7免兩日也像款食著kiN。 \n我非常m7願轉來朋友e5厝，將chia e5代誌講 hou7 in聽，in攏替我憤慨講，一定著討hit 3000箍轉來chiah會用得"}
{"text": "。Hit e7晡我e5朋友去招伊e5朋友，攏總有成十個來到這個冒牌公司，iau2未入去就聽著tng3椅tng3桌e5聲，原來已經有一群e5人來teh起hoe lah。阮企ti7外面聽in teh嚷e5聲，「Lin2是beh還抑m7還？若m7還beh叫警察來，抑是tui3法院告lin2詐欺。」 \n「阮m7驚，阮既然敢正式營業，自然有辦法，阮m7是無職業beh hou7 lin2，是lin2 m7接受e5，beh an2-choaN2告？」 \n「是m7是著用武力chiah beh還是無？」 \n「M7是，總是lin2 e5拳頭姆若有較大粒，來試看mai7也是好。」 \n天ah！有影無法伊ta-oa5，十外個大流氓攏攬胸企ti7四邊teh等，阮大家看破beh溜soan e5時，隔壁商店e5老闆企ti7門口ka7阮講：「Lin2著看破lah，三千外箍買一個教示，che是一個烏色e5集團，到處刊新聞pian2人，lin2無法度in lah。」 \n「總無治安機關，法律也無法度thang制裁in？」我問。 \n「有！m7-ku2道高一尺，魔高一丈，一禮拜前in稅厝ti7 chia，若到hou7人發覺了後，in就隨時搬去別位，用別e5名稱繼續刊新聞欺騙人，所以不時kap警察teh掠龜走鱉，根本無法度治in。」 \n我明白lah，我真正受騙，我那想目屎那流出來，雖然朋友攏安慰我，並願意將in借我e5錢，hou7我欠到有chiah還，但是我那有面koh轉去見父母kap教會眾會友？ \n我辭別朋友，手koaN7重重e5行李，腳行厭sian7 e5腳步，頭殼aN3-aN3向鄉村e5故鄉轉來，我若親像一個犯大罪e5監犯出監，也親像放蕩子帶著憂鬱、痛苦、見笑e5心一樣。我深深感覺林牧師e5話是著--e5；tui3 今起，我決志beh照伊e5話來行。 \n(台灣教會公報第980-981號，1966年4-5月)"}
{"text": "譯\n真早，真早以前，ti7中國e5北部，有一個所在。有一年，tu2著大水災，所有e5厝kap地上所發生e5五穀攏hou7水沖了了。真濟人攏無物thang食，也無厝thang toa3，生活攏真艱苦，特別散赤e5囡仔通日無物thang食，去四界teh分食。\n水災過了無偌久，有一日e5早起時，有一個頭毛嘴鬚白e5老阿公仔出現ti7一所在，伊看著hit個瘦koh枵e5囡仔，心內非常e5艱苦，所以叫一個過路e5查甫人來，吩咐伊將一張e5告示貼ti7城壁，ka7 hiah e5無物thang食e5囡仔講：「Tui3明仔日起，ti7這所在，逐日beh分兩粒饅頭hou7 in止飢。」 \n第二早起，hit個好心e5老阿公仔吩咐兩個工人擔兩擔真大擔e5饅頭來，he7 ti7貼告示hia。當in到位e5時，已經排一大陣e5囡仔，有大漢e5，有細漢e5，也有in e5媽禡抱來e5，in已經真久無食著hit款e5饅頭。\n當in接著白koh芳e5大粒饅頭e5時，逐家攏歡喜到phut-phut跳。總是過一下仔久。情形無siang7 loh。因為大漢囡仔欺負細漢e5，m7是搶in e5饅頭，to7是用細粒e5饅頭強迫換大粒e5饅頭，所以ti7 hit個大埕，m7是冤家相罵e5聲，就是囡仔teh哭e5聲。\n總是ti7囡仔e5中間，有一個細漢查某囡仔，伊e5態度真溫柔koh真有禮數，逐日分饅頭e5時，伊攏無kap人爭做頭前，iah當老阿公仔分饅頭hou7伊e5時，伊攏用雙手去接，koh ka7 hit個老阿公仔行禮，講，「多謝」，然後用走--e5，將饅頭提轉去厝kap伊倒ti7床nih teh破病e5媽媽相kap食。\n有一日，這個查某囡仔koh來領兩粒e5饅頭，提轉去厝，伊e5媽媽看了，問伊講：「阿惠，你今仔日e5饅頭thai2會chiah細粒？」\n「Ma-ma，hit個阿公仔分hou7我，我就提轉來，較細"}
{"text": "ma7無要緊，有thang止飢to7好」。阿惠講了，就斡入去灶腳，捧一碗白滾水thang來配饅頭。\n阿惠kap伊e5媽媽感謝了。阿惠就提hit粒較細粒e5饅頭大大咬落去；忽然ti7伊e5嘴內「khauN3」一下，若親像咬著一粒teng7 e5石頭。所以阿惠趕緊將饅頭提出來，he7 ti7破桌頂，用手peh hou7開，詳細看真，原來內面包一塊金sih-sih e5金角。阿惠e5媽媽看見 an2-ni，也將伊手內hit粒饅頭擘開，內面也包金仔ti7 hia。\n兩塊金角he7 ti7桌頂，實在真sui2 koh真有路用。M7-ku2阿惠e5媽媽看著hiah-nih貴氣e5黃金，就ka7阿惠講：「阿惠，che kiam2-chhai2是hit e5老阿公仔囥m7著，你趕緊提去還--伊」。阿惠聽了講，無m7著，就將金仔提ti7手內，三步做兩步走出去。\n阿惠看著hit個老阿公仔iau2 ti7 hia，趕緊將hit兩塊金仔提出--來，講：「阿伯ah！你tu2-chiah分hou7我e5饅頭內底，有包兩塊e5金仔，我想是你he7 m7著去，我e5媽媽叫我提來還你」。\n這個老阿公仔聽了非常歡喜，微微仔笑，ka7阿惠講：「今，m7免還我lah，che是我刁故意he7 ti7饅頭內，送hou7你，這幾日來，你真有禮貌，koh誠實，hou7我有真深e5印象，我真歡喜，Che不過是小小e5禮物，你提轉去，向望你以後猶原做一個誠實e5囡仔」。阿惠聽了ka7 hit個老阿公仔說謝，趕緊走轉去厝。\nHit時圍lui5 ti7 hia e5囡仔攏感覺著家己e5見笑，siang7時也顯出欣羨e5目珠看阿惠用輕快e5腳步走轉去伊e5厝。 \n（女宣月刊第74期，1966年2月）"}
{"text": "Hit暗黃先生好意留我kap伊食飯，ai3我將這日e5感想報hou7伊知。我講，\n「為著beh hou7娜娜tui3我e5信任kap解除伊e5悲觀，我目前無beh教伊甚物學問，只有kap 伊講話，將有意義e5故事，抑是笑話hou7伊歡喜，有時奏伊愛聽e5樂曲，抑是sak輪椅ti7花園散步就好。M7知黃先生你e5意見怎樣？」 \n「好，我贊成你e5意見。目前只要若會thang hou7伊歡喜，掃除伊beh死e5念頭，我就真歡喜。」 \n「我會盡我e5力量來鼓勵伊；不過，若beh hou7娜娜會tui3死e5念頭換做活e5勇氣，tui3消極變做積極，成做殘而不廢e5人，我認為有一個方法，就是hou7伊有一個信仰，bat一個造物主------上帝kap耶穌基督e5信心才有法度。」 \n「你e5意思是hou7伊成做基督教徒，是無？」 \n「會thang an2-ni 講，當伊若bat上帝e5疼，tui3耶穌基督來beh拯救伊了後，不但伊boe7 koh chhe7死e5路，反轉會得著快樂燦爛e5人生，歡喜有意義來活--落去。」我講。 \n「Hm3，kiam2-chhai2用基督教e5力量會得著這個理想。好，王先生，無論你用甚物方法，若會達到目的就好；我相信你有辦法。」 \nHit暗轉來，將這項事迫切祈禱交代上帝。只有上帝才有法度幫贊娜娜。 \n有一早起娜娜iau2未出來，我來坐ti7鋼琴前，細聲teh奏Beethoven e5「Hou7愛麗絲」（for Elise)kap Badarzewska e5「少女e5祈禱」（Mai-den is Prayer）。忽然ti7我e5後面有人teh 扑phok8仔。 \n「真gau5奏，真好、真好。」M7知甚物時，伊家己sak 輪椅來ti7我e5後面teh聽，koh講，「王先生，自我破病這兩年來，我攏無koh聽著chiah-nih好聽e5音樂，當時我學到teh"}
{"text": "-beh會曉奏「Hou7愛麗絲」這條，今攏放去lah，請你koh奏一擺hou7我聽，好無？」 \n「向望無久你也會曉奏，」我聽伊e5話koh奏一擺。奏了，伊e5面笑kah真甜；到今，m7-bat看伊有這款e5面容。 \n「王先生，我tui3今仔日起，beh koh開始學，你著教我。」伊真歡喜ka7我講。 \n我將鋼琴椅提走，sak伊e5輪椅倚來，雖然腳無法度thang踏節音板，m7-ku2手會thang彈。我坐ti7伊身邊，hou7伊隨意彈看mai7。兩年來伊e5手koh摸著鍵盤，雖然手已經變真硬；若是有繼續學習，m7免半年穩當會彈我tu2-chiah e5曲。Tui3 hit日起，這間厝開始有鋼琴e5聲奏出來。 \n娜娜若彈琴厭sian7 e5時，我就sak伊e5輪椅出來花園散步，講好聽koh笑詼e5故事hou7伊聽，有時聽到hah-hah笑，有時伊也會順續講hou7我笑。 \n日子一日一日過去，娜娜e5 面較無以前hiah-nih消極lah。有一日，本鄉e5戲園teh放映一齣電影名叫「西廂琴斷」，這部影片我已經看過，我認為有hou7娜娜看e5價值，就請求黃先生e5同意，beh chhoa7娜娜去看。伊代先躊躇講： \n「自從我患這個病就m7-bat 出門去外位，當然koh較m7-bat去看電影，因為驚人笑，家己見笑。」 \n「無要緊，che併m7是坐掛。」我笑講。 \n「M7-ku2人會ka7我金金相。」伊koh躊躇應。 \n「咱看暗場，路nih無人認會出，你koh掛一支太陽目鏡，就攏無人知影lah。」 \n「An2-ni好，」伊真歡喜答應。 \nHit暗，我sak伊e5輪車，tui3厝到戲園有相當e5路程，路nih我那kap伊講話那hou7伊看四周圍e5景致。伊因為真久無出門，所以看kah真得意，攏無感覺人teh看伊。到戲園，我去kap頭家講好勢，頭家真歡喜，特別ka7阮準備適當e5所在，"}
{"text": "hou7我kap娜娜坐做伙。 \n這齣電影是teh描寫一個女歌手，當伊出名e5時，忽然犯著小兒痲痺症，伊感覺非常痛苦，想beh自殺，後來伊e5丈夫kap朋友設法用工作來鼓勵伊，hou7伊參加勞軍演唱，竟然ti7一擺盛大e5演唱會企起來。 \n我那看電影，那注意娜娜e5表情，當伊看到hit個歌手會坐飛機飛來飛去；做勞軍演唱e5時，伊細聲講，「我也beh坐飛機。」最後歌女tui3輪椅頂爬起來e5時，娜娜興奮到流目屎。電影做煞，燈著起來，我看伊e5面充滿著無限e5感慨。這部電影對伊e5啟示真大，轉來到路nih，伊對我講，「人若有信心，身體雖然有缺陷，iau2-ku2有路用。」 \n「著，所以你m7-thang自暴自棄，著學女主角e5模樣。」我koh ka7伊講，「無久有beh koh一齣電影叫做『旭日東升』，我chiah koh chhoa7你來看。」 \n「好，總是你先講這個內容hou7我聽。」我那sak那講，「這個故事是teh描寫美國歷史上最偉大e5總統羅斯福先生e5傳記。當伊ti7政治生涯開始燦爛e5時，不幸也患著痲痺症，若是che無影響伊e5奮鬥，伊靠雙手e5努力，最後竟然成做一為偉大e5政治家，出名e5總統。」Ti7安靜e5暗暝，伊恬恬聽，不知不覺到厝lah，女婢出來開門，我將輪椅交hou7女婢。Beh入去e5時，娜娜ka7 我講，「以後請你常常講這款事實e5事hou7我聽，」我tam3頭。我相信ti7無久e5將來日子會改變伊e5觀念。 \n有一暗，我刁工選大音樂家Beethoven幾te3 最出名e5交響樂曲hou7娜娜聽，伊講，chiah e5樂曲雖然出名；但是無啥會曉欣賞，我就將Beethoven e5生涯講hou7伊聽，然後說明chia e5曲e5內容。 \n「真濟人知影Beethoven是歷史上最出名e5音樂家，m7-ku2伊e5一生非常可憐，17歲老母死，10歲老父死，"}
{"text": "家庭非常散赤，伊著負起扶養5個小弟小妹e5責任。因為伊有音樂e5天才，所以攏靠兩支手作曲kap演奏來維持家庭生活。若是禍不單行，當伊30歲e5時，hit個音樂最重要e5器官---耳仔，煞無聽見，變成一個臭人（耳聾），che tui3一個音樂家是何等大e5打擊。伊幾若擺想beh自殺，後來伊決志提出勇氣，beh戰贏命運，伊寫hou7親友e5批an2-ni講：「我beh kap命運抵抗到底；我相信我boe7對運命aN3頭。」 \n伊e5成功是tui3 chia激起，耳空boe7聽著外界e5聲，用心靈作曲；果然chiah e5世界最出名e5「命運交響曲」，「英雄交響曲，」「田園交響曲」kap真濟「合奏曲」（命運、 英雄、 田園交響曲與協奏曲）攏是tui3耳空無聽見了後做成e5，甚至iau2-ku2 ti7維也納（Vienna）千萬人e5面前指揮樂團。特別這首命運交響曲，就是teh描寫伊e5悲慘而kap運命奮鬥得著最後勝利e5樂曲。世間人攏公認是最偉大e5一首樂曲。 \n我講到chia，娜娜兩蕊目珠聽kah入神，隨時叫我將唱片tau3 hou7伊聽，koh一段一段ka7伊說明： \n0 3 3 3 1---1---0 2 2 2 7---1---1 \n唱片奏出莊嚴e5聲，che是不幸e5命運teh 對 Beethoven扑門。過去是命運ti7伊e5身上teh ko-ko纏e5慘境，若是伊m7認輸，beh抵抗到尾---最後伊得勝lah！奏出激動凱旋e5樂音，伊已經突破可怕e5命運。 \n當唱片奏完，娜娜e5目珠內也含著興奮e5目屎lah。 \n我已經得著娜娜e5信任，伊也漸漸快樂，以前真少笑容e5面，今漸漸teh明朗起來。我正式ka7伊上課，編定時間表，除了經常e5活動，講故事，散步以外，加添學校課程，音樂欣賞，文學e5研究，寫作，練鋼琴。為著beh hou7伊無想家己e5不幸，我刁工囥聖經，教"}
{"text": "會雜誌kap濟濟好e5冊，hou7伊ti7平常時thang讀。有一日我去e5時，伊tu2-tu2 teh讀海倫克勒（Helen Keller）所寫e5《我e5信仰》，伊隨時問我講： \n「Kiam2有影Helen Keller是一個青瞑、臭耳koh啞口e5查某人？」「有影，」我應。 \n「An2-choaN2一個無目珠thang看，無耳空thang聽，koh boe7講話e5人會曉寫字，koh會曉著作，甚至成做世界出名e5文學家、教育家？」 \n「甚至會曉聽音樂，欣賞花木景致，koh知影對方所beh講e5話。」我koh加添落去。 \n「Kiam2會an2-ni？伊 beh用甚物器官聽音樂，看花草kap人講話？」伊koh較好奇問。 \n「用伊hit兩支手kap鼻，當伊將手指囥倚對方e5嘴，就知影對方teh講甚物話；聽音樂也是an2-ni，手倚近喇叭e5頭前，就kap普通人像款teh欣賞歌曲。人若kap伊接觸幾擺以後hit人入來，伊就隨時認--出-來，che是用伊e5鼻會thang鼻出周圍e5事。」 \n「你那講，我那想boe7曉hit個原因，伊m7是神，那埵販hiah-nih厲害？」伊koh問。 \n「因為伊tui3兩個真gau5 e5老師：一個男--e5，名叫B. Thomson kap一個女--e5，名叫A. Sullivan，tui3細漢就用苦心ka7伊教育e5結果。上要緊，就是Helen Keller本身抱著大e5信心，決心kap耐心，」我借著這個來暗示伊。 \n「你所講chia e5人，in為甚物有這款力量成做hiah-nih偉大贏過一個無缺陷e5人，也我thai2 boe7？」 \n「娜娜，我相信你也會，只要你願意學習in e5祕訣，」我用確信ka7伊保証。"}
{"text": "有一個六歲囡仔名叫阿珍，有一日伊提一個鏡ti7伊e5房間teh照面e5時，伊e5 媽媽tu2好tui3外面入來，伊就ka7伊e5媽媽講，「媽媽，隔壁阿美e5面thai2 會hiah sui2，你看，我e5面hiah-nih歹看。」\n媽媽聽了，就講一個故事hou7伊聽：\n有一個囡仔，伊逐日teh照鏡，逐擺照鏡了攏將所照hit塊鏡siak hou7伊破，koh真受氣講，我e5面thai2會hiah歹看。有一e5昏，伊teh 睏e5時，有一個天使來ka7伊講，小朋友，小朋友，你若beh hou7你e5面sui2，你著去一個真清e5水池hia，hit個水池是tui3 chia去，直直行，koh斡正手爿行，也koh直直行，就會看著。你到清水池e5時著跳落水池內，然後koh peh起來，an2-ni你e5面就會真sui2。\n隔早起hit個囡仔就照天使e5話去chhe7 hit個清水池，伊行真遠e5路才chhe7著，就beh開始照天使e5話跳落去，當伊beh跳落e5時，天使koh出現ka7伊講，「請等一下，你m7-thang跳落去，你倒去你e5厝，一禮拜後才koh來，koh ti7這禮拜內，你攏m7-thang 受氣，面著常常笑笑，著常常唱歌，聽爸爸媽媽e5話，koh來e5時才跳落去，an2-ni，你e5面就會變成真sui2。」\n這個囡仔聽了真無歡喜，就倒去伊e5厝，一下入伊e5厝，看著伊e5小弟提伊e5 物 teh thit-tho5，伊就真受氣扑伊e5小弟。日子直直過，伊攏boe7記tit天使對伊講e5話。\n到一禮拜後，伊koh去hit個清水池hia，到位就beh跳落去，總是天使koh出現對伊講，「請等一下，你m7-thang跳，你著倒去你e5厝等兩禮拜後才koh來，ti7這兩禮拜內，你著m7-thang受氣，著疼惜你e5小弟，聽爸爸媽媽e5話，面著常常笑笑，常常吟詩，an2-ni，"}
{"text": "你兩禮拜後來e5時才跳落去，你e5面就會真sui2。」\n這個囡仔聽了真無歡喜，就倒去，當伊倒來e5時，tu2好伊e5媽媽teh煮菜，媽媽看著伊就ka7 伊講，「我手真無閒，請你提一枝湯匙來hou7我。」\n這個囡仔就無歡喜講，「我beh去thit -tho5，我m7提hou7你。」\n日子過真緊，一日，兩日，一禮拜，兩禮拜，這個囡仔攏boe7記tit天使講e5話，逐日攏無聽爸爸媽媽e5話，扑小弟，koh gau5 受氣。\n兩禮拜過了，伊就koh去hit個清水池hia，當伊beh koh跳e5時，天使koh出現ka7伊講，「請等一下，你koh倒去厝nih，ti7三禮拜內你攏 m7-thang受氣，著做乖e5囡仔，三禮拜後你才koh來，然後你就會變成一個真sui2 e5 囡仔。」\n這個囡仔聽了就想，kiam2有影？若an2-ni，我這三禮拜beh照天使e5話做乖e5囡仔。當伊倒去厝--nih了後，就照天使e5話，逐日面笑笑，koh 攏無發受氣，也聽爸爸媽媽e5話，疼小弟，伊e5爸爸媽媽看見an2-ni真奇怪，是chaiN2-iuN伊變chiah乖，chiah有孝？\n一日，兩日，三日，一禮拜，兩禮拜，…到三禮拜，這個囡仔就koh到清水池hia，伊到e5時就開始beh跳落去，忽然看見水內有一個真sui2 e5囡仔，伊看hit個囡仔hiah-nih sui2，心內真欣羨koh真奇怪，thai2有chiah sui2 e5囡仔，當伊teh奇怪e5時，天使來ka7伊講，「小朋友，水內hit個sui2 e5囡仔就是你本身neh。」\n這個囡仔聽了驚一tio5，總是心內非常歡喜，就趕緊走倒去in厝，提鏡直直照，直直看，有影！伊e5面是hiah-nih sui2，愈看愈sui2，伊歡喜到跳起來，因為伊是一個真sui2 e5 囡仔。\nTui3 hit日起，hit個囡仔常常記tit天使e5話，做真乖e5"}
{"text": "囡仔，逐人攏o-lo2伊是一個真乖koh真sui2 e5古錐囡仔。」\n阿珍聽媽媽講煞這個囡仔e5故事，就知若beh有sui2 e5面，著ai3常常面笑笑，無發受氣，聽爸爸媽媽e5話，做真乖e5囡仔，an2-ni面就會真sui2。\n（女宣月刊第77期，1966年5月）"}
{"text": "「看ah！刺phe3 hou7火燒，刺phe3也無toh8--去」（出3：2）。 \n幾年前，我來C教會無久，tui3許長老聽著一個消息： \n「本地方有一間工廠e5廠長，是一個好額人，可惜伊有一個查某子犯著小兒痲痺症，ai3 beh請一個家庭教師，待遇每月1500箍。有真濟人去應徵；若是攏boe7合chiah e5條件：Bat音樂、文學kap英文；也音樂著會曉聲樂kap彈鋼琴chiah會用得。」 \n我聽了，ti7心內若親像有一個聲teh迫我著去應徵，上帝hou7我有這個恩賜，我m7-thang無盡所會e5來服務人；何況對方是一個殘缺可憐e5女子，koh較需要我e5幫忙。Ti7這款使命下，我攏無teh想hit個優厚e5待遇。 \n有一暗食飯飽，約略8點鐘，我準備好勢來到這個好額人e5厝。是一棟真sui2 e5洋房，頭前e5埕親像小公園，栽真濟花草；ti7本地我無koh看著koh較好e5厝lah。我chhih8電鈴，無久一個女婢出來開門，我提一張名片hou7伊，koh說明來意，伊叫我入來人客廳坐。實在是一間大koh sui2 e5客廳；有鋼琴、電話kap真價值e5藝術雕刻，chng-thaN7非常高雅，tui3 chia e5布置thang看出主人是相當e5好額。我tu2-tu2觀賞到入神e5時，一個約5、6十歲精神真飽滿 e5紳士提我e5名片出來。 \n「你是王先生？」伊真客氣ka7我握手，請我坐，koh講，「我姓黃，小名克成，歡迎你光臨。」\n「黃先生，你teh無閒來chak-cho7你！」 \n「Boe7！Boe7！王先生是這間C教會e5傳道先生？」 \n「是！是，黃先生，請多多指教，」我直直tam3頭。 \n「豈敢、豈敢，我m7是教徒，」伊笑笑講。「黃先生是這間克成化工工廠e5廠長，聽講貴公司e5業務不止發展，大大恭喜。」 \n「多謝！」伊笑笑tam3頭。 \n「聽講黃先生為著業務，刁工"}
{"text": "去美國考察。」 \n「Ouh，m7是刁工為著公司去，是因為兩年前小女犯著痲痺症真嚴重，chhe7真濟醫生無辦法chiah去美國，koh我有一個子ti7美國teh讀冊，順續去ka7伊看看leh，亦借著這個機會參觀hia e5工業。」 \n「真可憐！令千金患著這款病症。」 \n「著，王先生，你是beh來應徵少女e5家庭教師，是無？」 \n「是，是！聽講有真濟人應徵？」 \n「是，總是in e5條件攏boe7好勢。」 \n「是an2-choaN2？」「有e5是時間上boe7 thang逐日來；有e5是boe7曉音樂；有e5會曉樂理kap聲樂，m7-ku2 boe7曉彈鋼琴，所以攏boe7通過。」 \n「我今仔日是為著這個事chiah來，黃先生，若無棄嫌，我歡喜來ka7 lin2服務。」 \n「真多謝，若是我所講chia e5條件你攏無問題houN3？」 \n「M7是真會，不過淡薄會thang勝任chiah著。」 \n「我知影lin2教會e5牧師先生e5學問攏真好，特別對音樂方面。今會thang得著你e5光臨指導是我e5榮幸。」 \n「多謝，我會盡所會e5來服務令千金，也請黃先生以後多多協助幫忙。」 \n「今我著聽你e5意見，關係時間e5都合kap月俸chia e5條件，請你講。」 \n「關係時間，我會盡所會逐日來。」我koh講，「若是我e5意思m7是beh做家庭教師趁錢；我願意無條件來替令千金服務，所以錢e5事請m7免提起。」 \n「你來做阮e5老師我應該著報答你。」黃先生停一時仔久teh想，然後chiah講，「我知影做傳道牧師e5人較無愛講錢e5事，an2-ni好，既然m7提起咱就mai3講起，你我攏聽其自由。」 \n「An2-ni，我tui3後禮拜e5拜一起，正式來上課，好無？」 \n「今我著介紹小女hou7你熟悉。」黃先生隨時chhih8 ti7伊身邊e5電鈴，一個女婢出來。伊對女婢講，「去sak小姐出來"}
{"text": "，ka7伊講伊e5老師來lah。」女婢入去，黃先生koh ka7 我講，「我只有兩個子，大e5是查甫e5，現在ti7美國e5 Chicago大學teh讀工程系，iau2兩年chiah會畢業；這個小女名叫娜娜，是我唯一e5查某子，我非常疼伊。伊e5學業也真好，無扑算患著這款病，hou7阮全家受著真大e5打擊。伊e5老母koh較傷心，致到ti7美國e5時也破病倒ti7病院，現在iau2 tiam3 ti7 New York teh入院，我e5子ti7 hia teh照顧伊，三日前有寫批轉來講有較好lah。今我為著無beh hou7娜娜生厭世悲觀，勇敢活--落-去，chiah決定beh請一位家庭教師thang kap伊做伴，也繼續伊e5學業。今你來真好，向望tui3你e5指導會得改變伊e5悲觀。」講到chia，娜娜已經hou7女婢sak來客廳。 \n我e5天ah！我看一下險險喝出來。是一個20歲左右非常sui2 e5少女；雖然無化妝，目珠kap面表現真憂傷，總是面形kap身材無論hou7甚物人看著，攏ai3 直直ka7看。我續gang7-gang7，吐氣上帝為何hiah殘忍，hou7這款女子患著這號病，一生著坐tiam3輪椅nih。 \n黃先生看著伊e5查某子出來，行倚伊e5身軀邊，aN3 頭chim伊e5頭額，然後kiah8頭tui3我講：「這個是小女娜娜，」接落去ka7娜娜講，「這位是王先生，你e5老師，伊beh kap你做伴，你著好好聽伊e5話。」 \n「王先生你好，」伊對我tam3一下頭，嘴露出一時仔笑容。 \n「黃小姐，向望會hou7你快樂，」我也敬禮回答。 \n「叫伊娜娜就好。」黃先生笑笑講。「因為時間無早，我著失禮轉來去。後禮拜拜一早起我chiah來。」 \n「王先生，以後咱是一家e5人，所以攏m7免拘束，thang隨意出入。」黃先生那講那送我出來。 \n「老師再見！」娜娜也ka"}
{"text": "7我辭別。 \n「再見！」 \nx x x x x x \n我無事先對教會長執講；何必著徵求in e5意見。我看che就是傳福音，m7是teh做家庭教師，若合上帝e5旨意，為甚物事事著hou7 in通過。我禮拜日將這層事報告hou7眾會友知影，請in為著這個事祈禱。無扑算，有幾個老長執表示反對講，傳道人m7-thang an2-ni做，教會顧較好leh就好。我笑笑對in講，「教會m7是廟宇；我也m7是廟公。」 \nTui3 an2-ni我正式做娜娜e5私人e5教師。拜一早起我真早就來kap伊講話，代先ai3知影伊發病e5經過。伊ka7我講，這個病忽然間來，hit時伊ti7台南女中teh讀冊，ti7高二e5時，有一個e7晡ti7球場kap同學相kap teh扑羽毛球，忽然感覺腳kiu3筋起來，轉來厝nih開始發熱，父母隨時送伊到最出名病院就醫。倒床一月後，下半身半遂，醫生宣佈絕望。若是父母m7甘心，即時送去美國治療，真可惜，現代e5醫學iau2-ku2無法度挽回這兩支腳企直起來。\n「Ti7美國e5時，我發覺向望攏無lah。我決志beh自殺，總是看著父母kap我相款憂傷e5時，我又不忍死去。特別，我e5老母為著我e5病也續倒床入院；現在iau2 ti7美國teh療養，我真不忍心。轉來厝nih了後，爸爸放sak工廠e5事業，用全部e5時間teh奉待我；這個好家庭hou7我long3破，成做地獄e5款式，我較想也m7-thang將我e5幸福建立ti7 in e5痛苦e5頂面，所以ti7一暗決心自殺，無扑算，爸爸攏無睏，teh注意我；去hou7伊看--著，tui3 hit日起，刁工倩一個女婢日--時kap我做伴，siang7時監視我e5行動。「現在我e5心情是死比活teh較好！」講到chia，伊e5目屎已經滴--落-來。 \n「黃小姐，你m7-thang過頭傷心，雖然是為著an2-ni，你有c"}
{"text": "hiah-nih好e5環境，chiah-nih疼你e5父母，你thang安心活--落-去。」我暫時an2-ni安慰伊，我知影是我激起伊e5傷心，所以無ai3 koh hou7伊想起家己e5不幸，我將話柄轉tui3伊趣味e5事。伊所bat e5智識真懸、真闊；特別對文學e5造詣真好，音樂e5樂理也bat真濟。Ti7 iau2未發病以前，有ti7台南學一、兩年e5鋼琴，所以會淡薄彈出名e5樂曲；m7-ku2 tui3發病了後煞討厭，差不多放無去lah。莫怪黃先生徵募e5條件，上要緊e5是會曉彈鋼琴，因為伊teh想，只有音樂chiah會thang回復娜娜e5快樂。若是我確信，除起音樂以外，iau2有一項hou7伊活落去e5意志，就是培養伊對上帝e5信仰。我決心beh tui3這個來努力。"}
{"text": "下面e5故事信不信由你，總是M7-thang無謹慎 \n1、不速之客。\nHit日我坐ti7辦公廳teh整理教會書類。 \n「平安，」忽然有一個人企ti7門口teh ka7我請安，我kiah8頭一下看，m7是我e5會友，也m7是我所bat e5信徒，tui3這款生份人光臨e5經驗，教示我雖然著表示歡迎，總是也著存淡薄e5戒心，因為我已經hou7真濟人騙e5騙，lau2 e5 lau2，了去無數e5錢lah，所以逐擺若看著chiah e5不速之客入來，boe7免得hou7我寒心。總是這位兄弟身軀穿西裝，手koaN7飽飽e5皮包，tui3這款穿插kap面容看--來，無thang giau5疑是一個流浪者teh做pian2仙e5人，特別伊頭一句話tui3我講平安，hou7 我加添安心，知影伊是主內e5兄弟。我隨時tui3椅仔peh起來，出來歡迎伊kap伊握手，請伊入來坐。 \n「先生，貴姓？」 \n「小姓吳，名邦，tiam3 ti7台北屬 S.M. 教會。」 \n我一下聽見伊是tui3台北來，boe7免著一驚，koh問伊講，「吳先生有甚物貴事，刁工chiah遠來chhe7我？」「M7是，我m7是刁工來chhe7你，因為我e5職業是teh修理風琴，所以tui3北部一直落來，到逐所在e5教會，teh修理風琴，今仔日來到chia入來看教會e5風琴有thang修理無？」「Ah！真失禮，本教會e5風琴tu2-chiah買無偌久，m7免修理。」\n「An2-ni真好，不過我m7是teh修理風琴na7-tiaN7，感謝上帝，hou7我借著這個機會thang ti7逐所在e5教會為主做工。」「真好，真好！親像保羅一面做布棚，一面做主e5工，願上帝祝福你這款工作。」 \n「感謝主，我bat ti7我e5教會做T.K.C.會長，也bat做主日學教員，有時bat替牧師講道。」伊koh講，「我出來逐所在常常有機會tha"}
{"text": "ng幫贊教會e5工。」 \n吳先生真會講話，無論討論聖經，抑是教會e5情形，甚至真濟牧師e5內容伊攏真知影，我真欽佩伊e5行情，koh較感心伊對主e5熱心，我無理由koh懷疑這個生份人。我e5婦人人對無熟似e5人客，一向敏感koh謹慎，當伊ti7內面詳細聽阮e5談論，也無話縫看出伊m7是一個熱心e5基督徒，所以也出來加入阮e5談話，甚至準備果子來招待伊。 \n2、誠心接待。 \n當大家講到真心適e5 時，日頭漸漸落山。吳先生koh講，「真感謝主，我每到一所在，大家雖然無熟似，若是牧師，先生抑是會友攏看我做一家e5人；真正主內就是厝內，hou7我真大方便。丁先生，eng暗beh ka7你借hioh一暝，m7知你chia有所在thang容允抑無？」「既然是同屬主e5人，當然歡迎。」 \n「教會eng暗有聚會無？」伊koh問。「有！Eng暗是拜三，是週間禮拜（祈禱會）。」「An2-ni真感謝主，若無棄嫌，hou7我主理好無？」 \n「好！好，你beh做工真歡迎。」 \n「丁先生你真好，我bat ti7真濟教會討beh主理，有時boe7 thang得著牧師e5允準，in講講台boe7使隨便hou7一個無熟似，koh無中會允准e5人企，我看chia e5牧師攏hou7法規縛teh，無實在疼主。」 \n忽然伊e5話hou7我e5心chhak8一下，我應伊講，「著！著！講台boe7 thang隨便hou7人企，因為ji5-pi2會鬧出問題來，」這時我e5心內真矛盾，m7-ku2我既然答應伊，boe7 thang koh收回，而且看這個人e5信仰夠額thang hou7信徒學，hou7伊企有甚物阻礙？所以ka7伊講，「吳先生，你會堪得做主理，無要緊。」 \n「多謝，你e5好意我真感謝，今我著來準備一下。」 \n伊ka7我借聖經、聖詩入去人客房teh準備，我ti7外面聽伊祈禱真大聲，為著eng暗e5主理，我e"}
{"text": "5婦人人知影這個人客eng暗會ti7 chia食飯，伊也霧sa3-sa3，臨時叫我騎車去市場買肉、卵、ian5-chhian5 thang來請伊。 \n3、主持祈禱會真老練。 \n祈禱會e5時間，我tui3眾會友介紹了，吳先生就chhoa7大家吟詩讀聖經，伊引馬太24：1---24；II 哥林多11：12----15勉勵信徒講。「Ti7這個末世時代，人那來那歹，所做e5那詭譎，魔鬼攏會裝做光明e5天使，親像義e5差用，四界行teh chhe7所beh吞食e5人，所以兄弟姊妹，lin2著警醒，著祈禱chiah免入ti7迷惑…」 \n講煞，伊用非常迫切e5聲替教會，替我，kap眾會友祈禱，伊e5熱情感動濟濟人起來祈禱，連平常m7-bat起來e5信徒也攏起來認罪祈禱。Che是一擺真成功e5祈禱會，特別感動著陳長老。到聚會煞，陳長老隨時出來kap伊握手，兩人直直喝「感謝主，o-lo2主。」到beh睏e5時，陳長老去外面叫點心kap果子hou7伊食；因為天氣真熱，伊刁工轉去厝nih gia5伊e5電風扇來beh hou7吳先生睏thang吹，也為伊掛蚊罩，招待得無微不至，陳長老beh轉去e5時，兩人koh跪ti7眠床頂大聲祈禱；我聽見陳長老用真懇切e5哀求對上帝講，「若是你e5好旨意，請容允你e5忠僕吳兄弟tiam3 ti7 chia來復興你e5聖會。」伊充滿興奮e5心，toa3著歡喜e5目屎轉去。\n4、原來如此。 \n隔早起天iau2-be7光，我iau2 ti7眠床頂當好睏。陳長老著急e5聲叫醒我，我掠準伊beh叫我起來相kap祈禱，無扑算伊e5面攏變色，話講boe7啥lian3轉，直直問。「吳先生去ta2落？」「穩當ti7禮拜堂teh祈禱。」我目珠茫茫teh應。「無！無ti7禮拜堂，也無ti7眠床，我逐位chhe7攏無。」陳長老講「眠床攏金噹噹，連我e5電扇也無看著！」「甚物？」我聽一"}
{"text": "下，目珠展大蕊起來，睏神攏無去，無khoa3穿衫，就tui3眠床頂chong5--落-來，天ah！腳踏車也無去，內面見若會用得e5物攏掃到空空。我koh走入拜堂，看見hit台新e5風琴e5外殼剝落來，我haiN3頭對陳長老講，「風琴e5 pi仔也hou7手術去，m7信我彈hou7你聽，果然腳一下踏落去，只有聽著風e5聲hu7-hu7哮na7-tiaN7。 \n陳長老kap我攬胸，四蕊目珠對相，攏boe7講話，真久，伊chiah直直搖頭吐氣講。「知人知面不知心，我m7是無采 hiah e5物件無去，我是痛心今仔日有偌濟e5基督徒是掛羊頭賣狗肉，用基督e5招牌teh做犯罪e5事，嘴講耶穌，手kiah8牛刀；嘴講相疼，其實teh相拚；頭前teh祈禱，後壁teh iat輪寶；頭前teh喝感謝主，後壁有物就取。可憐e5基督徒」。伊頭殼aN3-aN3，那講那行轉去。 \n我非常後悔，tui3我e5無知才會引進豺狼入厝內(引狼入室)。我跪ti7禮拜堂來求上帝赦免我這次e5愚憨，賞賜我有智慧，以後會曉分別好歹，無koh有第二擺e5失錯。我斟酌想，是lah！Che是上帝通過伊對我（也對咱）講話：「Ti7這個末世e5時代，魔鬼裝做光明e5天使，親像義e5差用，四界行，teh chhe7所thang吞食e5人，所以著警醒祈禱，chiah免入ti7迷惑。」 \n------完------1966，3：18。 \n(台灣教會公報第979卷，1966年4月)"}
{"text": "I是A英學生時代上意愛e5 cha-pou gin2-a2。\nHit時chun7，2個人long2 chiaN5 pi3-su3，無ka7心事講--出-來，出業了後，koh tih無閒sit頭，慢慢a2就無聯絡--a。\n總--是，i e5形影long2一直khng3 ti7 A英心肝底，孤 1個人e5時，A英tiaN7-tioh8會想tioh8過去ti7學校發生e5趣味tai7，kap 2個人相意愛e5 tap8-tap8滴滴。\n想be7到講，hit-kang tng2去厝--nih e5街a2路頂，soah去tu2-tioh8久年無見面e5 i，少女時代e5心事 1時湧--出-來，ka7 A英e5心肝舞kah ngiau-ngiau-ngiau。\n「Chiok久無看--e5-a，li2 chit-ma2 ti7 toh位tih作sit？」\n「Kang7款koh留ti7學校tih教跆拳道。」\n「Ah li2 chit-ma2跆拳道練kah an2-choaN2？ Kam2 koh有tih比賽？」\n「Aih…無--a-lah！ 想beh比ma7無thang比，身體愈來愈bai2--a，學校這份khang-khoe3 ma7 kan-taN than3 koa2 錢渡日子nia5。」\n「Nah會an2-ne？ Ka-ti7 e5身體ai3顧hou7好--lah！」\n「Li2 nah有閒tng2--來？ 出業了後就long2 m7-bat看--過li2-a，li2 chit-ma2 ti7 toh位？」\n「Goa2 koh ti7花蓮讀研究所，這禮拜是beh tng2來chhoe7 koa2資料--e5，goa2留che資料hou7--li2，ai3 kap goa2聯絡--ou，chit-choa7 goa2會留到禮拜，拜6 li2 kam2有閒？ Lan2 chhoe7 1個"}
{"text": "所在講--1-下，真正chiok久無看--a。」\n「好--lah，若無，chiah koh用電話聯絡，goa2猶原toa3 ti7厝--nih。」\nA英ka7電話番留hou7--i了後，2個人就相辭--a。\nA英無想tioh8會koh相tu2頭，這聲無tiuN5-tu5去hou7 tu2--tioh8，A英想講be7-sai2放棄這paiN3機會，ai3 ka7這條朋友線koh牽--起-來。\n其實，A英ma7 m7知影koh來beh an2-choaN2 chhiau5-chhek這段關係，因為i ti7花蓮ma7有 1個穩定tih交往e5 cha-pou朋友，m7-koh心肝頭hit個無形e5力量soah be7-sai2無chhap。\n就an2-ne，A英ka-ti7雖bong2 ma7無確定，ma7是kap i約ti7隔壁庄e5剉冰店相tu2。\nE-pou 2：30，2個人來到剉冰店，叫 2碗剉冰，hit當時a2，同窗e5情影khoaN-khoaN-a2浮ti7 2個老朋友e5頭殼內，話題ma7 long2是khah早學校，老師，同學e5 tai7-chi3。\n「Li2身體是an2-choaN2愈來愈bai2？」A英ka7問。\n「Khah早練跆拳道e5運動傷害，無療養好勢，chit-ma2 1-koa2症頭long2 puh--出-來-a。」\n「Li2 kam2有去做檢查？」\n「無--lah，橫直ah8 be7死--a。」\n「Be7-sai2 an2-ne講--lah，總--是去檢查--1-下，若有siaN2問題，ma7會sai2量早治療--a。」\nA英tih想，i boai3去檢查，kam2是驚檢查出siaN2-mih大症頭？ Be7-sai2--e5，一定ai3叫i去檢查，an2-ne A英chiah會安心。\n「若無，an2-ne--lah，看li2後禮拜toh"}
{"text": "1-kang有閒，goa2 kap li2鬥陣去。」\n「Li2 m7是bin5-a2-chai3就beh tng2去花蓮--a？ Beh an2-choaN2陪goa2去？」\n「花蓮hia無siaN2-mih要緊e5 tai7-chi3，會sai2 khah慢tng2--去-e5，goa2 chit-ma2就kan-taN創論文nia5。」\nA英kap i chhiau5好，後禮拜3 e-pou i無課，A英beh陪i去病院檢查。\n這幾kang，in 2個tiaN7-tiaN7相約見面，若無，就是講電話。A英tih想，i對A英kam2猶原koh有感情？ 應該是an2-ne無m7-tioh8，這幾kang i long2會主動約A英出--去，開講e5氣氛ma7 long2 chiaN5好，ui3 chia就看會出--來。\n這chun7 e5 A英，就若像初kaiN3戀愛e5 cha-bou2 gin2-a2，心肝phok8-phok8跳，tak8-kang long2感覺chin快樂，已經be7記e5花蓮hit個cha-pou朋友--a。\n到拜3 中晝，A英去學校chhoe7 i做伙食飯，soah看tioh8 i頭殼額a2有 2-choa7血jiah，i講che算是舊症頭，像i e5身軀long2傷痕kap烏青，頭殼額a2 e5血可能是jiau3破--e5，i ma7 m7知是an2-choaN2。\nI ka7衫a2褲phian2--開hou7 A英看，kui身軀long2 1-jiah 1-jiah，A英想講運動傷害kam2會an2-ne？ 想tioh8 i kui身軀long2傷，A英 1時m7甘soah哭--出-來，i ka7 A英攬--leh，ka7 A英安慰講無要緊。\n看A英tih哭，i ka7 A英e5頭phou5--起-來，金金a2相A英e5目chiu，輕聲細說"}
{"text": "講「Goa2愛--li2！」I第 1-paiN3對A英講「Goa2愛--li2！」，第 1-paiN3對A英表達心意，少年時代相意愛e5伴，竟然經過幾a2年chiah ka7 ka-ti7 e5感情講--出-來。\n去病院檢查e5過tng2-kang，A英去in厝chhoe7--i，soah看tioh8 in tau chin che7人，chiok鬧熱--e5，na2 tih辦喜事--leh。In tau thian--nih有chiaN5 10-thiah喜餅，桌頂koh有幾a2種帖a2，可能是beh選看khah順眼--e5。\nA英愈看愈ngiau疑，問i講「Li2訂婚--a？」I面a2白損損，ka2-na2 gang7--去-leh，chhih-chhih-chhuh-chhuh，m7知beh an2-choaN2應，尾--a2，chiah puh 1句「Goa2 m7知…goa2 boai3訂婚！」\nIn 2個行--出-去，i講訂婚e5對象是隔壁庄kang7學校e5 cha-bou2老師。\n留ti7庄--nih e5生活就是an2-ne，chhoe7 1個人結婚，1世人就an2-ne過--落-去，無siaN2大變化。一直到A英出現，i chiah發覺be7-sai2 koh騙ka-ti7，i beh走chhoe7 ka-ti7 e5理想，beh過ka-ti7真正想beh ai3 e5生活，i beh回應ka-ti7 e5感情。\nA英聽到chia，chin3前e5想法koh khah堅定，目chiu金金ka7相，問i講「Li2 kam2 beh toe3 goa2去花蓮？ Goa2 koh chhun半年就出業--a，到時lan2 chiah看beh過siaN2-mih款生活！」\nI ka7 A英攬--leh，講「好！ Lan2做伙去花蓮走chhoe7 lan2 e5未"}
{"text": "來！」\n過tng2-kang，i取消kap cha-bou2老師e5婚約，補送禮物去對方厝--nih會失禮。A英ham7 i kap厝--nih chhiau5 be7好勢，2-peng5 si7大人long2 chin be7-tang3諒解。\n尾--a2，cha-pou--e5 in a母放軟心，ka7 in tau3掩護，in 2個人就an2-ne來離開in e5故鄉--a。\n(TGB通訊第11期，2000年8月)"}
{"text": "「Chit-ma2開始考試， 桌頂e5冊long2收--起-來！」監考e5老師ti7台a2頂an2-ne講，「Tak8-e8桌頂long2有1張考試單ham7 1張寫答案e5考試紙。」\nA文用目尾ka7教室瞇--1-lian3， tak8-e5 long2 ka7筆teN7 an5-an5， 筆hou7 in teN7 kah ti7考試紙頂頭吐血吐be7停。\n第1節考數學， 普通時a2 m7知寫過joa7 che7練習題， 看tioh8題目就知iaN2 beh an2-choaN2做，che已經變作1個反射動作--a。\nA文頭aN3--落， ka7名寫寫--leh，續--落-來teh看題目， kui張考試單ka7相--1-下， 無1題有印象--e5， koh ka7相1遍， ma7是無法tou7，i一直看，一直想，頭殼內soah long2無mih8-kiaN7。\nI e5目孔愈來愈大， 看--tioh8-e8 long2 be7-hiau2寫， kui仙人無神無神chhai7 ti7椅a2頂， 若像是柴刻e5土地公--leh。\n熱--人e5日頭phah拚beh ka7燒hut-hut e5熱情放送hou7全世界， ti7 chia無人會感動， kan-taN會嫌i ko-ko纏。\nA文gang7--去， 放空城e5 2-lui2目chiu空lo-lo， khian桶a2落去phah ma7 phah be7-tioh8半滴目水iah是目油。\nI正手chhoah--leh chhoah--leh，慢慢a2 ka7釘ti7桌頂e5筆駛tin2動， 考試紙phu2-phu2白白，hong5駛行e5筆phah拚ka7腹內e5血水吐ti7紙頂頭， 1字1字teh畫， 愈畫愈緊。\nA文e5目chiu iau2-boe7 nih--tioh8，考試紙已經半張滿滿，正手駛筆e5速度be"}
{"text": "7緊be7慢，kui間教室內底寫考試紙e5聲， tau3-tin7 ti7桌頂舞kah khih-khih-khok-khok，台a頂e5監考老師無聊teh看報紙，報紙hian kah真大聲，m7-koh考試e5學生無人有閒chhap--i。\nA文身軀坐直直，m7是寫字e姿勢，m7-koh正手一直ti7考試紙頂高teh畫。\nKui張考試單A文long2 be7-hiau2寫，聽tioh8老師hian報紙e5聲， 耳a2皮kiong7 beh hou7 chhak破， 目chiu孔收oa2--來，kui遍白濛霧內底，看tioh8 1個人坐ti7台a2頂， 烏pang頂高寫「今a2日考數學」。\nI m7知ka-ti7 tu2-a2 teh創siaN2，ka7 ti3錶a2 e5倒手gia5起來目chiu頭前，chhun無10分鐘就beh下課--a， i m7敢koh看桌頂e5考試單， ma7無想beh看無寫半字e5考試紙，心內an-sng3今年boai3 koh考--a，moa5年chiah koh來，倒手ka7考試紙chhiok--leh， 人khia7--起-來， 行去beh交考試紙。\n監考e5老師問：「時間iau2-boe7到--leh，li2 boai3 koh檢查--1下？」\nA文ka7應1句「Long2 be7-hiau2寫！」就行對門chhui3去，i頭oat過瞇教室內底， kui間教室40~50個人long2坐直直，目chiu若像乾khok-khok e5古井，chiok深chiok暗--e5， 正手ti7桌a2頂一直畫。\nA文走--出-來， 正手麻麻，倒手chhun去摸，摸無mih8-kiaN7，soah摸tioh8腹肚邊， 頭oat--過，看tioh8手ng2 ti7 hia haiN3--leh haiN3--leh。\n監考e5老師ui3教室toe3出來k"}
{"text": "a7 hoah：「Oeh！『同學』， li2 e5手be7記--e5 theh8--ou！」\n(TGB通訊第9期，2000年6月)"}
{"text": "「各位旅客，透早 1：00上北到樹林a2 e5快車，ti7第1月台beh起行--a，iau2-boe7上車e5旅客請趕緊上車！」\n車長khia7 ti7車門邊a2看，等人long2上車好勢，to7會sai2 ka7運轉手比beh起行。 火車起行，鐵車輪ka7鐵枝路tng3 kah khi-khi-khok8-khok8，鐵車輪ti7鐵枝路頂拖kah ki-ki叫，換鐵枝路ka7車廂hainn3-leh行。\n這班透早 1：00 e5快車，普通時a2 khah少人坐，ai3到拜6禮拜，有chin che7想beh ti7車頂khun3，趕透早到台北e5人，chiah會坐這班快車。\n暗班車無小姐，kan-tann有車長，運轉手ham7 1個toe3車e5 cha-pou 職員，若是beh算有靠火車than3食--e5，koh有 1個ti7蘇澳上車，腳painn2-painn2 teh賣便當e5 a伯a2，chhun--e5 to7是khai錢坐火車趕路e5出外人。\n拜6透早 1：00，火車準時ui3花蓮車頭發車，火車聲ti7奇萊平野pin3-piang3叫，車長巡過 1-choa7，kui車出外人long2 khun3 kah kounn5-kounn5叫。\nTi7車門邊，有人會ka7門開起來sian3風。 若是看tioh8這種人，chiann5做 1個車長，to7 ai3 ka7門關oa2--來，koh ai3叫旅客注意安全，hong5講e5人ma7會chin配合ka7門關--起-來，等車長行--過chiah koh開，算是hou7車長這個身份 1個面子。\n巡 1-choa7了，車長會tng2去i e5 hioh-khun3室，等過和平車頭，i chiah koh出來ka票。 有chin che7人會偷走票，chiann5做 1個車長，i ma7感覺有 1-koa2 tai7-"}
{"text": "chi3無kai3妥當，車廂chiah舊，gau5慢分，kang7款票錢koh無一定有位thang坐，若m7是食鐵路飯，坐車免錢，i ma7想beh偷走票。\n火車駛慢beh入站，月台頂無半個人，ma7無人落車，到台北chin3前，這款車頭koh有chiann5 10個。\n月台走tui3後壁去，無joa7久火車to7駛入去pong7空，車長beh開始做上重要e5 khang-khoe3，i ui3 hioh-khun3室行tui3車廂，手貼車門頂e5玻璃，ka7門sak--開，第 1車無半人，空空連 1隻貓a2狗a2都無，連kha-bang2 ma7 long2無看--tioh8，kan-tann久年活ti7車內e5 ka-choah8 teh四界loa7-loa7-so5。\n車長看 1下人gang7--去，tu2-a2和平車頭ah8無人落車，nah會 1車百外個人long2無--去？ I行tui3第 2車，車門sak--開，有 2個人khia7 ti7雙peng5門邊，目chiu lo5-lo5 ka7看，車長be7赴開嘴，hit 2個先hoah「Goa2無票！」，講了跳tui3外口去，車長趕緊ka7手機a2 gia5起來hoah運轉手「有人跳車！ 緊停車！」\n運轉手tong3-a2催--落，車輪ka7鐵枝路咬an5-an5，鐵枝路ki-ki叫koh噴火星，pong7空內底na2 teh放煙火。\n車停定，運轉手kou2手機a2通知花蓮，和平kap南澳車頭。 講soah，緊跳落車底巡，車長ma7 gia5手電chhoe7車腳，toe3車e5職員緊來tau3 chhoe7，kui-choa7快車tak8粒輪a2 long2無看tioh8 tu2-a2跳車hit 2個。\nIn chhoe7到催tong3-a2 koh過beh 1-khi-loh，無血滴，無肉iu2-a2，koh"}
{"text": "khah mai3講有kui-sian人。\n明明看tioh8 2個人跳--落-去，chhoe7無to7 ka7當作無tai7-chi3，車koh ka7駛行，chhin3-chhai2 hoe 1個理由有交帶to7好--a，火車慢分是su3常--e5，ma7無人會去計較。 Tak8-e5 tng2去ka-ti7 e5 khang-khoe3，車長soah落beh去 2車ka票。\n車長入去到 2車，無人！ Kap 1車kang7款，人long2無--去。\nI心內teh想：「M7 tioh8--a！ Kam2會去tu2-tioh8 siann2-mih la3-sap--e5？」，i行去第 3車beh看有人--無，接車e5雙peng5門邊，2個人看tioh8 i來，hoah講「Goa2無票！」，隨跳--落-去。 做車長chiah久，頭 1-pai2 tu2--tioh8，kam2講chiah--e5人chiah ge5-siau5鐵路局？ 3車，4車，5車一直到上尾車long2無人，車門邊e5人long2目chiu lo5-lo5，hoah 1句「Goa2無票！」to7跳--出-去。\n管這班夜快車e5責任ai3做kah到，i決心beh巡到上尾chat e5上尾 1個門，車長這個位chiah做會起。\n上尾hit個門本chiann5是beh接後 1-chat車廂--e5，若無接，出--去to7是鐵枝路。 車長看tioh8運轉手kap toe3車e5職員khia7 ti7門邊，in kap chin3前跳車e5人kang7款，目chiu lo5-lo5 teh看車長，車長be7赴開嘴問in是an2-choann2，2個人to7 hoah講「Goa2無票！」，ui3上尾chat e5上尾hit個門跳--出-去。\n車長軟腳，kui-sian人un--落-去，phi3 ti7門頭前，目ch"}
{"text": "iu lo5-lo5，嘴--nih seh8-seh8唸「Goa2無票…Goa2無票…」\n(TGB通訊第8期，2000年5月)"}
{"text": "炊魚a2\n「魚肉好食--無？」這句話真che7人long2有聽--過，是1個teh講鬼a2古e5電視節目講kah chin恐怖e5故事： 有幾個人ti7溪a2邊烘魚a2食，hit尾死--去e5魚a2開嘴問：「少年--e5，魚肉好食--無？」\n這個故事害chin che7人無siann2敢koh食魚a2，goa2聽了ma7有1-cham7-a2 m7敢食魚肉，驚魚a2 ka7 goa2講：「Goa2都死--a，li2 koh beh食goa2 e5肉！」尾--a2，擋be7-tiau5 魚a2-gian3，soah去tu2-tioh8衰siau5-tai7。\n魚a2無唱歌hou7 goa2聽，ma7無跳Disco hou7 goa2看，魚a2 ma7無問題，an2-ne，是發生siann2-mih tai7-chi3--leh？ Goa2 tauh-tauh-a2講hou7 li2聽。\nKa7鱗khau清氣，soh8鹽，khng3 ti7鼎--nih隔高，切薑絲khng3--落-去，斟2碗公滾水mai3 im過魚a2，火開落滾，等水滾，火kim3細pha hou7慢慢a2炊，等5分鐘起鼎，用sui2-sui2 e5盤a2 te2，頂頭sam3 chin3前切好e5蔥a2，上好食e5炊魚a2，肉幼湯甜，chiok好食--e5！\nGoa2 ka7炊魚a2捧去『陽台』e5桌a2頂，想講tiam3外口食chin有氣質，ngeh入去嘴--nih，白白e5魚肉絲ti7嘴內底散--開，甘甜e5魚a2味ui3嚨喉thang3到鼻孔，外ni7-a2爽--leh！\n食kah tng歡喜，1個beh 2米e5烏影ui3樓頂lak--落-來，ti7目chiu網停無1秒，m7-koh soah比1年khah tng5，hit個烏影哀kah chiok大聲--e5，hit聲直直鑽入去goa2 e5耳孔底"}
{"text": "，koh過無半秒，1仙chiok重e5 mih8-kiann7 tng3 ti7紅文塗頂。\nHit仙mih8-kiann7有頭，有身軀，有kha，koh有手，kan2！ Nah會有人ka7 Ma-the-lu khian--落-來？ Ma-the-lu tng3 ti7塗kha，chiok大聲--e5，goa2 hou7溫溫e5水潑kah kui身軀，味臭臊臭臊，色紅kong3-kong3，na2雞noa7-a2 hong5 thai5頷頸放--出-來e5血hiah紅。\nMa-the-lu nah會流血？ 是siann2人teh烏白來？ 當teh tu7-lan7 e5時，樓kha警察車ounn-ounn叫，m7知teh吵siann2-hoe3。想beh koh食魚a2，盤a2底soah紅kong3-kong3，味比魚a2 koh khah臭臊，是siann2人chiah惡質？ 等goa2清好勢，一定beh 1間1間去問！\n外口有人ka7門long3 kah pin3-piang3叫，goa2緊走去開門，門開1縫，5~6個警察現衝--入-來，2個ka7 goa2 teh ti7塗kha，隨ka7 phainn7 ti7褲頭e5 90-a2 pui--出-來，大聲hoah：『不要動！』\nGoa2問in beh創siann2，in講有人報案，講goa2 chia有人hong5 thai5--死。Chhun--e5 3~4個走去『陽台』，看tioh8 tu2-a2 lak--落-來hit仙Ma-the-lu，血，腦chhe2，腸a2肚流kah kui塗kha，骨頭ui3肉插--出-來，tiann7-tioh8是摔kah siunn大力，chiah會連骨頭都看現現。\n警察講屍體是toa3 ti7 12樓e5陳清水，koh問goa2 kam2 bat--i，goa2講ti7大樓管理委"}
{"text": "員會開會e5時，bat聽i講是teh做老師--e5，ma7 bat ti7電梯tu2--tioh8，koh有互相Hai-sah-chuh，kan-tann an2-ne nia5，ma7無siann2-mih理由會sai2相chhoe7。\nIn koh問goa2 hit-chun7 ti7『陽台』創siann2？\nGoa2就講：「Goa2煮1尾chiok好食e5魚a2，be7赴peng2-peng5 i就來鬥鬧熱--a，hou7 i噴kah kui身軀臭臊血，魚a2 m7-tann7無食--tioh8，koh ai3 hou7 lin2提去做證據，koh tioh8 hou7 lin2 ti7 chia teh ko5-ko5纏！」\n尾--a2，in ka7 goa2 chhoa7 tng2派出所，提1-su運動衫hou7 goa2換，講goa2 e5衫ai3提去驗，koh叫goa2 ai3 ti7派出所toa3 2-kang，in beh做調查。\nGoa2衫換好，toe3刑事組--e5 tng2 gun2厝看，門嘴入--去就牽黃布條a2，黃--e5 kap紅--e5加--起-來chin刺目，koh看tioh8 hit尾魚a2就嚥氣，有人beh揀這chun7死，無人有i法度。\n實在chiok奇怪--e5，陳清水toa3 12F-4，是goa2對面hit-peng5--e5，nah會跳來goa2 e5『陽台』？ I摔--落-來都無5分鐘久，刑事組--e5就到位--a，支那民國e5政府m7-bat chiah-ni7有效率--leh。\nGoa2走去12樓，12F-4門開開，內底chat8-thong2-thong2，chin鬧熱e5款，陳清水hit-e5 sui2-bou2 hong5圍ti7廳--nih teh問話。In bou2葉惠如kang7款是老師，kap陳清水tau3"}
{"text": "-tin7 ti7 gun2大樓邊--a2 hit間支那國校teh教冊。I na2哭na2講in ang ui3choh8--日就無tng2--來-a，kha3手機a2 ma7無接，m7知iann2 in ang是走去toh位。\n人是「be7生牽拖厝邊」，陳清水soah「beh死牽拖樓kha」，goa2 hit-chun7若坐khah外口--tam7-poh8-a2，m7就會kap hit個賣肉粽--e5 kang7款hong5 teh--死？\nGoa2走去厝尾頂14樓e5 hong厝a2，kui厝頂long2是鑑識組--e5 ti7 hia摸來摸去。Goa2 so5出去seh8-seh8看看--leh，無看tioh8有人ti7 chia相phah e5跡，ka7頭伸出去看goa2 hit間『陽台』，紅紅1跡，貼ti7白Thai-luh頂頭，上bai2 e5日本國旗可能ma7比che khah sui2。\nUi3樓尾頂到goa2 toa3 e5 8樓，tak8戶long2裝鐵窗，m7-koh無ti7鐵窗頂看tioh8靠--tioh8 e5痕，ma7無kap Tha-ma-tok kang7色e5血滴痕，就是無落雨，goa2 chiah會痟痟走出來外口，等陳清水跳落來tau3食魚a2。\nChit-ma2 e5人驚厝--nih e5 mih8-kiann7 hong5偷提--去，tak8-e5 long2裝鐵窗ka7 ka-ti7關--起-來，koh驚火燒厝iah是地動厝崩--去走be7出--去，鐵窗會加開1孔hou7人tu2-a2好爬會出--去。陳清水kam2會是ui3 hit個狗孔摔--落-去-e5？ An2-ne是ui3 toh 1樓--leh？\nAih~kap goa2無ti7-tai7，chhap hiah-ni7 che7若hong5牽拖--tioh8 就chin害"}
{"text": "--a。\nHou7死人牽拖--tioh8實在chiann5麻煩，愈想愈sian7，運動--1-下khah be7 sian7。Goa2 ui3樓尾頂行樓梯落--去，想beh來去lim 1甌a2咖啡，ka7臭臊味押--落-去，ma7會sai2 hou7 ka-ti7 khah爽快--leh，咖啡e5香味會sai2 ka7 chia--e5 long2放hou7 m7知人。\n魚a2泅水\n陳清水be7記e5提考試紙，若是今a2日無改hou7好，bin5-a2-chai3學生a2 e5成績就交be7出--去，車khia7 beh到厝chiah koh phe-tng2來學校提。\n入校門看tioh8省中江教官e5轎車停ti7門口，hit個江教官in老爸是49年toe3國民黨落跑來台灣e5「a3山--e5」，i是第2代，眷村改建趁千幾萬，thio了chin爽，toa3 ti7 goa2 hit間大樓13樓尾2號。\nI tiann7-tiann7來支那國校chhoe7少年校長張明志，聽講張明志in老爸是「半山」，日本時代走去支那kap國民黨tauh，koh講是情報局--e5，bat ti7日本兵營用台灣人e5身分，ka7江教官in老爸保--出-來，kui路ka7保到hit時支那首都『重慶』，chiah會2個第2代tiann7-tiann7 teh相chhoe7。\n陳清水chong5入來老師辦公室，牛皮紙lok-a2 chhiok8--leh就beh piann3 tng2厝--nih，看tioh8校長室e5電火koh toh8--leh，想講去ka7校長Ai-sah-chuh--1-下chiah tng2--去，猶boe7到門口就聽tioh8 in 2個teh 講話，「張校長！ Goa2已經得tioh8頂頭e5指示，講beh ti7 520 2周年hit-kang，發動擾亂計畫，goa2"}
{"text": "hia--e5 65-a2 槍管改--1-下就會sai2 phah--a…」\nIn 2個看tioh8有人來隨tiam7--去，陳清水ham3-ham3行--入-去：「講siann2-mih祕密驚人知？」張校長kap江教官2個，1個講無tai7-chi3，1個hoe講beh辦聯合校慶，陳清水講beh緊tng2去改考試紙，再會講了就頭oat--leh就行--出-去。\n2個支那人想講in kap支那人民共和國hit-peng5 e5計畫hou7陳清水聽--tioh8，若去hou7台灣e5情報局知iann2就phainn2活--a！\n張明志kap江教官緊去駛車，an3-sng3 beh ti7陳清水ka7 tai7-chi3講--出-來chin3前處理好勢。\n江教官講i kap陳清水toa3 kang7棟大樓，tng2厝e5路--nih，有1-chat暗頭a2 long2無人行e5田岸路，陳清水ge-siau5塞車，long2會khia7 Ou-tou-bai行hit條細條路，會sai2 ti7 hia ka7 tng。In 2個車駛--leh行，kui路teh注意chhoe7陳清水e5 Ou-tou-bai。\n車phe到田岸路，隨就看tioh8 1台白色e5 Ui-su-pa ti7頭前pin3-piang3叫，江教官油門催--落，Ian-jin蓋tui3 Ui-su-pa後輪chim--落-去，陳清水kui仙人飛--出-去，摔ti7田--nih，考試紙散kah kui田岸。\n2個人ka7陳清水嘴塞--leh縛--起-來，用布袋lok--起-來，扛入去車後tau2，載tng2去in toa3--e5 hit間大樓，車直接駛落地下室e5停車場。\n江教官先坐電梯去開in tau e5門，順續看13樓有人--無，看無人koh坐電梯去地下室，kap張明志做伙ka7陳清水扛入去電梯內底，"}
{"text": "2個人心肝phih8-phok8跳，驚ti7中央會有人beh坐電梯。陳清水ti7布袋內底扭來扭去，in soah koh khah緊張。\n電梯到1樓「Tiang！」1聲，門開--開，in 2個想講「害--a，hong5看tioh8就總去--a。」\n1個細漢gin2-a2 koann7 1罐豆油行--入-來，ka7 in講：「Goa2 ji be7 tioh8，kam2會sai2替goa2 ji 5樓？」這個gin2-a2看--起-來極加6歲，hou7 in老母叫去買豆油。\n這個細漢gin2-a2目chiu ka7電梯內底hit個大布袋盯tiau5-tiau5：「Lin2 teh搬厝chiok thiam2--e5-hounnh？」江教官驚1下soah ka7 kiau7：「Gin2-a2人chhap hiah che7創siann2？」\n5樓到--a，hit個gin2-a2豆油moh--leh，tuh--leh tuh--leh行--出-去，頭不時oat tng2來看布袋，na2行na2唸： 「袋a2會tin2動，chin好sng2！」\n到13樓，電梯門開--開，張明志ti7電梯內底ka7「開」chhih8-an5-an5，驚電梯koh駛行，江教官出去巡無人，就鬥陣ka7 hit-kha布袋扛入去13F-3。\n陳清水hou7 2個支那第5隊ti7台灣e5內應縛tiau5-tiau5，kan-tann有法度ti7塗kha noa2，an2-choann2 noa2索a2都be7開。是an2-choann2 tu2-a2 hou7車long3了無死，chit-ma2 soah hong5縛ti7 chia，i想long2無。\n張明志開嘴：「Siang2叫li2烏白chong5，koh聽tioh8無應該知e5 tai7-chi3。」，陳清水趕緊poe2-hoe7：「Goa2 ka"}
{"text": "n-tann是beh提考試紙tng2--去，無聽tioh8 lin2 teh講siann2-mih…」\n江教官應講：「都ka7 li2 long3 kah an2-ne--a，處理hou7清氣khah安全！」\nGoa2 m7知iann2害goa2魚a2食無半peng5 e5陳清水，hong5 khian--落-來chin3前koh有hou7車long3--tioh8。\n魚a2跳水\nGoa2 ui3 14樓行--落-來，行到13樓就感覺樓梯tin3 chiok che7 mih8-kiann7 chiok phainn2行--e5，貧惰性gia5--起-來，就行去beh坐電梯。\n行到電梯門嘴，ji落--去e5『按鈕』等電梯來，13F-3有2個40外歲e5 cha-pou人開門出--來，khia7 ti7 goa2邊--a2 ma7 teh等電梯。\nGoa2想講，in kap goa2 toa3 kang7-peng5，可能ma7有看tioh8 hit個gian3食魚a2，ui3樓頂跳落來ka7 goa2討魚a2 e5陳清水。\n「Tu2-a2 chin鬧熱neh！」Hit 2個人聽tioh8面sai2-sai2 long2無講話，goa2想講koh la7看mai3--leh：「暗頭a2有人跳樓，lin2 kam2知iann2？」講--起-來，an2-ne ka7人問chin三八，m7-koh hit-chun7 ma7無想hiah che7，kan-tann beh知iann2有人kap goa2差不多衰--無。\n穿教官衫hit個面chiok臭--e5，另外hit個seng5公務員e5 cha-pou人講i有聽--tioh8，koh講哀ka7 chiok大聲--e5，i ma7去hou7驚--tioh8。\n電梯到5樓，1個少年媽媽chhoa7 1個細漢gin2-a2入--來，"}
{"text": "hit個少年媽媽看--起-來be7超過30歲，有少年cha-bou2 e5青春美麗，koh有做媽媽e5成熟，hou7人看kah心肝inn2-a2 ngiau--leh ngiau--leh。\nGoa2欣賞hit個少年媽媽猶boe7 teh-gian3，hit個m7-chiann5 gin2-a2就chhoah in母--a2 e5手：「Goa2 tu2-a2有去樓kha買豆油…」Chiok溫柔e5聲ui3少年媽媽e5嘴--nih講--出-來：「妹妹chiok gau5--e5，媽媽買糖a2 hou7--li2。」Goa2聽kah kui身軀會sou--去。\nHit個妹妹koh續--落：「hit 2個a伯teh搬厝，in e5布袋a2 chiok好sng2--e5，chiok大kha，koh會tin2動--ou5…」溫柔e5聲koh ti7 goa2耳孔邊出現，m7-koh goa2已經無teh注意少年媽媽teh講siann2--a。\n「Toa3 13樓hit 2個人teh搬厝，大布袋koh會tin2動？」\n電梯到1樓，少年媽媽chhoa7妹妹行出大樓，goa2 toe3 in後壁出--去，想beh toe3溫柔e5 kha步，行到管理室，頭oat過看電梯，電梯門關oa2--來，已經落去地下室--a，心肝頭hiong5-hiong5想講害--a，趕緊問看地下室kam2有管理員，i講無，kan-tann有電動門，有『遙控』就會sai2開門落--去。\n平常時a2 goa2 long2 pou7-lian2，khia7 Ou-tou-bai--e5連地下室tui3 toh位落--去ma7 m7知，到tann ma7無時間koh siau3念少年媽媽--a。\nGoa2 ka7管理員借電話kha3 hou7刑事--e5，ka7 in講hit 2個人chin奇怪，刑事--e5講已經結案-"}
{"text": "-a，講是陳清水自殺。Goa2隨ka7 chho3--落：「Lin2娘--leh，人死ti7 gun2 tau『陽台』，lin2 ka7 goa2 khah專心辦--leh！」\n溫柔e5少年媽媽頭oat--過-來，看goa2是teh大聲siann2，goa2 soah phainn2勢phainn2勢，手gia5起來ka7比--1-下表示失禮，i對goa2笑--1-下，就牽hit個妹妹行tui3大路去。\nGoa2繼續kap刑事--e5相嚷，2-peng5比tauh大聲--e5：「Goa2 ka7 li2講，有1個細漢gin2-a2看tioh8 in拖陳清水…」\n「Hit個gin2-a2 bat陳清水？ Kap i有siann2-mih關係？」\n「Khau2-pe7！ He是lin2 ai3去查--e5，goa2是受害者neh，li2 nah會siann2-mih tai7-chi3 long2問--goa2？ An2-ne刑事組長換goa2做--lah！」\n「無，li2去chhoe7 hit個gin2-a2來，an2-ne goa2就koh辦，若無，就是自殺結案。」\n「Kan2！ Lin2 chia--e5死賊頭，人死ti7 gun2 tau，goa2會衰siau5 1世人neh，暗時a2 i若來chhoe7 goa2 ka7 i報仇，goa2就去lin2派出所死hou7 lin2看…」\nKiau7猶boe7 soah，hit個少年媽媽牽hit個妹妹入--來，goa2緊走去ka7 tau5，講有人ui3樓頂跳--落-來，死ti7 gun2 tau『陽台』，in妹妹可能有看tioh8裝人e5大布袋。少年媽媽gang7--去，面--nih表情m7知beh an2-choann2，m7-koh猶原chiok sui2--e5。\nHit個妹妹giu2 in母--a2 e5手：「媽媽"}
{"text": "，tu2-a2 hit 2個a伯搬厝，布袋chiok大kha--e5，koh會ngiau-ngiau-soan--ou5！」少年媽媽溫柔e5聲：「Mai3烏白講，有影chiah thang講，是siann2-mih時chun7？」「買豆油tng2--來hit-chun7-a2，in koh有ka7 goa2 ji電梯kong！」\nGoa2緊接落問：「Hit-kha袋a2生kah siann2款？」Goa2問kah chiok緊張--e5，少年媽媽驚--tioh8，ka7妹妹手牽--leh就行tui3電梯去，na2行na2講：「行，來tng2！ Be7-sai2烏白講--e5！」\n妹妹soah大聲哭--出-來：「Goa2無烏白講--lah！」「烏白講」hou7妹妹感覺媽媽無beh相信--i，就ti7電梯門嘴一直哭，無beh入--去。\n這chun7，刑事組--e5趕到位，chong5--入-來，看goa2 khia7 ti7 hia，ka7 goa2 hoah，講ti7大橋頭臨檢tioh8張明志kap江教官駛e5車，臨檢e5『霹靂小組』chhoa7--去e5警察狗phinn7-tioh8後tau2怪怪，想講這pai2 koh查tioh8走私毒品--a，開--開soah kan-tann 1-kha大布袋，頂頭有血滴e5痕，對地址chiah知江教官toa3 ti7 13F-3，chit-ma2 beh來查看有siann2-mih線索--無。\nIn問goa2有beh做伙起--無，goa2比少年媽媽，講in kiann2有看tioh8張明志kap江教官拖1-kha大布袋坐電梯，刑事--e5現ka7布袋提--出-來，goa2拜託少年媽媽ai3 tau3-sann-kang7，i頭tim3 kah chiann5勉強。Goa2講beh請i lim咖啡，i chiah khah笑面…\n「妹"}
{"text": "妹，li2 kam2 bat看過這kha袋a2？ Ai3 khah斟酌看--ou5！」刑事--e5 kek gin2-a2-khui3 ka7問。\n妹妹講無看--過，goa2 ka7布袋a2提起來phinn7-phinn7看看--leh，有看tioh8血tah，koh有血e5臭臊味。Goa2叫刑事--e5裝入去布袋做陳清水，koh講就是無te3 mih8-kiann7，妹妹chiah認be7出--來。\n「Hit個khiu2布袋e5 a伯有替goa2 chhih8電梯！」Goa2 ka7妹妹ham7少年媽媽說多謝，順續招少年媽媽去lim beh補償--i e5咖啡。\nGoa2 toe3刑事--e5 piann3去13F-3現場chhoe7證據，chhoe7 kui-pou long2無，窗a2門kap鐵窗ma7 long2無bak-tioh8 siann2-mih怪痕，鐵窗頂e5狗a2孔ma7鎖an5-an5。\n這chun7，刑事--e5手機a2 teh kainn，鑑識組kha3來講布袋頂e5血是豬血，m7-koh有khioh-tioh8 4-ki毛，2-ki是陳清水--e5，1-ki是張明志--e5，koh有 1-ki是江教官--e5，屍體ma7有驗tioh8車kau3--過e5痕，是跳樓chin3前無joa7久tioh8--e5。\nGoa2聽了隨講有證人，koh有證物，無goa2 e5 tai7-chi3--a，叫in ka7 gun2 tau清理好勢，koh ai3還goa2 1尾魚a2，goa2 Khi-mou chiah會gian3，講kah in chin phainn2勢，一直ka7 goa2 hoe7失禮，嘴--nih唸講會趕緊ka7破案。\n過 1禮拜，goa2 kap hit個少年媽媽去lim咖啡，原來hit個妹妹m7是i--e5，是in朋友--e5，認i"}
{"text": "做契母chiah會叫i媽媽，想--tioh8就來kap i toa3…感覺chiann5歡喜，hit-chun7電視tu2-a2好teh報新聞，ka2-na2有講tioh8陳清水e5案破案--a，koh掠tioh8支那人民共和國ti7台灣設e5工作站…\nChe long2無goa2 e5 tai7-chi3，上要緊--e5是，ai3緊招少年媽媽tau3-tin7食刑事組賠--goa2 e5 hit尾魚a2，ng3望這pai2 mai3 koh出tai7-chi3--a！\n(TGB通訊第12~15期，2000年9~12月)"}
{"text": "1901年1月21日，美國Kai3-lap8-su城出現一個古怪e5老婦人人，伊e5手提一支利e5斧頭，嘴吟：「我做基督兵丁，著好膽進前。」你會討厭這個婦人人mah？我ka7你講，伊是美國歷史上一位出名e5婦人人！\n伊行到一間酒店e5門口，kiah8起伊hit支利e5斧頭，大聲宣佈講：「我beh將lin2 chia e5酒鬼救出地獄e5門！Che是上帝e5命令！」然後伊就chong5入去，---你想有甚mih8人kann2 抵當這個婦人人抑無？我報你知，in攏溜tui3後壁門逃走！ \n這間酒店e5頭家bih tiam3桌腳，親像啞口hou7蜂釘--著。Hit個婦人人將店內e5玻璃櫥、窗仔門酒干、酒杯，用伊hit支利e5斧頭loan7破、亂long3，ti7幾分鐘後已經毀壞到不可收拾，親像hou7風颱掃過一樣！實在真親像！Na2-sun3這位姊妹所到e5所在，親像小形e5風颱臨到一樣！ \nLiam5-piN這位婦人人e5名聲受傳遍全世界。逐國e5報紙攏相爭出伊e5消息，有e5稱讚伊是「反對lim酒e5領袖，」有--e5稱伊做「禁酒e5先鋒。」 \n伊e5所做激動真濟人kap伊表同情，結果ti7 17年後，美國政府也頒佈禁酒令！ \n怎樣Na2-sun3這位姊妹beh kap酒做對頭？當然伊有充分e5理由。伊e5家庭為著酒來破產。伊e5丈夫為著lim酒過度來死，死e5時m7若無留半e5錢hou7伊，甚至hou7伊負擔養飼一個囡仔kap ta-ke。 \n起頭伊憑信心，beh用祈禱hou7 Kai3-lap8-su城e5酒店攏關--起-來，所以伊將一個舊風琴囥tiam3街路邊酒店e5門口，ti7 hia吟詩祈禱，可惜這個方法siunn 慢鈍，新e5酒店猶原teh加添！伊看見家己e5計劃失敗，tui3 an2-ni決定換方法，開始kiah8斧頭用武力鬧酒店。 \n伊當然明白這款e5行動是違"}
{"text": "背法律！M7-ku2伊掠做開酒店根本也是違背法律，尚且Kai3-lap8-su城ti7 20年來算是贊成禁酒e5地方！ \n伊bat hou7人cheng，hou7人用腳cham3，用鞭sut，用槌仔摃，甚至有一擺伊e5骨頭bat受摃斷，差不多險死！你想伊穩當會就an2-ni著驚----總是m7是an2-ni，伊永遠無驚！伊經過療養，ti7身體好了後，猶原koh kiah8起斧頭，繼續做反對lim酒e5工。伊掠做這個工是直接奉上帝e5命令！ \n有人主張著將伊掠去關監，總是an2-ni做有甚mih8路用nih8？因為伊ti7監內時常大聲吟詩祈禱，hou7顧監e5人感覺頭疼！ \n也bat有人將伊帶去法院，當判官講伊犯著Kai3-lap8-su城第幾條法律e5時，伊就大聲辯護講，「這個案件m7應該照Kai3-lap8-su e5法律辦理，著用宗教e5法律來審判。」Tui3 an2-ni伊就peh起來，用十分嚴肅e5態度讀聖經。設使判官beh叫伊坐落去，伊就責備判官講，「你講甚mih8？叫我坐--落-去？我e5年歲有夠額資格thang做你e5老母！」 \n關係這位反對lim酒e5婦人人，伊一生e5中間，奇怪e5事真濟。 \n有一擺，伊ti7街路看見一個食薰e5人，就行進前，tui3 hit人e5嘴將薰ka7搶起來，續叫伊著知thang見笑，因為身軀e5薰味親像臭狗hian3，hou7人艱苦鼻。 \nKoh有一擺，看見伊ti7街路teh阻擋查某囡仔m7准in kap查甫人坐上車。A3！Thai3古怪e5老阿婆la3！ \n不過伊一生e5中間確實也有做真濟值得欽佩e5事，所以伊雖然死了，真濟人iau2 teh數念伊。 \nTi7 Kai3-lap8-su城有一條鐵路，叫做「Na2-sun3路，」用一支斧頭做記號。Che是hit所在e5人beh紀念伊早時反對lim酒e5功勞。 \n(活命e5米糧第54"}
{"text": "31、狐狸 kap 山羊 \n狐狸歹運跋落深井，跳 be7 出--來。 \n無外久，山羊對hia 行--過，問狐狸ti7 下面 teh 創啥。 \n「Ouh！你kiam2無聽人講？」 狐狸an2-ne ka7 應：「beh kho2岸lah！我 m7 才會跳落來 chia，ti7 chia 免驚會無水。你哪 m7 同齊來？」 \n山羊斟酌考慮一下仔，就跳入井內。狐狸隨 peh上伊 e5 kha-chiah phiaN，腳踏伊 e5 長角，就an2-ne 跳出井外。 \n「再會lah！朋友！」 狐狸講：「後擺ai3會記得，千萬 m7-thang相信落難 e5人。」 \n32、庄腳人 Kap 蛇 \n一個庄腳人 e5 子 踏著一尾蛇 e5尾溜，蛇越頭 ka7 咬--落--去。In 後生就an2-ne 死--去。做老父--e5 一下掠狂--起--來，提伊 e5 斧頭去 jiok 蛇， ka7蛇 e5 尾溜tok掉一節。自hit 時起，蛇開始去咬庄腳人飼 e5 精牲，造成庄腳人真大 e5 損失。 \n這個庄腳人想講an2-ne m7是勢，無 kap 蛇講和 be7 用tit。伊就準備一寡仔食--e5 kap 蜂蜜，來到蛇 e5 巢窟，ka7 蛇講：「咱來 ka7 冤仇放hou7 be7 記tit ，互相原諒。你咬我 e5 精牲，是為著beh 報仇，因為我 ka7 你 e5 尾溜tok斷。M7-ku2,你咬死我 e5 後生，我報仇 ma7 無啥 m7著！今，咱互相無相欠債，是an2-choaN2咱 be7當做朋友leh？」 \n蛇講：「Be7 當！ Be7 當！Ka7 你 e5 物件提--轉--去。Lin2 後生hou7 我咬--死 e5 代誌你無可能 ka7 放 be7 記tit，就親像我 be7 當放 be7 記得我 e5 尾溜hou7 你tok 斷共款。」 \n已經造成 e5 傷害，會當原諒；m7"}
{"text": "-ku2,無可能放 be7 記得。 \n33、庄腳老鼠 kap 都市老鼠 \n有一隻都市老鼠去chhoe7 伊toa3 ti7 庄腳 e5 親情。庄腳老鼠老實koh 條直，伊真愛這個都市親情，熱情 ka7 款待。伊案內都市 niau2 鼠食敏豆、 臘肉、chhi3-suh kap 俗 phang2。 \n這個 都市老鼠用尖鼻仔 ka7 chia-e5 庄腳食物鼻鼻leh，講：「我實在 be7 當了解，你哪會當忍受chiah-nih8歹食 e5 食物。M7-ku2,這是一定-- e5,ti7 這種庄腳所在，你 be7 當向望有甚mih 較好 e5 物件thang 食。」 \n「行--lah ！Kap 我做陣來去都市，我beh hou7 你看 mai7 leh，an2-choaN2才是正港 e5 生活。你若ti7 都市toa3 --一--禮--拜--仔，你就會感覺講，奇怪，以前哪會ti7 庄腳toa3 會 tiau5?」 \n天beh 暗 e5 時，這兩隻老鼠就來到都市。都市老鼠真有禮數，講：「經過 chiah 長 e5 路途，你一定想beh 食 一寡仔點心lah。」講煞，就chhoa7 庄腳 老鼠入去一間真大間 e5 灶腳。Ti7 hia，in 看著真濟腥臊--e5,就大嘴大嘴開始食雞卵糕、菜燕 kap 其他 e5 好食物仔。 \n無張無持，in 聽著奇怪 e5 叫聲。庄腳老鼠真緊張，問講：「He 是甚mih 聲？」都市老鼠 ka7 應講：「He 是厝內 e5 狗 仔 teh叫 na7-tiaN7。」「甚mih！？」 庄腳老鼠大聲喝--出--來：「我才無ai3 ti7 食暗頓 e5 時聽著這款音樂！」這個時陣，門雄雄開--開，兩隻狗仔衝--入--來， in 就趕緊 soan--louh。 \n庄腳老鼠講：「我beh 來轉lah ！」 都市老鼠講：「哪會 chiah 緊就beh 走？」「我甘"}
{"text": "願轉去庄腳穩心仔食豆仔 kap 臘肉，ma7 無想beh tiam3 都市提心吊膽食雞卵糕、lim bih-luh。」 \n34、狐狸 kap 烏鴉 \n有一擺， 一隻狐狸看著一隻烏鴉歇ti7 樹枝，嘴咬一塊 chhi3-suh。伊誠歡喜，想講：「這好親像是為我準備--e5。」 \n伊行到樹仔腳，喝講：「Gau5 早，烏鴉小姐，你今仔日看--起--來真sui2。你 e5 毛是hiah-nih8 a2 烏金，目珠是hiah-nih8 a2 光。我想，你 e5 聲一定 kap 你 e5 外表共款，比其他 e5 鳥仔koh 較好聽。唱一條歌hou7 我聽看 mai7 leh，我就會tit thang 肯定你就是鳥類 e5 歌后。」 \nHit 隻烏鴉就 ka7伊 e5 頭gia5 懸懸，開始大聲a a 叫。M7-ku2,ti7 伊開嘴hit 當陣，hit 塊 chhi3-suh 煞落落塗腳，hou7 狐狸咬--去 louh。 \n狐狸講：「An2-ne 就對lah ！Che 就是我beh tih8-- e5。既然你送我一塊 chhi3-suh，我 ma7 送你一句話。『M7-thang相信烏白 ka7 你褒、烏白 ka7 你巴結 e5 人。』」 \n35、破病 e5 獅 \n一隻破病到tit-beh 死去 e5 獅，倒ti7 伊家己 e5 洞口，kan-taN chhun一屑 仔氣絲仔。附近 e5 野獸攏來圍ti7 伊 e5 身邊。獅愈無氣力，in 就愈倚近--伊。 \nChia-e5 動物看著獅強beh 死--去， 心內想講：「報仇 e5 時機已經到lah！」 山豬用伊 e5 長牙 ka7 獅 tuh--落--去，牛 ma7 用伊 e5 角 ka7 獅tak --落--去。獅猶原攏無半滴氣力thang 抵抗，be7振 be7 動倒ti7 hia。 \n這時，驢仔感覺獅已經對伊無危險性lah，就尾"}
{"text": "溜向獅，用腳蹄仔對獅 e5 面踢--落--去。 \n獅大聲哀，講：「受著這款 e5 侮辱實在是比死koh 較痛苦。」 \nAh！Kan-taN軟弱無膽 e5 人，才會去攻擊tit-beh 死 e5 頭王。 \n36、驢仔 Kap Chhit-tho5 狗 \n有一工，一個作穡人來到伊飼精牲 e5 寮仔，看伊 e5 精牲。寮仔內有一隻伊上合意 e5 驢仔。這隻驢仔逐工食飽閒閒， 載主人四界去chhit- tho5 。 \n這遍，主人 chhoa7 驢仔 kap 一隻 chhit-tho5 狗仔做伙出--去。這隻狗仔真歡喜，ti7 主人 e5 身邊跳來跳去，koh 用舌舐主人 e5 手。主人坐--落--來，對伊 e5 落袋仔 jim5 好食物hou7 狗仔食。狗仔跳上主人 e5 大腿，hou7 主人 ka7 搓耳仔，歡喜到直直nih 目珠。 \n驢仔看ti7 眼內，開始滾 liong3,liong3 開縛ti7 身軀 e5 索仔，學狗仔gia5 頭大步大步直直行。主人看一下忍未tiau5 煞笑--出--來。 驢仔歡喜一下，行倚主人e5 身邊，ka7 前腳搭ti7 主人 e5 肩胛頭，想beh peh 上主人 e5 大腿。 \n這時，主人 e5 長工趕緊giah8 棍仔對驢仔 e5 身軀 ka7--落--去，講：「烏白來！你 teh 滾甚mih sng2 笑！」 \n37、鹿仔 kap 扑獵 e5 人 \n有一擺 ，鹿仔ti7 水池仔邊 teh lim 水。伊看著水nih8 家己 e5 形影，o-lo2 講：「beh 去to2 位chhoe7 像這款chiah nih8 sui2 koh 高尚，親像一頂王冠 e5 鹿角leh ？我希望koh 有美麗 e5 腳來配我 e5 王冠 。我 e5 腳siuN 瘦、 siuN 細箍，有一點仔可惜。」 \n這個 時陣，扑獵 e5 人tu2 好到位。「siu2 」"}
{"text": "--一--下，一枝箭Tu2好射到鹿仔e5 後壁。鹿仔起腳就走。 \n鹿仔靠伊嫌細箍 e5 腳隨走到hou7 扑獵 e5 人看 be7 著。無張持煞走入去隘隘 e5 樹林內，高貴 e5 鹿角hou7 樹椏 ke5-tiau5 leh，就an2-ne hou7 扑獵 e5 人掠--著。 \n鹿仔那哭那講：「Sui2 koh高尚 e5 物件，無一定有路用；有路用 e5 物件，咱顛倒看be7 上目。」 \n38、夜婆 \n鳥類 kap 獸類有一場足大 e5 衝突teh beh 爆發。兩爿e5 軍隊 teh 集合，準備beh 相戰 e5 時，夜婆三心兩意m7 知beh 加入to2 一爿。 \n一陣鳥類飛到伊歇 e5 樹仔頂， ka7 講：「Kap 阮同齊來去。」 伊應講：「我是獸類。」 \n過無外久，一 寡獸類行到伊歇 e5 樹仔腳，gia5 頭ka7 講：「Kap 阮同齊來去。」M7-ku2,伊講：「我是鳥類。」 \n好佳哉，後--來兩爿無相戰，衝突得著和平解決。大家攏真歡喜做陣teh 慶祝。夜婆就走去鳥類hia，想beh chhap --一--腳。M7-ku2,in 無歡迎--伊。伊翻頭koh 走去獸類hia，煞hou7 獸類扑，險險仔hou7 in 活活扑--死。 \n夜婆走到真狼狽，無面thang 見人，講：「我chit-ma2 知影lah！雙腳踏雙船，雙頭無一 ngauh。今，我已經無半個朋友lah ！。」 \n39、火雞 kap 孔雀 \n有一隻火雞大膽走入去孔雀 e5 地盤。 伊看著真濟孔雀毛，he 是孔雀換毛 e5 時落落來--e5。伊 ka7 孔雀毛縛ti7 尾溜，假影家己是孔雀，足有自信大扮大扮行去孔雀hia，想beh kap in 做陣。 \n當伊行倚 e5 時，hit 陣孔雀隨發現伊是假pau5--e5;就歸陣走去 ka7 啄、ka7 thong2;koh ka7 伊縛ti7 尾溜"}
{"text": "e5 孔雀毛攏poeh8-poeh8--落--來。火雞真見笑，m7 敢轉去伊 e5 同伴hia 。 \n伊 e5 同伴ti7 遠遠 e5 所在ka7 一切看到清清楚楚，攏真khi mou bai2,ma7 替伊感覺真見笑。對伊講：「Beh 做一隻高貴 e5 鳥仔，kan-taN有sui2 sui2 e5 羽毛是無夠-- e5 」 \n閹雞趁鳳飛，m7-na7 無可能，koh 是見笑代。 \n40、水雞 kap 牛kang2 \n一隻老水雞坐ti7 水窟仔邊 teh tuh-ku。細子大驚小怪走過來 ka7 tau5 講：「我看著一隻足可怕 e5 動物，足大隻，親像一粒山hiah-nih8 大。頭殼頂發兩支角，有一支長 尾溜，腳蹄仔分做兩塊。」 \n「憨囡仔，我講hou7 你聽。He 是王--先--生 e5 牛kang2。伊 ma7 無像你講 e5 hiah-nih8 大。Kan-taN比我較大小可仔 na7-tiaN7。真簡單，我 ma7 有法度變 hiah 大hou7 你看。」 \n講了，伊 就開始 ka7 腹肚激hou7 膨--起--來，問in 子講：「伊kiam2有像我 e5 腹肚chiah-nih8 大？」 「有--nouh3!比你大足濟leh！」Hit 隻老水雞koh 再激，那激那問：「An2-ne 有夠大--無？」 「Koh 較大 leh！Koh 較大leh ！」老水雞就吸一個大氣，koh 激，koh 再激，一直激。伊 e5 身軀ma7 直直膨大，膨大，koh 膨大。 \n「我敢確定牛kang2絕對無像我chit-ma2 chiah 大。」話tu2 講煞，老水雞 e5 腹肚隨 piak--破lah ！ \n膨風水雞thai5 無肉。自誇自大 e5 人kan-taN會害死家己。"}
{"text": "Hit個ta-so3等無梅雨e5 3--月，日子ma7是ai3過。\n1年1-pai2 e5媽祖生，ti7中部海線e5庄a2頭開始leh鬧熱，拜拜是庄a2內si7大人e5解藥，phoa3病be7好--e5，豬a2飼be7大--e5，娶無bou2--e5，去廟--nih chhoe7神明poah8-poe，暗時就會好睏。\nA-ma2 m7-bat字ma7 m7-bat teh看新聞，siang2做總統，siang2 teh歪哥，ti7 a-ma2心內，永遠比be7過siang2 in厝koh有好嫁iau2-boe7嫁e5姑娘a2，toh位有thang買tioh8紅標米酒khah要緊。\n舊曆19，是庄a2內迎媽祖e5日。\n等1冬--a，等kah kha手phi7-phi7-chhoah e5 a婆a-ma2，早就thai5雞thai5鴨，2支kha--e5，4支腿--e5早就long2 khu5 ti7廟口咬鳳梨teh等--a。 Ma7 m7知ui3 tang時開始，lan2拜拜hiah-e5用來下願e5禮數，nah會是別種動物tng7-kha tng7手做牲禮？ 興趣拜拜kap koah-hiunn來安心過日e5 a-ma2，tak8年若a公做忌mai3算，thai5雞thai5鴨thai5 kah上歡喜--e5就是這pai2。\n已經thau3中tau3--a，日頭真炎。 Thau3 早就起來thai5雞ban2毛e5 a-ma2，這chun7，看tioh8面頭前kui桌e5 chhenn-chhau，chiah吐1口khui3，bun7-bun7-a2笑講:「M7知媽祖婆有kah意--無？」\n我知a-ma2 tak8年chiah-ni7 kang-hu leh拜拜，ma7是因為i心內做老母e5 1個責任，我上細han3 e5 a叔，食到40 thong3歲iau2-boe7娶"}
{"text": "bou2 ，就因為a叔無想beh娶，tak8年拜拜都m7知koh有joa7 che7 soe-siau5 e5雞ai3 hong5 thai5。 A-ma2 ma7無i e5法，kan-tann 1-sian拜過1-sian。\n「Goa2 be7記得換lan-san--e5！」A-ma2 hoah 1聲，ui3 lak袋a2 jim5 2張紅色e5紙票，叫goa2去廟口換錢。 A-ma2叫goa2換e5銀a2角，是beh hou7 hiah-e5行ti7媽祖婆出巡隊伍頭前，teh lang7獅頭hoah-hiu e5乞食公kap乞食婆--e5，a-ma2 ka7 goan2講，hiah-e5人就是無好好a2讀冊，chiah會toe3 ti7媽祖婆身軀邊teh討生活，a-ma2一直long2 m7知，這個thau5路，是goa2 kap細han3弟弟上想beh食e5 thau5路。 Goa2 kap弟弟ma7講好--a，goa2 lang7獅頭i toe3獅尾。\nGoa2手phang5 a-ma2叫goa2去換e5銀a2角，na2行已經na2聽tioh8人teh放炮a2 e5聲。 Tu2 oat過巷a2口，就看tioh8 a-ma2 na2行na2走，嘴--nih koh na2 hoah講:「Goa2 koh去買1-koa2金紙sui5 tng2--來，li2先tng2--去m7-thang na2走na2 sng2，拜拜e5時be7-tang3 sng2笑……」\nA-ma2走去廟口e5 kam2-a2店，hit個ti3笠a2 phainn7豬kha-khou teh ka7媽祖婆跪--落e5報馬a2，已經行過門kha口，a-ma2 koh iau2 m7 tng2--來，就beh be7赴--a，hiunn giah8--起-來，goa2學a-ma2 leh拜an2-ne"}
{"text": "，na2拜嘴--nih na2唸，赤iah8-iah8 e5日頭ma7來tau3鬧熱。\nHiong5-hiong5有1個人chong5入來厝--nih：「Gin2-a2！ Lin2 a-ma2暈倒ti7廟口，lin2厝內有大人--無？」\nThau3中tau3，廟口e5 tann2-ma2膠chiok燒--e5，廟口khia7 1-tin7人，有--e5 teh ka7 a-ma2 chhit-koann7，有--e5 teh iat8風，kui面e5老人斑kap tam5-tam5 e5目khou，日頭iau2 ti7天頂tiam7-tiam7-a2炎。\n『過度亢奮，腦血管栓塞導致下半身血管嚴重阻塞，必須予以截肢，否則血液無法流通，動作要盡快，以免危及病人的生命安全，家屬請簽讀此份切結書，手術即刻進行。』\nA-ma2出院半年後，a叔就結婚，新娘是照顧a-ma2 e5護士姊姊。\nHit工，坐ti7輪椅頂頭e5 a-ma2，已經歪--去e5嘴，笑kah真甘願，嘴noa7 na2流目屎na2滴，he是1個ma-ma e5笑容。\nA-ma2坐ti7輪椅頂頭，khiau-ku e5形影，kap hit工拜媽祖e5牲禮，看--起-來nah會hiah kang7款？\n(TGB通訊第28期，2002年1月)"}
{"text": "11、野兔 kap 四腳仔 \n野兔定定hou7 其他 e5 野獸逼殺到走無路， m7 知beh bih 對to2 位去。見若看著任何一隻動物接近，in 就會趕緊溜 soan。 \n有一日，in 看著一陣野馬走到真青狂。這款情景hou7 野兔真著驚。In 全部走tui3 附近 e5 湖去，想beh 做陣跳湖自殺，甘願死，也無ai3 koh 過這款驚惶 e5 生活。湖邊有一陣四腳仔看著野兔走倚--來，煞驚到攏總跳落去水--nih8 。 \n有一隻野兔看--著，講：「事實上，代誌並無嚴重到需要跳水自殺。」 \n總有人狀況比咱koh 較 bai2! \n12、雞 kak 仔 kap 真珠 \n作穡人 e5 門口埕，一隻雞 kak 仔gia5 頭展翼，ti7 一陣雞 noa5 仔--nih8 行過來，seh8 過去，真 iang7 氣 e5 款式。 \n伊雄雄發現粟仔堆-- nih8有物件 teh 閃sih 。伊歡喜到大聲喝：「Lin2 大家緊來看ou5!我chhoe7 著寶貝lah！」 就用尖尖 e5 嘴真出力 ka7 hit 粒金sih-sih e5 物件thong2 --出--來。原來是主人扑無去真久 e5 真珠。雞 kak 真失望，講：「你是主人 e5 寶貝；m7-ku2,我認為一粒粟仔比你koh 較寶貴。」 \n珍貴 e5 物件kan-taN對需要 e5 人才有路用。 \n13、野狼 kap 羊仔子 \n古早古早， 一隻大野狼ti7 寒天睏一大醒，tu2 起--來，腹肚真枵。野狼對山頂看--落--去，看著一隻羊仔子ti7 溪邊 teh lim水。伊真歡喜，想beh ka7 掠來食。又koh 驚人講伊強欺弱，就趕緊chhoe7 理由。 \n「Oe2!Oe2!可惡 e5 羊仔子！你哪會 ka7 我beh lim e5 水 la7 驚人？」 \n「我無－我無－m7 是我！你ti7 山頂，我ti7 山腳"}
{"text": "，我哪會 ka7 你beh lim e5 水 la7 驚人？」 \n「koh 有，舊年你用歹話 ka7 我罵，我iau2 未 kap 你理論！」野狼那講那對山頂chong5 落--來。 \n「冤枉！冤枉！M7 是我！我才出世六月日 na7-tiaN7。」 \n「An2-ne 一定是lin 老父，你ai3替伊食罪。」野狼講煞，開嘴就 ka7 食--落--去。 \nAi3!Ai3!硬beh ka7人定罪，免驚會chhoe7 無理由lah ！ \n14、狗 kap 水影 \n一隻狗仔拾著一塊肉，大塊koh 肥軟，真好食 e5 款式，beh 咬轉去穩心仔 ge3。來到一座柴橋頂，看見水--nih8另外一隻狗，嘴內 ma7 咬一塊大肥肉，看--起--來iau2 koh 較好食！一時貪心想beh ka7 搶，目珠ka7 gin5，開嘴 ka7 吠，嘴內 e5 肉煞落落水。 \nAi3！做人 m7-thang siuN 貪心，才 be7 「痟貪nng3 雞籠，雙頭空。」 \n15、獅 e5 主張 \n有一日， 獅、 狐狸、 豺狼 kap 野狼做陣去扑獵。In ti7 草原頂面走chong5 歸日，才掠著一隻鹿仔。In ka7 鹿仔thai5 死了後，問題就來lah。這隻鹿仔ai3 an2-choaN 分才會公平？ \n獅大聲喝講，伊beh tih8 全部 e5 四分之一。In 就 ka7 hit 隻鹿仔拆做四塊。 獅行過去企ti7 鹿仔肉頭前beh 做裁判。 \n伊講：「第 一個四分之一ai3送hou7 百獸之王；第二個四分之一ai3 hou7 做裁判-- e5;第三塊是我-- e5,因為我參加這擺 e5 扑獵；尾仔這塊，我想beh 看lin2 甚mih 人敢 ka7 提去食！」 \n「Hngh8!」狐狸真不滿行離開。那行那 seh8-seh8 唸：「阮願意 kap 你做陣扑拼，m7-ku2 你無應該家己享受成"}
{"text": "果。」 \n16、狼 kap 鶴 \n一隻狼 teh 享受伊 e5 獵物。無張持，一支骨頭 khe5 ti7 嚨喉管--nih8,吞 be7落--去，ma7 咯 be7 出--來。伊感覺嚨喉真疼，真痛苦。Ti7 hia chong5 來chong5 去， 那chong5 那ai。伊四界去討救兵。伊講若有人會tit thang ka7 hit 支骨頭提--出--來， m7 管甚mih 條件，伊攏願意答應。 \n一隻鶴講beh 試看 mai7。伊叫狼倒--落--去，ka7 嘴開hou7 大大個。鶴 ka7 長長 e5 尖嘴管 kap 頷頸伸入去狼 e5 嚨喉管--nih8,ka7 hit 支骨頭挾--出--來。鶴對狼講：「Kiam有影講我beh ai3 tih8 甚mih 物件攏會使-tit ？」 \n狼牙仔 giang3-giang3,用陰沈 e5 聲，講：「你ai3知足ah lah ！你 ka7 你 e5 頭囥入去狼 e5 嘴內，會當平安縮--出--來，an2-ne kiam2無夠好運？這款報答敢iau2 無夠額？」 \n壓霸 e5 人是無可能會感恩--e5。 \n17、查甫 人 kap 伊 e5 兩個某 \n古早時代，查 甫 人會使有幾 na7 個 某。一個 中年人有一個老某 kap 一 個少年某；兩個某攏 kap 伊足好，ma7 攏希望得著翁婿 e5 疼惜。 \n當這個查甫人頭毛漸漸變phu2 色 e5 時，少年某真無歡喜，因為伊無ai3伊 e5 翁婿看--起--來 siuN 老。所以每暗伊攏利用 ka7 翁婿loah8 頭毛 e5 時，ka7 白頭毛挽--起--來。M7-ku2較老 e5 某真歡喜看著伊 e5 翁婿頭毛漸漸變phu2 色，因為伊無ai3 hou7 人掠做是翁婿 e5 老母。所以，伊每早起攏利用整理翁婿頭毛 e5 時陣，盡量 ka7 濟濟 e5 烏頭毛 chhoah--"}
{"text": "起--來。結果，這個查甫人無外久就無半支頭毛lah！一粒頭殼金sih-sih ，像電火球仔。 \n有得，就有失。 \n18、奶母 kap 野狼 \n「恬--去！」一個奶母 ka7 坐ti7 伊腳頭 u e5 囡仔an2-ne 講：「你若koh 哮，我就 ka7 你 tan3 hou7 野狼食！」 \n真tu2 好，有一隻野狼tui3 窗仔外行--過。伊聽著 chia-e5 話，就bih tiam3 hia 等。「我今仔日e5 運氣真好！」 伊an2-ne 想：「無外久，hit 個囡仔一定會koh 哭，an2-ne 我就有囡仔肉thang 食lah！我已經真久無食著chiah-nih8 好料--e5 lah！」 \n伊就恬恬ti7 hia 等，koh 等，直直等，khok8-khok8-a2等。等到囡仔koh 開始哭，野狼就倚來窗仔口，掠奶母金金看，尾溜一直搖。想 be7 到奶母煞 ka7 窗仔門關--起--來，走去討救兵。厝內 e5 狗仔攏chong5 出來攻擊野狼。 \n「Ouh！」野狼那走那講：「人類 e5 話是 be7 tit thang 相信--e5。」 \n19、龜 kap Lai7-hioh8 \n有一隻龜足想beh 換一個toa3 e5 所在，就要求 lai7-hioh8 chhoa7 伊去chhoe7 新厝。龜答應事後beh 好好仔報答--伊。Lai7-hioh8 就用腳爪 ka7 龜掠 tiau5 leh ， 飛上天四界去chhoe7 。 \nTi7 路nih8 in tng7著一 隻烏鴉，烏鴉 ka7 Lai7-hioh8 講：「龜肉真好食neh 。」「 M7-ku2 ，」Lai-hioh8應講：「龜殼 hiah teng7,beh an2-choanN2食？」「岩石利koh teng7,會當 ka7 龜殼撞hou7 破。」 Lai7-hioh8 得著這個暗示，就 ka7"}
{"text": "龜tui3 半空中 tan3落--去。龜殼撞著岩石，chiaN5 實破--去。Lai7-hioh8 kap 烏鴉兩個就穩心仔食一頓豐沛 e5 龜肉餐。 \n絕對 m7-thang 烏白相信別人，隨便向望人幫贊。 \n20、兩隻蟳仔 \n有一日，天氣真好。兩隻蟳仔出門beh 去海邊 e5 沙埔 thit-tho5。 \n「An2 子--e5,」老母講：「你an2-ne 行路無好看。行路著ai3直直行，m7-thang 行坦橫。」 \n「An2 娘，拜託你先行hou7 我看，順續 ka7 我教。」蟳仔子an2-ne講：「你若做會到，我就 toe3 你做。」 \n做好模樣是上好 e5 教育。"}
{"text": "21、穿獅皮 e5 驢仔 \n一隻驢仔看著一領獅皮。He 是扑獵 e5人 ne5 ti7 外口beh 曝hou7乾--e5。這隻驢仔 ka7 hiahN 起來穿，大扮大扮行轉去伊toa3 e5 庄nih8。行到位 e5 時，庄nih8 e5 人 kap 精牲掠準伊是真正 e5 獅，攏驚到 phih8-phih8-chhoah，閃到無看見影。伊感覺真 iang7、真風神。一歡喜，就開嘴叫出聲。 \n這時，大家才發現原來是伊。主人khi mou7 bai2,就giah8 棍仔 ka7 摃。一隻狐狸倚去伊 e5 身邊 ka7 講：「聽你 e5 聲就知影你是甚mih 人。」 \nSui2 衫會tit thang 遮人 e5 目，m7-ku2 言語會洩漏憨人 e5 真面目。 \n22、旅行 e5 人 kap 熊 \n兩個人做伙去旅行，行過樹林 e5 時陣，一隻熊雄雄chong5 出--來。行ti7 頭前hit--個，隨 peh 上樹仔，ka7 家己藏 tiam3 樹椏nih8。另外hit --個 be7 赴thang 閃避，就歸身人 phiaN 落去仆ti7 塗腳。 \n熊chong5 來到伊身邊，aN3 落去ka7 鼻鼻leh，kan-taN搖頭，「Hou5 N ~ 」一 聲，就離開。 \n樹頂hit--個落--來， 行倚伊 e5 同伴，笑笑仔ka7 問講：「Hit 隻熊--先--生到底對你講甚mih ？」 \n「伊 ka7 我講，ti7 危險 e5 時，做伊溜 soan e5 朋友，絕對 m7-thang koh kap 伊交陪。」 \n23. 獅、狐狸、kap 別 e5 野獸 \n有一工，獅講伊病到tit--beh死lah ，叫所有 e5 動物攏來聽伊 e5 交代。 \n山羊來到獅 e5 洞口，企 tiam3 hia，聽伊講一睏。綿羊 ma7 來ti7 hia，iau2 未離開。Koh 有一隻牛仔子"}
{"text": "ma7 來lah，大家攏beh 來聽大王 e5 交代。 \n無外久，獅有較好lah，伊出來到洞口，看著狐狸ti7 外口teh 等候。「你哪會無入來看--我？」 獅問狐狸。 \n「大王ah ，請你諒解。」狐狸講：「我看著濟濟動物 e5 腳跡，kan-taN有入--去--e5 ，無出--來--e5 。Ti7入--去 e5 動物iau2 未出--來進前， 我iau2 是留 tiam3 外口較妥當。」 \nBeh 中計較緊，beh 脫身較oh。 \n24、驢仔 e5 頭腦 \n獅chham狐狸同齊beh 去扑獵。 狐狸煽動獅，叫人去招驢仔做陣去。 驢仔聽講大王beh kap 伊交陪，真歡喜，隨去。 \nM7-ku2 等伊到位 e5 時，獅隨 ka7 驢仔 khian--死，對狐狸講：「Che 就是咱 e5 暗頓。你先顧leh！ 我beh 去睏--一--醒。你若敢動我 e5 驢仔， 你就該死。」 \n獅行走，剩狐狸ti7 hia 等；等真久無看見獅轉--來，狐狸就偷偷仔ka7 驢仔 e5 頭腦食掉。 \n獅轉--來 e5 時，看驢仔 e5 頭腦無--去，大聲問狐狸講：「驢仔 e5 頭腦to2 位去?」「頭腦？大王啊！伊本來就無頭腦lah ！若有，伊就 be7 落ti7 你 e5 陷阱louh ！」 \n巧！狐狸這句話應了真sui2 氣！ \n25、Lai7-hioh8 Kap 箭 \n有一隻 Lai7-hioh8 ti7 天頂飛，雄雄聽著箭聲「siu2 」-- 一 --下，伊知影家己已經hou7 箭射--著，受重傷，tit-beh 死lah。 \n伊 e5 雙翼 phiat8--leh 、phiat8--leh ，慢慢仔墜落塗腳，空嘴 e5 血 chhop8-chhop8 滴。伊 aN3 頭看hit 支射著伊 e5 箭，想 be7 到箭尾縛--e5竟然是伊家己 e5 羽毛。 \n「Aih-iah !」 伊a"}
{"text": "i 一聲，就an2-ne 死--去。 \n對手用來扑咱 e5 武器，定定是咱家己送hou7 --伊-- e5。 \n26、賣牛奶 e5 查某囡仔 \nPatty 是賣牛奶 e5 查某囡仔，伊頭殼頂gia5 一桶牛奶beh 去市仔。 伊那行那按算賣牛奶 e5 錢beh an2-choaN2用。 \n「我beh ka7 Brown買寡雞仔，」伊講：「In 會逐工生雞卵；我beh ka7 卵賣hou Parson in 某。賣雞卵 e5 錢，我beh 提來買一 su 新衫 kap 一頂sui2 帽仔。我若菆ou7 sui2 sui2 去市場，hia e5 少年家絕對攏會相爭來chhoe7 我開講！Polly Shaw 定著會看到目孔赤，he 是in 兜 e5 代誌，我才無 teh 驚--伊。我就 ka7 看-- 一--下，頭殼越對邊仔去。」 \n伊那講那越頭，桶仔煞落--落--去，牛奶chhia倒了了。 \n伊只好轉去厝，ka7 阿母講牛奶chhia 倒 e5 因端。 \n「Ah！ 憨囡仔，」阿母那 ka7 安慰，那 ka7 拆明：「雞仔子iau2未孵--出--來進前，be7 當按算tit 。」 \n27、貓仔新娘 \n有一工， 天神 teh相cheN3，講動物 e5 本性kiam2有可能會改變。 \nJupiter講：「會！」 M7-ku2,Venus 講：「Be7 ！」 \n所以，in 決定beh 試驗--一-- 下。Jupiter ka7 一隻貓仔變做一個查某囡仔，安排伊去 kap一 個少年家結婚。 \n結婚式真盛大，大家攏真歡喜新娘 e5 表現 ma7 hou7 大家足o-lo2。大家做陣食腥臊 e5 時，Jupiter ka7 Venus 講：「你看，新娘表現了誠好。啥人會知影伊昨昏iau2 是一隻貓仔？ 伊 e5 本性定著已經改lah！Kiam2 m7 是leh ？」 \n「等一下，」Venu"}
{"text": "s 應一聲，就變一隻老鼠出--來，放入去厝內。新娘一看著老鼠，就對椅仔頂跳--起--來，chong5 對老鼠去。 \n「Ah ！ 你看，」Venus 講：「我講了無 m7 著，動物 e5 本性無可能會改變！」 \n28、馬仔 kap 驢仔 \n馬仔 kap 驢仔同齊 toe3 主人出門。馬仔穿插真sui2 ，沿路行沿路跳弄，心情真輕鬆。驢仔揹重物真食力，沿路行沿路 phiN7-pheN7 喘，心情真鬱卒。 \n驢仔吐一個大氣，an2-ne ka7 馬仔講：「我若是你就好lah！歸工食飽飽，閒仙仙，koh thang 穿到sui2 tang-tang。」 \n第二工，有一場大戰役。上尾擺出戰 e5 時，馬仔著重傷，倒ti7 路邊tit-beh 死lah。驢仔行對hia 過，看著馬仔kan-taN chhun一點仔氣絲仔，感覺伊真可憐。 \n「我錯lah！」 驢仔講 ：「iau2 是平凡較安全。」 \n29、Pun5 鼓吹--e5 \n一個軍隊 e5 鼓吹手ti7 戰場 e5 前線hou7 敵人掠--去。 \n敵人beh ka7 處死，伊 ka7 求情：「我並無 chah 武器 kap lin2 作戰，kan-taN pun5 鼓吹 nia5,是an2-choaN2 beh ka7 我thai5 --死？」 \n「你雖然無親身作戰，」敵人應講：「m7-ku2,你鼓吹koh 領chhoa7 lin2 e5 軍隊 kap 阮作戰。」 \n出嘴 be7 輸出手。 \n30、小丑仔 kap 庄腳人 \n庄腳鬧熱 e5 時，有一個小丑仔 teh 表演模仿逐種動物 e5 叫聲，逐個攏看到笑哈哈。上路尾，伊koh 學豬仔ki ki 叫，學到足成。看鬧熱 e5 人攏想講伊身軀定著有藏一隻豬仔。 \nM7-ku2,有一個外庄人企ti7 邊仔講：「He 哪是豬仔 e5 叫聲！一點仔都無成。 明仔再我才hou7 lin2 聽看"}
{"text": "豬仔 e5 叫聲是生作啥款。」 \n隔轉工，hit 個人chiaN5 實 peh上舞台，頭殼犁犁，學豬仔ki ki叫，叫無停koh 真噪耳。觀眾聽了真失望，攏 ka7 罵，koh ka7擲石頭仔叫伊恬--去。 \n「Lin2 chia e5 gian3 頭--e5!」伊開嘴大聲嚷：「Lin2 到底是bat啥！」伊那嚷那 ka7 藏ti7 裘仔內 e5 豬仔子掠--出--來，手 ka7 豬耳仔 khiu2-tiau5-tiau5。原來是正港 e5 豬仔 teh ki ki 叫。 \n假--e5 通人o-lo2 ，真--e5 人煞嫌臭臊。"}
{"text": "1、牛寮內 e5 狗 \n一隻狗為著beh chhoe7 一個睏中晝 e5 所在，就跳入去牛寮內，倒ti7燒lo7 爽快 e5 稻草堆睏。 \n過無外久，牛e晡 e5 工課做煞，轉去牛寮想 beh 食草。這隻狗當 teh 好睏，去hou7 牛吵--醒，真受氣，就 peh 起來對牛一直吠。 牛若行倚，狗就想 beh ka7 伊咬。 \n最後，牛姑不chiong 就放棄食草， oat --出--去。伊沿路行沿路 ngau7-ngau7 唸講：「家己睏 be7 好勢， koh 怪--我，m7 hou7 我食草！」 \nAi3!人若無法度得著滿足，chhiang5在攏會怨嘆別人! \n2、柴頭尪仔 \nTi7古早，人攏會拜祖先、石頭公抑是柴頭尪仔，向望得著福氣。 \n有一個人定定拜in老父留--落--來 e5 柴頭尪仔，m7-ku2 伊猶原無得著甚mih福氣。伊一直求，一直求，ma7 是iau2 真歹運。 \n有一日，伊真受氣，行到柴頭尪仔 e5 面前，對紅架桌頂 ka7 chhia--chhia --落--去。Hit仙柴頭尪仔續斷做兩 koeh8,真濟銀角仔對柴頭尪仔 e5 腹肚內lin3 --出--來，落到滿四界。 \n3、討海人 \n一個 討海人giah8 一支 phin2 仔ti7溪岸邊 teh pun5,希望魚聽著 phin2 仔聲， 跳出來水面thang hou7伊掠，m7-ku2連一尾 ma7 無。伊就拋網落水，無外久，就網著真濟魚。伊koh ka7 phin2 仔giah8起來 pun5。伊那 pun5,魚仔那ti7網仔內跳來跳去。 \n「Ah！這擺我 pun5,lin2 就跳lah houN7 !」 \n「是lah !」一尾較老 e5 魚應講：「你若hou7 人控制 tiau5 leh ，就ai3照人 e5 意思行！」 \n4、飼羊仔 e5 囡仔 \n有一個飼羊仔 e5 囡仔 ka7 伊 e"}
{"text": "5 羊仔趕到山腳 e5 樹林去食草。伊歸日攏無伴，就想空想縫beh製造刺激。伊走入庄內，大聲喝講：「有野狼ouh！ 有野狼ouh！」庄內 e5人聽--著，隨chong5--出--來；有-- e5真緊就走到伊hia。這個囡仔感覺an2-ne實在有夠心適。過無幾日，伊就koh試一 擺。庄內 e5人iau2是共款走出來beh ka7 伊鬥相共。大家發現這個囡仔又koh teh 講白賊，攏真受氣。 \n過無幾日，樹林內chiaN5實出現一隻野狼。這個囡仔開始緊張，煩惱伊 e5 羊仔。這擺 伊當然比以前koh較大聲喝：「野狼來lah！ 野狼來lah！」M7-ku2,hia--e5已經hou7 伊騙過兩擺 e5人，想講：這個囡仔又koh teh 創治-- 人lah！無半個人beh chhap--伊。所以，野狼就 ka7 羊仔食了了，食到飽thong thong。 \n當這個 囡仔 teh 怨嘆無人鬥相共 e5 時，庄--nih8 e5 長輩 ka7 講：「準講你這個 pian2仙仔這擺 所講--e5 確實是真--e5,ma7無人會相信lah！」 \n5、少年賊偷 kap 伊 e5 老母 \n有一個 少年人因為做賊hong5掠--去，法官 ka7 判罪著坐監。Ti7 beh 關入監獄進前，伊要求見伊 e5 老母一面。 \nIn 母仔子見面 e5 時，伊對老母講：「我想beh ka7 你講細聲話。」 伊 e5 老母就行倚--去。In 老母一 aN3 頭，伊隨對老母 e5 耳仔 ka7 咬--落--去。邊仔 e5人看一下攏 chhoah 一tio5,罵伊是怎樣做chiah-nih8 粗魯無人性 e5 代誌。 \n伊應講：「這是伊 e5 報應！我細漢頭一 擺ka7人偷提物件轉去厝nih8 e5 時，伊 m7-na7 無責備--我、處罰--我，反倒轉笑笑a2 ka7 我講，無人會發現lah！就是因為伊，我今"}
{"text": "仔日才會變an2-ne！」 \n有一個牧師講：「婦人人ah，lin2 子講-- e5 無 m7著！上帝講：『教養囡仔著用合宜 e5 法，an2-ne 到老也be7歪斜。』」 \n6、獅 kap 老鼠 \n有一擺， 一隻獅 teh 睏，一隻老鼠仔 peh 起去伊 e5 身軀頂，走來走去。獅hou7 老鼠仔吵--醒，khi2-mou-bai2,就用大手 ka7 老鼠仔 hap--落--去，嘴koh 開~開~開，想beh ka7 吞--落--去。 \n老鼠仔大聲哀求講：「大王ah！這擺 請你原諒--我，你e5恩情我會永遠記ti7 心肝內。無定有一日，我會當報答--你。」獅聽著起愛笑，「你這隻老u鼠仔脯，有甚mih 才調thang 報答--我leh ？」M7-ku2,獅猶原 ka7 老鼠仔放--開，hou7 伊走。 \n過無外久，獅跋落去陷阱。扑獵 e5人beh ka7 活 leng3-leng3 e5 獅獻hou7 國王。In ka7獅縛ti7樹仔腳，beh 去chhoe7 車來載。這陣，tu2好老鼠仔對hia 行--過，看著獅悲哀痛苦 e5 模樣，就走過去 ka7 獅身軀頂 e5 索仔咬--斷，真 iang7氣 ka7 講 ：「今，我已經報答你 e5 恩情lah！」老鼠仔就an2-ne ka7 萬獸之王救走。 \n鳥會ti7 天頂飛，魚會ti7 水--nih8 泅，肚蚓仔會鑽土，老鼠仔會挖孔；人講：「Lam2 -lam2 馬 ma7 有一步踢。」M7-thang 看老鼠仔細隻koh 無物，小卒仔有時 ma7 會變英雄！ \n7、獅 kap 鼠 \n有一日，獅 teh 睏，一隻老鼠仔 m7 知死，Peh去獅 e5 身軀頂走來走去。 \n獅hou7 伊吵--醒，大手giah8起來 hap--落--去，Sa 著鼠。獅嘴仔 peh 到開~開~開，想beh ka7 老鼠吞--落--去。 \n老鼠大聲ai-a"}
{"text": "i hiN：「大王ah！饒我一擺 mai3 受氣，將來我會報答--你。」獅感覺真趣味，he 是無可能 e5 代誌。一心可憐--伊，歸氣放放hou7 伊去。 \n無外久，獅跋落陷阱--nih8。獵人ka7 獅縛ti7 樹腳邊，beh ka7 車去獻hou7 君王伊。 \n老鼠行--過看著獸王ai-ai hiN，實在痛苦koh 哀悲。 \n老鼠嘴齒真利厲，索仔hou7 伊咬斷--去，萬獸之王hou7 鼠救走--去。 \nM7-thang 看鼠細隻koh 無物，小卒仔 ma7 有一步取，絕對 be7 忘恩koh 背義！ \n8、燕仔 kap 鳥仔 \nChe 發生ti7 一個庄腳所在。有一個人ti7田nih8作穡，teh ia7大麻 e5 種子。有一隻燕仔 kap真濟鳥仔ti7田nih8 跳來跳去chhoe7物食。燕仔講：「ai3注意hit 個人！」其他 e5 鳥仔問：「為甚mih？伊 teh 創甚mih leh？」 燕仔講：「伊 teh ia7大麻 e5 種子。大家ai3斟酌 ka7 所有 e5 種子攏總拾起來食hou7 清氣；若無lin2 會後悔。」其他 e5 鳥仔根本就無 teh ka7 聽。 \n過無外久，大麻種子ti7土nih8 puh-iN2，樹栽慢慢仔大欉成熟lah ，hou7人 ka7 提來編做麻索，chhiah 做網仔。真濟鳥仔攏hou7 chia-e5 網仔網--著。 \n燕仔講：「我kiam2 m7 是老早就講--過?」 \n是beh 較kut 力leh，ka7 全部 e5 種子消滅；抑是beh 囥leh hou7 puh-iN2、成長、大欉來害死家己？ \n9、四腳仔討beh ai3一 個君王 \n有一陣四腳仔toa3 ti7 一 個真適合in toa3 e5 溼地。In 四界跳，烏白 sng2。M7管是 ka7 別人噴tam5 --去，抑是hou7 別人thun2--著，攏無"}
{"text": "人會chhoe7麻煩。日子過了真爽快，無煩無惱。 M7-ku2,in 感覺an2-ne iau2 無夠理想，向望有一 個 君王 kap一套適合in e5 規範，就 ka7 天神要求：「偉大 e5 神ah ！請送一個君王來統治--阮，hou7 阮大家有規矩。」 \n天神聽著in e5 要求煞起愛笑，就 tan3 一大箍原木落去in e5 溼地。樹箍落落去溼地 e5 時，發出真大 e5 水聲。Chia-e5 四腳仔一開始感覺真驚惶koh 真好奇，全部攏chong5 去水邊beh 看in e5 君王到底是生做啥款。 \n大家圍ti7 hia 等一段時間，看「伊」攏無動靜。有一、兩隻較勇敢--e5 就冒險倚近--「伊」，甚至大膽伸手去 ka7 摸，「伊」猶原無振動。Chia-e5 四腳仔英雄歸氣起li2「伊」e5 頂面跳 lang3-suh。其他 e5 四腳仔攏 toe3 in an2-ne 做。 \n過一段時日， chia-e5 四腳仔逐工無閒隨人 e5 代誌，根本無去注意著in hit 個君王，連講起 ma7 無！In 感覺che m7是in需要-- e5,所以in koh ka7 天神要求in e5 願望：「阮beh ai3--e5是一個正港 e5 君王，會當hou7 阮守規矩 e5 君王。」 \n這擺 天神真受氣，就送一隻大隻 La7-poe 做in e5 君王。 La7-poe 即時 ka7 四腳仔攏拆食落腹。這陣，四腳仔想beh 反悔 ma7已經 be7 赴lah ！ \n願望是萬丈深坑，永遠無滿足 e5 時日。凡事著ai3比較--過才知好bai2 ，自然 e5 規範總比人為嚴格koh 殘酷 e5 規範較好。 \n10、山 teh 振動 \n有一日，有人注意著山 teh 振動，山頂 teh chheng3 煙。土地 ma7 teh phih8-phih8 chhoah，樹仔斷節倒--"}
{"text": "落--去，大石頭攏落落--落--來。大家攏感覺一定是有甚mih 恐怖 e5 代誌beh 發生lah。所有 e5人攏聚集ti7 共一 個 所在，看到底是甚mih 怪物beh 出現。In ti7 hia khok8-khok8 等，m7-ku2甚mih 攏無出現。 \n後--來，有一陣koh 較激烈 e5 地動，一爿e5 山裂--開，裂一縫真大縫。全部 e5人攏目珠金金看到大嘴開開。路尾手，看著一隻足細隻 e5 老鼠仔，細 ka 粒仔 e5 頭對hit e5 山縫伸--出--來，對in 這爿直直走--過--來。 \n有人喝講：「想be7 到chiah nih8 細隻 e5 老鼠仔竟然會造成山崩地裂！」"}
{"text": "41、奴隸 kap 獅 \n有一個奴隸叫阿文，對伊 e5 主人hia 偷走--出--來，bih ti7 樹林內。伊看著一隻獅倒ti7 塗腳haiN-haiN-chhan。伊chhoah一tio5,越頭就走。M7-ku2,獅無ka7 jiok。伊感覺真奇怪，就seh8 翻頭，行倚去獅 e5 身軀邊ka7 看。獅看伊行--倚--來，就ka7 流血流滴koh 腫oaiN -oaiN e5 腳蹄仔伸出來hou7 伊看。 原來獅 e5 腳蹄仔hou7 一支大支刺chhak8 --著。阿文就 ka7 hit 支刺poeh8--起--來，koh ka7 孔嘴包hou7 好勢。 \n獅隨會當企--起--來， koh 親像狗仔共款舐阿文 e5 手。後來獅就chhoa7阿文去伊e5 洞，逐工攏去chhoe7 肉來hou7 阿文食。阿文就暫時kap獅toa3 做伙，無受著枵 餓。 \n過無外久，阿文kap獅攏hou7 人掠--去。阿文hou7 人判刑，關入去籠仔內。獅ma7 hou7 人關ti7 另外一個 籠仔內。一日，皇帝 kap 法官來beh 看獅 kap 人拚生死。阿文hou7 人chhoa7 來到一個圓形 e5 比賽場。這時，已經枵幾若工 e5 獅ma7 hou7 人tui3 籠仔內放--出--來。 獅一看著人影就開始大聲喉叫， 隨chong5 過去beh ka7 食。獅chong5 倚近阿文 e5 時，隨認出是伊 e5 好朋友。伊就停落來對阿文搖尾溜，舐阿文 e5 手，親像狗仔共款。 \n皇帝看著這款情景，感覺真意外，就ka7 阿文叫過來問。阿文ka7 伊 e5 故事自頭到尾講hou7 皇帝聽。皇帝聽了真感動，就赦免阿文 e5 罪，賜伊自由，ma7 ka7 獅放轉去樹林。 \n會曉感恩 e5 靈魂才是高貴--e5,值得尊重--e5。 \n42、生金卵 e5 鵝母 \n一個 庄腳人ti7 伊 e5 鵝"}
{"text": "巢拾著一粒黃黃金金 e5 鵝卵，提著像鉛hiah-nih8 重。 伊驚一tio5,心內想講，一定是有人 teh kap 伊滾sng2 笑，趕緊ka7 tan3 掉。 \n過一下仔，伊決定beh 先ka7 拾轉去看mai7 leh 。後--來，伊發現hit 粒鵝卵竟然是純黃金--e5,非常歡喜。 \n自hit 工開始，逐早起鵝母攏會生一粒金卵。伊真緊就變成一個好額人。 伊愈來愈好額，卻愈來愈貪心。 伊真好奇，想beh 知影鵝母 e5 腹肚內到底有外濟金卵，是an2-choaN2無beh 做一睏 ka7 金卵攏生--出--來。就 ka7 鵝母thai5 --死，beh 看一下仔究竟。想 be7 到，鵝母腹肚內連一粒卵 ma7 無！ \n43、工人 kap 夜鶯 \n熱天 e5 暗暝，有一個工人倒ti7 樹仔腳 teh 聽夜鶯唱歌，消磨時間。夜鶯美妙 e5 歌聲hou7 伊聽到耳仔 phak-phak。隔轉工，伊就設一 個陷阱 ka7 夜鶯掠--起--來。 \n伊大聲 ka7 夜鶯講：「今，你hou7 我掠--著lah！你愛逐工唱好聽 e5 歌hou7 我聽。」夜鶯應講：「阮夜鶯ti7 鳥籠仔內唱 be7 出好聽 e5 歌。」 \n「若an2-ne，我beh ka7 你拆食落腹。我 bat聽人講，夜鶯烘做鳥仔巴， 氣味真讚。」 \n「拜託leh lah！請你放我走，m7-thang thai5 --我。你若放我走，我就 ka7 你講三項比我 e5 性命koh 較價值 e5 祕密。」 \n這個工人聽了，就 ka7 夜鶯放--出--來。夜鶯隨飛上懸懸 e5 樹仔頂，ka7 講：「請你斟酌聽。第一，絕對 m7-thang 相信失去自由 e5 人講 e5 話。第二，辛苦得著 e5 物件愛好好仔保惜。第三，物件若扑無--去，m7-thang 傷心。」 \n講煞，夜鶯就飛走lah 。 \n44、風 kap 日頭"}
{"text": "一個寒天 e5 早起，風 kap 日頭兩個teh cheN3 講到底甚mih 人較 gau5。無意中看著一個過路人行--過--來。日頭就講：「我有一個 辦法會當hou7 咱比一下仔 懸低。看啥人有才調hou7 hit 個過路人 ka7 裘仔褪--落--來，就算伊贏。 請你代先。」講煞，日頭就bih tiam3 烏雲後壁。 \n風提出食奶仔力，kut 力吹，拚命透。M7-ku2,m7 管風an2-choaN2吹， an2-choaN2 透，hit 個人 m7-na7 無想beh 褪衫，顛倒 ka7 裘仔愈扭愈 an5。到尾仔，風就放棄lah 。 \n換日頭開始展功夫。伊輕輕鬆鬆 ka7 熱情 e5 光放射--出--去，hit 個人感覺愈行愈熱，隨 ka7 裘仔褪掉。 \n慈祥、熱情 e5 對待比嚴酷 e5 壓迫koh 較有效果。 \n45、剉柴--e5 Kap 蛇 \n一個寒天時仔，有一個剉柴 e5 人tu2 作穡做了，beh 轉去厝nih8。Ti7 半路，看著雪堆nih8 有一項烏烏 e5 物件。伊行倚去詳細 ka7 看，原來是一尾蛇，ti7 雪堆nih8 凍到強beh 死lah！伊趕緊 ka7 掠起來囥ti7 胸前hou7 伊溫暖，koh ka7 mouh 轉去厝。 \n一踏入門，就 ka7 蛇囥ti7 烘爐 e5 頭前hou7 伊 hahN燒。伊 e5 囡仔攏來圍ti7 邊仔看。蛇慢慢仔koh 活--起--來。一個 囡仔 aN3 落去伸手 ka7 摸， 蛇煞gia5 頭用伊 e5 尖牙beh ka7 咬。剉柴-- e5 著一驚，隨giah8 斧頭 ka7 蛇 tok 做兩 koeh8 。 \n「Ah！」剉柴--e5 講：「可惡 e5 畜生！ChiaN5 實 m7 知影thang感恩。」 \n對剉柴--e5 來講，真正是好心hou7 雷chim 。伊好心救蛇，囡仔煞險hou7 蛇咬-"}
{"text": "-死。 \n對蛇來講，tu2 清醒 e5 時，雄雄看著生分人，為著beh 保護家己，當然會烏白咬人。 \n46、狐狸 Kap 鶴 \n狐狸ti7 路nih8 tng7 著鶴，kap 伊相借問，像好朋友共款。 \n狐狸請鶴去in 兜食飯，想beh ka7 創治。 \n桌頂kan-taN一個淺淺 e5 盤仔 te2 湯，無別項食物。 狐狸輕輕鬆鬆就 ka7 湯 sut了了，鶴kan-taN會當 ka7 嘴尖un3 tam5 na7 tiaN7。鶴beh 離開 e5 時，腹肚iau2 真枵，kap 伊來 e5 時陣共款。 \n「真失禮！」狐狸講：「我準備 e5 湯那像無合你 e5 口味。」「請你 m7-thang an2-ne 講。」鶴講：「另日換我請你食飯。」 \n過兩工，狐狸來到鶴in 兜。鶴 ka7 暗頓 te2 ti7 一支頷頸長長、嘴口隘隘 e5 矸仔nih8。狐狸無法度 ka7 嘴箍伸--入--去，kan-taN會當 ka7 矸仔嘴舐舐leh。 \n「我無扑算beh ka7 你會失禮。」鶴講：「這算是我對你 e5 報答！」 \nM7-thang 為著家己一時 e5 快樂，去傷害別人。 \n47、失去尾溜 e5 狐狸 \n一隻狐狸尾溜hou7 夾仔夾--著，為著beh 逃命，就 ka7 尾溜chhoah --斷。一開始，伊感覺無尾溜真歹看，m7 敢出去見眾。M7-ku2,路尾手伊決定beh 面對現實。伊就邀請所有 e5 狐狸來開講。 \n大家攏到位 e5 時，伊 ka7 大家鼓舞講：「尾溜有兩項 bai2。第一，hou7 敵人 jiok e5 時，尾溜會hou7 狗仔咬--著。第二，咱beh 坐落來開講 e5 時，尾溜真鎮地。我看 be7 出尾溜有甚麼路用，我建議大家攏 ka7 尾溜 tok--斷。」 \n一隻老狐狸 ka7 thuh 臭，講：「你講了真有道理。M7-ku2,你iau2 有尾溜"}
{"text": "e5 時，kiam2會an2-ne ka7 阮建議？」 \n別人自私無合理 e5 建議，m7-thang chhin3-chhai2 接納。 \n48、獨眼鹿 \n一隻鹿仔不幸一蕊目珠歹--去，看 be7 著物件。為著beh 逃避危險，攏去ti7 海邊 e5 斷崖食草。伊靠目光hit 蕊注意山這爿 e5 動靜，閃避過真濟危險。尾仔，敵人發現伊向海hit 蕊目珠青瞑，就倩人ko3 船對海面來，用箭ka7 射--死。伊kan-taN ai 一聲就死--去--lah ！ \n凡事著ai3觀前顧後，若無就會失覺察，盡靠盡誤。 \n49、Ka7 貓仔掛 giang 仔 \n一陣老鼠做陣 teh 參詳，beh an2-choaN2 對付in e5 敵人－貓仔。逐個十嘴九尻川，講到嘴角全波。到尾仔，一隻少年老鼠提議：「我有一個上好 e5 辦法，咱來 ka7 貓仔掛一個 giang 仔。An2-ne ，貓仔若行--倚--來，giang 仔聲就會 ka7 咱警告，咱就會赴thang 趕緊逃命。」大家聽了，攏扑 phok8 仔贊成，o-lo2 伊會曉想這個辦法真巧。 \n有一隻老老鼠企--起--來，問大家：「今， 啥人beh 去 ka7 貓仔掛 giang 仔？」 \n這時，大家你看我，我看你，m7 知beh 怎樣辦才好。 \n講--e5 比做--e5較 簡單。 \n50、兔仔 kap 龜 \n有一擺， 兔仔 pun5 雞 kui 講，伊走 e5 速度比別人攏較緊，無人會比--tit 。伊講：「我若拚命走，前到今m7-bat 輸--過！我聽好 ka7 所有 e5 動物挑戰。」 \n龜真冷靜，ka7 應講：「若an2-ne，我接受你 e5 挑戰。」 \n兔仔講：「笑死人！連你也敢beh ham7 我比賽！我一定歸路攏走贏--你。」 \n龜講：「ti7 你iau2 未輸進前，做你盡量臭屁無要緊。」 \nIn 隨就開始比賽。"}
{"text": "兔仔一下仔就走到無看見影。M7-ku2,真緊就停--落--來，越頭笑龜 chiaN5 實 m7 知天有外懸，地有外厚。笑煞，就倒ti7 草仔埔歇睏，不知不覺煞睏--去。 \n龜一步一步慢慢仔爬，攏無停。兔仔睏醒 e5 時，看著龜已經tit-beh 爬到尾站。這時伊koh 較an2-choaN2拚性命走，ma7 無法度 ka7 龜 jiok--著lah ！ \n做代誌iau2 是愛腳踏實地、認真扑拚才會成功。"}
{"text": "「先生，擦鞋！」1個細聲 e5囡仔聲，ti7人群中teh喝。這個勇敢e5擦鞋囡仔，ti7霜雪e5街路teh行。\nLou5-pek先生忽然間停止伊e5腳步，伊注目看hit個蒼白e5面容。Hit對toa3著困苦傷情e5目珠仁，雖然有含目屎，iau2-ku2射出淡薄 e5笑容。\n「小朋友，ti7 chiah-nih8 寒落霜雪 e5天氣，我無需要擦鞋，因為擦金也 liam5-piN無路用。總是，小朋友你會枵boe7？」Lou5-pek注意看伊hit對憂愁e5大蕊目珠。\n「是la3！先生，我......我tui3 cha-hng e7晡就無食物。」\n「來，較倚來門口 chia較boe7寒。是la3！你一定thang擦我e5鞋。----你這個勇敢e5囡仔，為家己趁錢渡活。我想咱thang相幫贊，你ka7我擦鞋，我工錢hou7你。」伊e5話滿有安慰，伊e5笑容 koh-khah 加添囡仔e5信心，che對ti7 1個枵餓無倚靠e5囡仔是何等e5安慰。實在是an2-ni，因為這個Lou5-pek先生是1個服事hit e5萬王e5王e5人。\n「先生，多謝！」Hit個囡仔勉強禁伊e5目屎：「我tu2-tu2暗唸我e5 老母 ti7 倫敦ka3 我e5祈禱文，爸爸叫我永遠m7-thang boe7記得，這個祈禱文 tui3 ti7我這款為家己趁錢度活e5囡仔，有淡薄奇怪，總是我也m7-bat boe7記得唸：溫柔慈愛e5耶穌，求你看顧這個細子... ... hou7 goa2 乖乖； koh求上帝看顧全世界。」\nLou5-pek先生e5目珠、忽然siu7目屎溼tam5。「願上帝賜福你，細子！看顧全世界，che是這個大e5 ki2求，總是ti7上帝並無太困難成就e5事。上帝已經有聽你e5祈禱e5這部份mah？」\nI tim3-thau5，1面koh-khah出力擦hit雙相當久e5皮鞋。\n“有1"}
{"text": "擺我ti7倫敦，ti7 1個罩濛霧e5 路中迷路。”我行到碼頭e5盡頭，我攏無看見啥物，只有看見暗霧。”後來我就唸hit篇祈禱文：“溫柔慈愛e5耶穌，求你看顧這個細子... hou7 我乖乖； koh求上帝看顧全世界。”忽然ti7我e5後面有1個真大e5聲音喝講：「Oe2！你這個囡仔啥事行到碼頭e5盡頭來？你若koh進前行 1步，就poah8 tui3海底落去la3。你求上帝看顧全世界，總是我問你，有啥物人來看顧你nih？」原來是1位警察企ti7我e5後面，伊一手khiu2我，救我脫離危險。我就大聲笑講：「你kiam2 m7是teh看顧我mah？」後來我ka7伊講我e5媽媽破病，我beh去chhoe7爸爸，叫伊轉來。伊就替我去chhoe7爸爸，koh ka7 伊講 我險險poah8落海中。我kap爸爸轉去，總是媽媽死去la3！爸爸講伊到1個真sui2 e5 所在，是ti7天頂，ti7 hia無koh破病，也無koh有痛苦，後來爸爸無koh哮，伊抱我講：「Hit個所在就是王宮la3！」\nHit個san2弱e5面講到chia，忽然發出喜樂e5光彩，Lou5-pek 先生hoaN7手 ti7囡仔e5頭殼講：「最大e5王，就是你e5媽媽教你祈求hit位，伊是咱e5王，咱若信靠伊，盡咱e5本分做工，就是幫贊伊看顧全世界。 小朋友！你m7-thang boe7記得ouh！ 」\n鞋已經擦好，伊企起來，褪伊hit頂舊帽仔。金色e5頭毛ti7霜雪中閃閃發光，伊e5 面也真光明 。 \n「先生，我的確boe7 boe7記得，總是我iau2-boe7 ka7你講，我e5爸爸也死去la3，是阮坐船tui3英國來美國以後，所以我著家己趁錢度活。我e5爸爸死後，我就舉目無親，有人淡薄錢hou7我買chiah e5 擦鞋e5器具。」\nLou5-pek先生真著驚，tian2大伊e5目珠，問講：「你 iau2"}
{"text": "-si7 chiah 細漢，你現在tiam3 ti7 to2位？睏 ti7啥物所在？你號做啥物名？」\n「我名做Ji7-mi2，我toa3 ti7 1-kha大箱e5 內面，大箱是囥 ti7 1間雜貨店後面，箱仔內有囥礁草kap破紙，暗時我nng3入去，ti7 hia有夠額溫暖la3！」\n「Ji7-mi2，e7暗你入去 e5時，的確有被kap衫，請你ka7我講hit間雜貨店e5 門牌號，我就thang送去，以後我的確幫贊你。現在我beh去做工，因為我也著負擔家庭e5生活費，這是你擦鞋e5工錢，你緊去買1碗湯thang lim。」\n「先生！Ouh！先生！」Ji7-mi2感激到講boe7出。\n「Ji7-mi2！Ouh！Ji7-mi2！」Lou5-pek 先生拭伊e5目珠，就緊緊離開去。Tui3 hit日以後，Lou5-pek先生差不多逐日tu2著Ji7-mi2，伊送伊1雙鞋，1領大衣，kap 1領溫暖e5被。\n聖誕節前三日，Lou5-pek tui3 Ji7-mi2 講：「Koh 過三日就是聖誕節，請你來阮e5厝相kap過聖誕。聖誕樹頂的確有你 e5禮物。」\n「Ouh！先生，你是1個王子mah？」\n「M7是，我不過是1個平常人，著做工來維持生活。」\n「總是我知影你是1個啥物款e5王子。先生，我前日有ka7 1個新朋友講，你這種王子平素無人知，著到你死hit日人才知你真正是王子。」\n過幾日 Lou5-pek先生tu2-tioh8 1個警察。\n「警官，你bat我e5朋友Ji7-mi2 mah？－－Hit個擦鞋e5囡仔？請你幫贊我照顧伊，若有啥物事，請你chiah隨時通知我，」伊就提伊e5 beng5-chi3 hou7警察。\nHit個警官聽了就愛笑講：「是la3！我 tu2-chiah bat伊無幾日，有1 日我ti7十字路teh指揮交通，有1個無守規矩beh chaN2 路過，我大"}
{"text": "聲罵伊。忽然 1個真細e5聲音 ti7我e5 邊仔tui3 goa2講：先生，你若用這個祈禱“溫柔主耶穌求你看顧這個細子... hou7 我乖乖，koh求你看顧全世界。”你若an2-ni祈禱，我相信你會khah容易幫贊伊看顧真濟人。」我kap伊約束beh試用這個祈禱文，我相信你就是hit位伊所ka7我講e5好朋友。伊講你是1個王子！」\nLou5-pek先生聽到chia也續愛笑。\n聖誕節前1日，Ji7-mi2 e5生理特別好，伊已經趁6角半，伊計畫beh買1項禮物送 Lou5-pek先生。忽然ti7街路有大喧嚷e5聲，有人大聲 teh哀叫，原來有2隻馬拖1台無人駛e5車ti7街路teh狂走，有1 個細漢囡仔 tu2-tu2 ti7街路teh行，馬車漸漸近倚，ti7這千鈞一髮e5時，這個勇敢e5 囡仔跳入去抱細漢囡仔hiat hou7伊e5老母，總是伊本身煞倒ti7馬車下。一個警察進前去抱hit個囡仔起--來，雖然iau2有脈，總是無向望la3！In ka7伊kou5藥e5時發見有1包錢包6角半，外面寫講，「Ji7-mi2所得 e5工錢。」Hit個警察緊用電話通知Lou5-pek先生。\n「HaN5？Ji7-mi2 ...... hou7車kauh著？」伊趕緊到病院e5時，Ji7-mi2已經m7知人。\n「Ji7-mi2，...... 我 ti7 chia，你e5朋友 ti7 chia。」\n「Ji7-mi2！你救1個細漢囡仔e5性命。」\nI thi2開目珠問講：「囡仔平安 Mah？好！平安就好，」伊目珠kheh落，忽然koh thi2開，伊青白e5面也發出奇異e5光彩。「溫柔慈愛e5 耶穌，求你看顧這個細子...... hou7我乖乖，koh求你看顧全世界！Ah。Chiah-nih8 sui2 e5花，有鳥仔，chia是王宮ouh！」\n「是la3！Ji7-mi2，是萬王e5王e5王"}
{"text": "宮！」除了Lou5-pek先生啼哭e5聲以外，四面肅然無聲。\n「Ji7-mi2，你實在是hit個王子－ti7你死以前，無人知影你是王子。」伊哮到無法度thang koh講落去。\nJi7-mi2已經到hit個看顧全世界e5王e5所在la3！Ti7 hia伊無koh 枵餓，無koh孤單。伊到王宮去過聖誕節la3！\n(家庭e5朋友第22期，1959年12月)"}
{"text": "有1擺落大雨，將1條鐵路e5鐵橋沖歹。這個草地e5老大人經過hia，看見鐵橋歹去，就想著今仔日e5 火車若駛來，的確會發生真 chhiN慘e5災禍。伊 teh想e5 時，忽然聽著遠遠e5所在，有火車聲hong7-hong7叫teh 駛來。這個時陣，伊為著beh救全車內e5人e5性命，就用刀割家己e5 腳腿，koh 褪1領白衫ni2 ti7 伊所流出來e5血。Tui3 an2-ni，伊就去企ti7較懸e5所在，1面大聲喉叫，1面高舉hit領沐血到紅紅e5白衫，ti7 半空中 iat8來 iat8去。目的是beh hou7司機看見紅色e5旗仔，thang隨時擋恬teh。\n坐ti7車頂e5人，有e5食薰，有e5看新聞，有e5食物件，有e5講東講西，也有e5 想講 koh 過一tiap仔久就會到目的地，卻無1人會想著ti7頭前有真大e5不幸，in beh ti7 這擺不幸e5中間來死傷！ \n老大人e5手 iau2 teh iat8，伊e5血iau2 teh流e5時，伊e5聲音卻漸漸細聲。 若是火車也漸漸倚近。Tng司機看見頭前紅色e5旗，就隨時擋起來， 總是這個老大人卻因為流血過濟煞倒落去。坐 ti7 車頂e5人逐家攏真奇怪，m7知影火車啥事停睏。Tng in逐家攏落車e5時，in才知影鐵橋歹。Ti7這時in逐家才醒悟非常感激這位老大人流血放sak性命來 拯救 in。Tui3 an2-ni做 1 個墓將伊埋葬。Ti7 伊e5墓頂有立1塊石碑，寫講： 「伊替阮死！」 \n朋友！Ti7 車頂e5人tu2-tu2親像你，hit個老大人是耶穌。伊因為看見你直直走tui3地獄hia去，所以ti7十字架頂，放sak伊家己e5性命流血來救你。向望你m7-thang koh行hit條死路，現在就信靠伊。\n(家庭e5朋友第16期，1959年6月)"}
{"text": "好膽無驚e5 Lou5-ui \n上帝所興起來宣傳伊e5 話ti7高山族e5第二個領袖，就是一位e5青年叫做Lou5-ui。差不多ti7 1928年，當伊iau2做一名e5服務生ti7花蓮港附近e5警察所teh服務e5 時，bat看著hia e5漢人教會e5佈道團teh佈道，就倚去聽。伊即時對福音生起興趣，就去參加hia e5聖經班；hit班是一位女傳道叫做姚--氏U7（平常人叫伊做U7仔）teh領導e5。伊去加入聖經班是為著ai3知影這個奇異e5道理較詳細e5因端。女傳道就將伊所bat e5道理盡傳hou7 伊；總是伊e5心肝kap靈魂iau2感覺無滿足。伊就ka7伊講，若會得thang得著警察e5允准，你koh去淡水研究；因為有一間加拿大宣道會e5神學校ti7 hia。照伊所預料e5款，警察果然卻下伊e5 申請，m7 准伊離開山地，總是伊亦無為著an2-ni來失望。這位好膽e5青年，就無受警察e5許可偷走，kap伊e5 婦人人去到淡水，亦求孫牧師著接納in。 \n孫牧師知影in這款e5要求，kiam2-chhai2是伊e5 祈禱e5應聲；因為伊有祈禱，向望福音會thang傳入ti7高山族e5中間；就接納in，拚樓腳hou7 in toa3，亦為著Lou5-ui kap te3尾後koh到e5幾若人設特別e5課程hou7 in thang 讀。Lou5-ui有用boe7衰退e5熱誠研究聖經兩年較加久，道理漸漸明瞭。上帝e5真理有將伊lak8-tiau5--teh，上帝e5旨意有改造伊e5 心kap人格，che是眾人所知影e5。伊就公然告白伊對基督e5信仰，受洗禮；轉去ti7 泰雅族e5中間來做工。 \n伊beh轉去e5 時，日本e5官憲就警告伊講，「M7 准你傳基督教hou7 lin2家己e5百姓。阮有teh ka7 in準備一款e5宗教，就是beh教in拜神道（神道抑是講神社"}
{"text": "就是日本人拜神e5方法）。」M7-ku2 泰雅族原來就是boe7 bat屈服人e5百姓，也Lou5-ui就是hit e5真正典型的e5人物。因為已經決心beh傳道，伊就拒絕，無beh遵守這號e5命令。伊就轉去山nih訪問親情kap朋友，對in講起伊所得著新e5信仰，亦ti7 in e5家nih傳道。伊知影公然違keh8官令是愚戇，就聽候到半暝後才祕密來開會。幾月日後，宣教師有聽著風聲，亦有接著間接的e5消息講，Lou5-ui已經聚集差不多三十名e5信者，準備beh領洗禮。無人會得thang入去hia證明hit e5消息，不過日本e5聖經有ti7 暗靜e5中間提入去泰雅族e5地頭，向望hiah-e5聖經會thang促進福音e5進展。 \nAn2-ni hit e5運動有發展真緊。年老e5 Chi-oang2 ti7東海岸花蓮港周圍teh工作e5中間，青年e5 Lou5-ui有將伊 e5路程扑較開，進入到中央山脈e5所在。將福音一社傳過一社。這位基督e5使者就liam5-piN 行透泰雅族e5全地區，亦有造就幾若團e5信徒散在ti7開闊e5地方。（若看地圖就知影有一條山谷將中央山脈kap海岸e5眾山隔開，hit條山谷就是tui3花蓮港直透落南到台東e5，亦有一條鐵路造透過。Lou5-ui工作主要e5範圍是tiau3遠e5山地，就是花蓮港e5西北；Chi-oang2所到e5所在就是火車路邊，就是比較的較快到e5所在。） \n有一日，警察ti7一位泰雅族e5家nih看著一本聖經。這個發見有惹起大驚惶kap興奮。警察就ti7 hit e5全地方進行了一次e5大搜查，向望thang得著逐號文e5聖經kap詩冊。總是ti7暗靜e5中間帶入山地e5聖經一發那加添；又koh chiah-e5聖經若有幾本受發見著，hiah-e5受發見著e5 泰雅族e5家庭逐e5 攏召去警察所，摃到ka-chiah"}
{"text": "-phiaN 血chim-chim流。警察有強迫in著放sak 基督教，但是in 應講，「Lin2會thang照lin2所ai3斬斷阮e5 腳手，總是阮e5 心原在是基督徒e5心。」 \n這個代誌就是ti7 1938年，日本kap中國開戰boe7偌久e5 時所tu2著--e5。（日本kap中國開戰是1937年7月）。為著beh維持戰時道德，日本e5當局者有組織一個普遍的e5「精神總動員運動。」為著beh促進愛國心ti7台灣人e5中間，in所用過e5方法e5一項，就是配發神龕（kamidana）ti7 各家庭nih。Hit e5論點，是講這款e5神龕是kap國旗共款，平平是一種愛國心e5表現。總是在大多數e5日本人來講，這個確實有宗教的意義ti7-teh。總講，警察不但命令各家庭著買一個神龕，koh亦teh看人有用照起工e5敬虔對待伊抑無？連hiah-e5可憐e5高山族亦有受著這號神龕e5配發。實在來講，這款thang議論e5習俗，已經有惹起相當e5歹感情；也警察知影這個時陣是著用「軟壓」e5時陣。今，kap中國e5戰鬥已經開始，in確實無愛koh攪擾hiah-e5高山族lah。In m7 愛外國e5宗教來感化hiah-e5人，亦驚見若siuN 過度壓迫基督徒，會造成一般e5不安，亦ti7高山族e5中間有發生大反亂e5可能性ti7-teh。 \nHiah-e5有聖經e5人雖然有拒絕，m7 願背教，iau2-ku2除去in e5領袖Lou5-ui一人受關以外，攏受thau2放轉去山nih。除去將基督教傳播ti7高山族以外，警察有告伊冒瀆神龕，就是配置ti7 伊e5 家nih e5。伊對hit e5神龕無表敬意，亦無ka7伊拜；伊確實有用伊來做一kha箱仔teh te2批！Lou5-ui e5受掠kap受關e5事，有惹起boe7到偌小e5擾動。Te3伊e5 人有一大陣去警察所，大發脾"}
{"text": "氣講，「Lou5-ui若是為著做基督徒e5事來受關，阮逐家亦攏是基督徒。今著怎樣？」總是警察拒絕，m7-ai3 kap in辯論，亦謹慎 m7-ai3將事舞弄較大。 \n當局者kiam2-chhai2 想講，若將倡首者Lou5-ui一人ka7伊除掉，hit e5運動就liam5-piN消滅；總是che是真大e5錯誤。Lou5-ui已經loah火；hit e5火焰今是boe7得thang扑hoa lah。Iau2-ku2 ti7 hit e5時陣無人會thang代先知影beh tu2著啥事。Ti7 1940年e5年尾，宣教師撤退e5 時，in所知影--e5，就是Lou5-ui已經受關差不多兩年久，亦有患著腳氣病e5事。伊e5 身軀免講是ti7 鐵窗e5內面，總是伊e5 精神teh行遊ti7 hiah-e5眾山間，也伊e5 話iau2-ku2 teh振動ti7伊同胞e5心nih。別人有繼續伊所開始e5工作。Hit e5年老e5 Chi-oang2 iau2-ku2 ti7東海岸teh一上一落，亦ti7 開闊e5地區kap眾基督徒teh接觸。Hiah-e5企起ti7山間e5基督徒，就是tui3 Lou5-ui e5引chhoa7來入信--e5，若有須要e5 時會thang kap伊接洽。Ti7 這號e5苦境中，in e5運動iau2-ku2活潑teh 進展。Che是上帝e5神kap in ti7-teh，為著伊本身e5榮光極力teh工作，che是boe7否認得e5事實；若離開這個事實，代誌就boe7得thang說明。這個事實會用得用「伊chhoa7 in 出」這四字來表現。Chhoa7 in離開錯誤kap迷信e5烏暗，來入ti7伊奇妙e5光明e5就是上帝。 \nLou5-ui有用thang o-lo2 e5殷勤kap敏捷來完成hit e5「上等上e5工。」伊有ti7 hit e5險要"}
{"text": "e5地點放火燒山坪，迅速koh敏捷，也這陣伊有將火把交過別人e5手，thang來完成這個工；因為上帝ti7伊boe7測度得e5智慧nih，有hou7 伊所揀選這個器具受著一cham7關監e5艱苦。試想這位giam2-ngi7 e5高山住民，ti7伊心nih有山場e5召命，也受勉強來枉費7年久e5光陰ti7日本e5監獄nih！伊kiam2有親像受掠e5鷹鳥，抑是甚物野鳥為著beh chong5 出來，thi2 開伊e5 翼來phiat8 hit e5鳥籠mah？若有影an2-ni來講，這篇e5題辭著換做「失志e5 Lou5-ui」，抑是「失敗者Lou5-ui」。總是事實伊無an2-ni！雖然ti7 監nih，伊亦是吞忍，kah那親像teh看hit位無看見e5上帝。 \n上帝無放sak 伊，伊無boe7記得Lou5-ui，亦無boe7記得伊e5 同胞，就是ti7 山間為著信仰teh受迫害e5。上帝ti7 好e5時機chhoah斷縛in e5索。1945年日本投降e5 時，Lou5-ui受thau2放轉去東海岸來復to3 伊傳福音e5工。伊有看著ti7伊無ti7-teh e5中間一庄過一庄e5高山族已經變成做基督徒lah。今in m7 免koh ti7祕密中來聚會，in公然告白信仰，亦起竹e5拜堂來服事獨一真e5上帝。伊歡喜看上帝怎樣拯救伊e5 百姓脫出烏暗e5權勢，來入ti7伊疼子e5國。上帝e5話無落空。大山kap小山已經開嘴teh唱歌。 \n1946年e5春天，宣教師受允准轉來到台灣。孫先生盡量趕緊起身去東海岸來看hiah-e5高山族到底an2-choaN2 過日，（因為戰爭中in無接著台灣e5消息。伊常常teh三思講，「今hiah-e5祕密受監視e5人 m7 知an2-choaN2？」伊亦常常替in祈禱，求上帝若會做--tit，著ti7警察無道e5壓迫下饒留in e5性命到今"}
{"text": "仔日）。經過一日thiam2-thiam2 e5路站，伊ti7半暝兩點到花蓮港，已經食一碗飯，就去睏。睏到六點e5 時，Lou5-ui有來叫醒伊e5 眠。Che在孫先生e5立場來講，是一件完全無phai3-phe e5 gong5-ngiah8以及thang歡喜e5事。 \n孫先生寫講，「我會thang koh見著伊e5 面是幸福，」koh加添一句講，「伊現時專心teh做教會e5工，teh引chhoa7 kang2千個同胞來歸基督。」咱boe7 得thang嫌伊講了較過頭。 \nUi2-lan5 e5見證 \nUi2-lan5就是泰雅族中傑出e5人物。伊企起ti7 櫻花村。櫻花村是ti7能高山谷koh起去e5所在，離花蓮港小可有hiah遠。伊ti7 1938年tui3 Chi-oang2聽著道理，就ti7 hit社nih成做頭一個基督徒。伊就liam5-piN對伊e5 親戚kap朋友生起關心，就勸誘一團e5人正式kap伊做陣去加禮宛Chi-oang2 hia（相離15英里）。In ti7 hia tui3聖經有得著加進一步e5教示。1941年4月，有一暝昏當in聚集ti7 hia teh研究聖經e5 時，警察忽然間入來hit 間厝，將出席e5人名攏做一下記記去。幾日後，in就hou7 in 召去警察所受審問。警察有扑來審問in、凌治in、蹧躂in、戲弄in，亦教in著吟詩hou7 in聽，最後Ui2-lan5一人有受扑到thiam2-thiam2。Tui3 hit-tiap8 以後，警察對hiah-e5高山族e5信徒事事都m7歡喜。Ui2-lan5 kap toa3 ti7櫻花村e5團體著到半年後才敢開祕密e5集會。Che是beh閃避偵探，驚了hou7 in看--著就beh走去報。 \n1943年，有一暝昏，警察接著in teh聚會e5消息，就深入in e5會場，來沒收in攏總e5"}
{"text": "聖經。隔轉日hiah-e5參加聚會e5攏召去花蓮港警察局，ti7 hia tui3 友田（Tomoda）副主任受著一場真酷刑e5審問。Hit人罵in講，in拜「美國人e5上帝。」Hit-tiap8以後為著beh減少受偵探e5危險，櫻花村e5基督徒就將in e5聚會分做3個團體。雖然受著警察真激烈e5壓制，in e5人額亦是原在teh加添。為著beh閃避人e5 giau5疑，in ti7 禮拜日穿工作服（做工teh穿e5衫）出去。警察是想講，in kaN2 beh去園nih做工，但是事實in 是beh去山nih做伙禮拜。 \n相像hit年，Ui2-lan5有koh一擺受召到警察e5面前，受告訴，講伊有宣傳惡性e5話。有人干證伊，講伊bat講起日本beh thai5輸美國，亦台灣e5基督徒beh受解放。為著beh強迫伊來照實講，hit暝昏有兩個警察扑Ui2-lan5，扑到死死暈暈--去。In停手歇睏一tiap仔久，hit e5叫做Tsubaki e5警長就問伊，看伊beh背教抑m7；但是Ui2-lan5拒絕講，伊boe7-tit-thang 放sak 福音。警察就kong3伊e5 頭殼，hou7 伊暈--落-去。In掠做伊kaN2 已經hou7 in扑死，就ka7伊hiat-kak8 ti7警察所外。有一位櫻花村e5青年信徒將伊aiN7 轉去in 兜。伊ti7厝nih兩日久倒teh，攏m7 知人；伊e5 家族熱切替伊祈禱，向望伊會koh回魂。Ti7 第3日，伊就peh起來。Tu2-chiah感覺會koh起來行na7-tiaN7，就計劃beh去花蓮港教會，總是ti7 路nih有hou7警察叫入去警察所。這回警長ka7伊講，in無按算beh扑伊，總是有一項，ai3伊著趕緊ka7 in講，就是美國是an2-choaN2 teh計劃beh ti7 台灣上陸，續解放基督徒e5事。Ui2-l"}
{"text": "an5 ka7伊講，伊 m7知影這層事，警察就應講，「好！好！beh一禮拜久hou7 你無睏半點眠。」 \nUi2-lan5所發表koh續--落-去e5話，就是伊所bat tu2著最痛苦e5經驗。幾若個青年，逐暝昏來固守伊，m7 准伊睏，日--時著做nge7頭e5工，就是ti7 神社內e5路nih割草。夠額厭sian7 koa3 thiam2頭，到hit禮拜e5尾日，伊就起精神異狀。有一擺，當精神teh發作e5 時，tng7著警察，就要求in著提聖經來還伊；放tiau講，若m7 提來還，伊beh chhun7死扑死一百人。警察這擺確實有驚--著。為著in e5殘忍款待伊，致到hou7伊變成一個危險e5 siau2人；in就將聖經提來還伊；亦用法度beh來鎮靜伊hit點氣。經過boe7偌久，伊e5 精神有回復，舉動kap平時無各樣。總是有時就koh起，也對家己e5行為續boe7-tit-thang負責任。因為驚見伊會傷害人，抑是放火燒神社，警察就用木料做一kha大大kha e5鹿櫥he7 ti7 in兜，ka7伊儲--起-來。伊受關ti7 這kha 鹿櫥nih一年久！雖然hou7人款待做那親像一隻e5野獸，iau2-ku2伊e5 精英有漸漸回復，後來有受放出。Hit-tiap8以後警察ti7一個期間有放據在伊家己。為著伊m7-bat koh顯出凶猛e5行為，in就想講伊今變成一個boe7傷害人e5憨人，就是已經無精神e5人。 \n但是Ui2-lan5決斷 m7 是精力脫落e5人。伊e5 理性有復原，對ti7 靜靜侍候主，伊e5 精神力量有換新；基督e5疼攔截伊，上帝e5氣力支持伊，hou7 伊會thang koh一擺來教示人kap傳福音。伊無論到甚物所在，好膽為基督做見證，致到伊e5 活動有koh一擺來引起警察e5注目。警察teh giau5疑，想講kaN2 有淡薄高山族e5人出"}
{"text": "席ti7 花蓮港漢人e5教會nih，就想beh ka7 in停止。警察雖然teh警告，伊亦是接續去出席。Ti7 1944年e5一個禮拜日，伊ti7-hia hou7警察掠著，受押送轉去櫻花村e5警察所。 \n警長講，「你又koh來lah，好ah，你教 m7 聽嘴，姑不chiong著thai5你。」伊就叫一個部下，教伊去開一個墓，講，「這號腳數著hou7 伊死。」伊喝iau2一個部下，講，「刀，ka7我giah8--來。」Hit人就去giah8刀出來。警長就拔刀出siu3，亦hoah刀肉看有利無。Che kiam2-chhai2是一場e5恐嚇，總是也有效果ti7-teh。Ui2-lan5家己亦信最後e5時間已經到lah。伊就看hit支刀，也感覺確實會受thai5死。警長講，「你今無性命thang轉去lah，你若有甚物遺言beh ka7你e5 婦人人講，這陣ka7我講。」 \nUi2-lan5攏無應伊一句。警長就問伊，看為著甚物緣故信基督教，信到chiah認真？Ui2-lan5打算beh ti7 最後e5瞬間為信仰做見證，就應講，「見若信e5人beh得著永遠e5活命。」伊就問伊講，「An2-ni你 m7 覺悟beh死lah？」伊就用在伍，無停句e5聲調應講，「是，我覺悟。」Hit 陣有一個警察越轉身，chhiN-chhiN choh8-choh8 ka7別e5警察講，「信仰是甚物？無一項會thang搖動伊。」後來in就放伊出--來，准伊轉去。 \nUi2-lan5接續koh ti7山間e5所在開祕密e5聚會。1945年4月有一日，伊受召去警察所，警察ka7伊講，羅斯福總統已經死，in想beh相kap開一頓午餐來慶祝伊e5 死。另外iau2有一位櫻花村e5基督徒叫做Pai-lan5 e5，也hou7 in叫去。In就將一張名單hou7伊，名單nih有企5個人名，伊著chhoa7 hit"}
{"text": "5個人去赴慶祝會。為著hiah-e5人名攏是基督徒e5名，Pai-lan5就ti7心內想講，KaN2是有甚物所在teh無tu2好，基督徒攏總teh-beh去受警察審問lah！In iau2-boe7去赴會e5代先，伊就召集in來ti7伊e5 厝nih，勉勵in著企在，若應該死，就死；m7-thang 放sak 福音。當伊teh勉勵in e5時陣，有一個警察入來，耳風仔有聽著伊所講e5尾句，就控告in，講in是teh ka7羅總統開追悼會；基督徒否認，講無影，但是警察m7信。 \n這tiap8以後戰爭e5局勢在日本e5立場來講，是極其黯淡e5。在台灣e5當局者有夠額teh預想聯合軍上陸e5事。逐所在e5警察自然有受著命令，教in著加強監視攏總有可能性thang做「第五縱隊e5人。」所有e5基督徒不論是漢族e5，抑是高山族e5，攏受包含ti7 這類e5內面。在櫻花村e5所在無各樣別位，警察有加緊來teh管束in。基督徒e5中間有幾若人用法度koh得著聖經。警察有要求chiah-e5青年著放sak 聖經kap詩冊，也續放sak 信仰；但是in ka7伊拒絕。警察為著ai3知影在庄nih甚物人確實是基督徒，就開始一回真徹底e5戶口調查。In每暝昏檢查一戶，將in e5家族隨個隨個叫出來問，最後才chhiau in e5厝。基督徒經過一站e5大試鍊。In有正式開祈禱會來家己堅固。In祈禱講，向望in會thang對基督盡忠，持守道理到死。\n日本投降e5 時，逐家真歡喜。Hiah-e5基督徒就即時公開來聚會，亦計劃beh起拜堂。In無掠起家己e5教會做滿足。今已經無警察e5禁令thang阻擋in，in今會thang將福音遍傳ti7高山族e5全地界。In今會thang自由四界行遊，不論到甚物所在會thang為基督做見證。1946年正月，有一團櫻花社e5基督徒受Ui2-lan5 e5領導，t"}
{"text": "i7 相離幾若英里遠e5一個阿美族e5鄉社nih開佈道會。到九月e5 時，有得著chiah-e5 阿美族真濟人來歸基督，in是夠額有氣力thang為in本身起拜堂。Hit間教會是獨一無二e5；就是tui3 hiah-e5 m7-bat 阿美話e5外族（泰雅族）e5工人e5努力來結成e5。In m7-bat 阿美話，所以beh傳道理hou7 in著用日語。不但an2-ni，chiah-e5傳道理hou7 阿美族e5 泰雅族亦有為著in本身起拜堂，che是一年前e5事na7-tiaN7。In無受設立e5牧師抑是受過訓練e5領導者。In連一個受設立e5長老亦iau2-boe7有，總是in有活活e5信仰kap傳道精神。In e5教會是當teh受反對kap迫害e5 時建設e5。In e5會友大多數有對炎炎e5火爐經過，總是無代誌。 \n經過hit e5久久e5患難，擒tiau5 ti7主，無時無刻用神靈e5慰安teh鼓舞伊e5 同族e5，就是hit位有信心e5 Ui2-lan5。伊為著真理做見證無想sian7。受摃、受扑，甚至為著基督e5緣故，精神起異狀。伊 m7 願ti7殘忍無tang3算起e5日本e5法律下來屈服人。伊是一位樸素、老實、驚畏上帝e5平常人。伊講話誠實，行為端莊，m7 願屈服ti7任何會敗壞e5人e5面前；因為伊相信只有「耶穌e5名萬腳頭 u 著跪拜。」Ui2-lan5今仔日iau2是教會e5棟樑，在台灣chiah-e5平民e5傳教者e5中間，伊算是最有力e5一個。 \n戰爭後e5進步 \n這個hou7人gong5-ngiah8 e5故事，就是ti7 戰爭中在高山族e5中間，這個運動an2-choaN2 發展，代誌對孫先生轉來以後，有漸漸得著明瞭。因為伊有對高山族本身搜集消息。關係信徒怎樣勇敢忍受殘忍e5迫害，這項以外，iau2有濟濟實例thang記。總是咱e5 目的ti"}
{"text": "7-chia m7是beh將殘忍e5刑罰講hou7 伊真詳細，致到hou7 聽e5人忍boe7 tiau5，想beh吐；因為若論到殘忍e5刑罰，日本警察算是名聲透京城--e5。這種惡魔性e5手藝，ti7「戰時記錄」中關係「集中營e5狀況」，hit 篇已經講起了，相像款e5方法，ti7 台灣有用過。咱e5 目的，莫非是beh報人知上帝e5神有進入ti7 宣教師所boe7-tit-thang接近e5地方，也聖經e5話，in所bat雖然是一部份na7-tiaN7，iau2-ku2會得thang得著in來歡迎做是上帝e5話；又koh活活e5基督ti7大患難中會thang hou7 hiah-e5人來為伊做見證，甚至得勝到有chhun，等等。 \n阮今beh來越方向，就是beh來講起自chiah-e5高山族脫離束縛，入ti7自由以來，所造就e5進步。教會當局有盡了濟濟e5努力，beh來應付in hiah-nih8濟e5人；in hiah-e5人tui3信仰上e5知bat kap實行有建立e5必要ti7-teh。"}
{"text": "頭緒 \n這個故事在現代E5宣道界濟濟運動e5中間，thang講是最著現e5一個。當第二次世界大戰teh進行e5中間，日本e5警察雖然極力teh壓迫，iau2-ku2基督教e5地下運動有發起ti7 台灣高山族e5中間。戰爭後，傳教師轉來到台灣e5 時，所hou7 in著驚--e5，就是chiah-e5高山族in e5祖宗是teh取人頭殼--e5…差不多倚7000人已經成做基督教徒e5事；這個事是tui3上帝e5恩典通過in中間兩個人用hit款熱烈boe7會扑滅tit e5信心來成--e5。 \nHit e5美麗島，抑是中國人通稱叫做台灣e5島嶼，在幾位讀者來講，是已經變成in極熟悉e5所在lah；因為島內e5教區是英國kap加拿大長老會e5宣道會所獨占e5。總是in e5 著磨到chit-tiap8為止，是kan-ta制限ti7 hiah-e5在人口上占了大多數e5漢人na7-tiaN7。對ti7 hiah-e5 企起ti7 中央e5山寨以及東海岸e5原始民族，in iau2 boe7 bat ti7 in中間做過一回e5基督教事業；因為tui3 1895年起，到1945年為止，hiah-e5 teh統治這個島嶼e5日本e5當局者，有顯然koh執拗拒絕人ti7-hia傳道理hou7 hiah-e5原住民。 \n日本e5政策是ai3將in hit款原始的精靈說e5信仰原原ka7 in留teh，m7-ai3 ka7 in扑走消；m7-ku2 hiah-e5治理in e5警察卻是無客氣e5，in有將神道e5習俗來勉強in守。幾若年久宣教師有熱切祈禱，teh向望門戶會得開放，hou7 in thang將道理傳入ti7 山地nih。總是in所會得thang做--e5只有是勸誘幾位高山族e5人去淡水讀聖經學校，向望in thang轉去將道理傳hou7 in 家己e5人。M7-ku2當戰爭e5"}
{"text": "得前，就是日本e5國家主義當teh大緊張e5 時，這款e5希望照看是難得實現--e5。若是對上帝e5好旨意，「一粒e5芥菜籽」e5信仰續有氣力thang搖動「hit e5山頭。」1940年e5年尾，宣教師撤退e5 時，in 卻無看著有任何e5運動進展ti7 山地e5中間；總是到1946年，in倒轉來e5時，in 有看著hiah-e5從前無法度thang接近道理e5山地，今已經開嘴teh唱歌o-lo2 主lah。 \n加拿大長老會e5宣教師孫雅各牧師，有將戰爭中所tu2著e5事集合做伙；伊真好意，有將伊e5 材料供給阮做這本冊e5路用；以外卻亦有koh tui3別方面得著補充e5材料。凡若讀這個會感覺人e5記事e5，穩當beh歡喜來知影這個運動現在是iau2 ti7 進展e5路中；koh 亦beh理解這個運動e5綿遠性是憑在hiah-e5人，看in 有受著真著法e5教示以及堅固企tiau5 ti7信仰抑無問題。實在來講，高山族m7 是這擺頭一擺來接受道理e5。三百年前，荷蘭e5宣教師也bat ti7 一個短短e5期間來，ti7 台灣傳道。有時人講in離開台灣以後，in e5工作會hiah-nih8快無--去e5一項原因，就是in無留半本e5聖經ti7百姓e5手頭。Hiah-e5高山族現時是用日文e5聖經。若是這號e5聖經在in是siuN 深，無法tit-thang理解e5。雖然是an2-ni，這個故事有確證主所應允e5話。\n「我e5話的確無空空倒轉來我chia，beh完成我所歡喜e5事，beh ti7我所差去做e5事得著亨通。」 \n「大山kap小山beh開嘴ti7 我e5面前來唱歌。」 \n警察beh掠伊 \n1945年e5年頭，有一暝昏，ti7台灣e5東海岸三笠 山e5所在，hia e5警察所內e5電鈴響到liang-liang叫。日本人e5警長就將受話機giah8起--來，注神"}
{"text": "ka7伊聽：「Mou-si mou-sih！我就是叫做田中e5探偵。我這陣為著事務e5關係落來ti7 三笠e5車站。你會記得這幾日警察分局有指示咱，教咱著嚴嚴禁止高山族，m7 准in開不論啥款e5公開集會。今，我ka7你講，有一個泰雅族e5老婦人人叫做Chi-oang2，照你所知影，伊是基督教e5女傳道，慣勢ti7 這個地方行遊做旅行傳道e5工。伊tu2-a2-chiah tui3這個車站落車；今已經peh上山谷去lah。有一陣高山族e5人出來迎接伊，跟隨伊，kap伊做伙入去。我扑算伊e5昏來chia，是beh開祕密e5聚會。咱若會得thang將伊當in teh集會e5 時ka7伊檢舉起--來，an2-ni頂司穩當真歡喜，因為有理由thang ka7伊送落監。」 \n警長喘一個氣，ngauh8-ngauh8唸，細仔聲講，「講--e5較快，實行--e5敢無hiah容易nou3，」就出較大聲應伊講，「好！好！我來召集警衛隊，徹底的來搜查。Ti7這個所在會thang 嫌疑做是基督徒e5有15戶；亦ti7 隔壁e5庄社，San-li2 kap Lou5-pou5-san e5所在iau2 koh較濟。In中間kiam2-chhai2有人將伊掩蓋he7-teh，抑是ti7 這個烏暗暝ti7 某所在kap伊teh聚會也ku2敢。In chiah-e5 基督教徒真和協，逐家m7肯相出賣，in有用利利e5眼光teh觀看；雖是an2-ni，我決斷beh掠伊。咱著ti7這個時陣來毀滅基督教；因為基督教親像野火遍傳ti7 chiah-e5野蠻人e5中間lah。」 \n當hiah-e5基督徒受Chi-oang2 e5領導，ti7 in e5祕密地點teh聚會，經過boe7幾分鐘e5 時，hit e5恬靜祈禱e5空氣忽然間有hou7一聲喇叭e5聲音扑破。喇叭tu-tu響，che是警察teh召集警衛隊be"}
{"text": "h來集合ti7警察所e5所在。Hit陣hiah-e5基督徒知影警察已經接著Chi-oang2出現e5消息，亦無久歸庄攏著受搜查；所以in e5會就liam5-piN 解散，逐家走入山去。Hiah-e5少年人就輪流來aiN7 Chi-oang2；因為伊是軟弱e5老婦人人，行路慢。有兩個先鋒受差行做前去；亦有兩個以上行ti7後面來保護伊。In順山路行，行到一所在叫做下村（Shimomura），chia 是一個小庄社，離San-li2無偌遠。這所在e5信徒照算有34戶，逐家出來等接Chi-oang2；因為先鋒隊有走進前去通知in。Chi-oang2見著in面e5 時就啼哭，為著in e5虔誠來感謝上帝。 \nIn歇睏一tiap8-a2久就koh繼續來逃走，走去San-li2 e5所在；hiah-e5青年人iau2-ku2輪流teh aiN7 Chi-oang2。先鋒隊做頭前行去真遠，有探聽著Sam-li2 e5警察已經接著三笠山e5警察電話，就命令搜查hit e5庄社；向望會thang掠著Chi-oang2。跟隨伊e5 人teh向望會thang bih ti7-hia e5信徒e5家nih；m7-ku2 in tu2-chiah 到位na7-tiaN7，就koh ti7 hit e5 烏暗暝奮發來逃走；因為警察已經he7 腳手ti7 庄社e5對面hia teh chhiau-chhoe7 lah。 \n今，in 逐家決心beh將Chi-oang2帶到Bat-keng e5所在；hia是一個小車站，tui3三笠順火車路直直落南，嶄然有hiah 遠。In向望ti7-chia thang hou7 伊偷坐上北e5早班車，來送伊轉去伊e5 本鄉加禮宛；就是花蓮港北爿e5所在。Che是冒險e5路程，因為警察照看有埋伏ti7車站e5周圍teh聽候。雖然是an2-ni，in有ti7真tu2好e5時"}
{"text": "陣到Bat-keng，就差先鋒做前去看路中有妥當抑無。照in所預想e5款，果然有三個高山族e5青年警衛佈置ti7車站nih；警察訓示in，講若tu2著Chi-oang2 坐車beh逃走e5 時，著ka7伊掠起--來。In ti7月台尾e5亭nih teh等候。Hiah-e5 aiN7 Chi-oang2 e5 青年人行到亭仔後e5時，就停腳tiap8-a2久，簡單祈禱幾句，向望代誌會安全。In就行過涼亭仔e5前面，續peh上月台頂著kap teh固守e5兩個警衛相tng7。真tu2好，這3個警衛e5中間，兩個是信徒，表面上姑不chiong teh趁警察e5命令；就受勸誘來幫忙in，設法hou7 Chi-oang2 thang逃走。In就真小心，驚了扑醒hit e5第3個警衛。（伊m7 是信徒）。伊ti7 涼亭nih teh睏，in就設法來送hit位老婦人人平安離開hia。 \n火車入來e5 時，in就ka7伊備辦一張車票；hou7伊peh上車，kah伊bih ti7便所內，聽候危險過了才出來。In就企ti7邊仔，心狂火熱，到火車pi-a2 tan5，火車開--去，心才安。感謝上帝，伊無代誌lah；m7-ku2 iau2 boe7脫出虎口。火車到三笠站e5 時，有6個青年警衛受警察e5指示，佈置ti7-hia 準備teh-beh peh上火車，thang來追chhoe7 Chi-oang2。總是三笠e5信徒進前就感覺著代誌會行到這款e5地步。In中間有一人猶原是ti7月台nih teh聽候--e5，一下看著Chi-oang2 ti7車內，就拚進前跳上車，緊倚去，用一條幔毯ka7伊蓋teh，hou7 伊成做親像一件行李，包teh，he7 ti7 椅頂。警衛入來teh抄e5時，車內霧霧無明，就無看見伊。伊有平安經過第2個關隘lah。 \n火車到瑞穗（Mizuho），就是隔壁e5車站e"}
{"text": "5 時，天已經光。Ti7-hia teh巡視e5警察亦有受著命令，ti7-hia teh tng等hit位老婦人人；總是in想講，「現時天已經光，穩當無人想beh ti7這個當頭白日對這條路來逃走。」In e5調查總講一句，是馬馬虎虎--e5；所以就無得著所beh掠e5婦人人。連警察亦無確實知影伊已經坐ti7火車nih；in掠做伊 kaN2 iau2 ti7三笠e5附近nih。In ti7 hit e5地方chhiau-chhoe7幾若日，無得著甚物結果，後來看破就煞--去。對ti7 伊所引chhoa7來入信仰hiah-e5基督徒e5疼痛kap盡忠，hit位勇敢，可愛e5 Chi-oang2有經過濟濟段e5冒險，才平安轉去到伊e5 厝。Che是「上帝權能e5庇佑。」 \nHit層事件ti7 台灣所tu2著濟濟祕密事件e5中間thang講是典型的--e5。Ti7 戰爭中，日本在台灣e5統治者有接續壓迫hiah-e5住民無煞；不管in是漢人抑是高山族。戰爭e5局勢一下bai2，勝利e5向望一下無--去e5 時，in e5壓迫就越愈加添in e5殘忍性。當聯合軍克服太平洋e5島嶼，thau2放hia e5原住民e5 時，日本人就越愈驚惶koh強暴，因為聯合軍漸漸有可能性thang來台灣上陸。In想講台灣人e5基督徒是ti7 暗靜e5中間teh同情聯合軍--e5，所以萬一若上陸e5 時，會去幫贊in。為著an2-ni，日本e5警察就講究萬全e5對策，beh將所有e5基督徒集中做伙；要緊e5時機若到，beh總剿滅in。台灣chiah濟e5人口是tui3差不多600萬個漢族e5台灣人來組成--e5。也chiah-e5人是企起ti7 西部e5平洋，就是hit e5 tui3北爿直透到南爿--e5。Ti7 chiah-e5台灣人e5中間有3萬人以上是已經領洗禮e5基督徒。In是盡忠--e5，"}
{"text": "若 m7 是盡忠--e5來講，最少亦是歸順--e5。Chiah-e5人在日本e5當局者來看，是無甚物大問題。M7-ku2 ti7中央e5山脈，以及東海岸有原始民族企起ti7-hia；in e5數額約略15萬，in e5性質完全是各樣--e5。Chiah-e5原始民族漸漸teh hou7 hiah-e5管in e5日本警察頭殼起大疼。In是親像Bou7-ni5-o3 e5 Lai5-khek族，iau2-boe7完全放sak取人頭殼e5本性。In中間有一部份編入軍籍，受派到南太平洋e5所在，為著日本人來從事樹林中e5游擊戰。總是有一項hou7警察感覺茹亂koh thang煩惱--e5，就是基督教e5祕密運動ti7 近年中已經發生ti7 chiah-e5原始民族e5中間；che是boe7得thang說明e5事實；in雖然極力teh壓制，iau2-ku2這個運動有用thang驚e5氣力kap速力teh進展。今這個代誌到底是純粹e5精神運動，抑是chiah-e5取人頭殼--e5故意掛宗教e5牌匾來teh 計劃一種e5叛亂ah？ \n明其然，這個運動是tui3兩位顯著e5人物來開始--e5，兩個koh攏是屬北方e5 泰雅族；一個是婦人人叫做Chi-oang2，伊e5 冒險ti7 進前已經講起了；koh一個就是少年人叫做Lou5-ui，ti7 戰爭中bat受關監。Lou5-ui bat受過真激烈e5歹款待。伊e5故事較慢beh來講起。也這位Chi-oang2 到底是甚物款leh？伊雖然是無學問，身體lam2-lam2，iau2-ku2 確實來講，伊m7 是軟弱e5人。Tui3伊e5 眼內有顯出一種不可侮辱e5精神，也這種精神有佔領伊e5 全人格，hou7見若倚來就近伊e5 人攏受著伊e5 感化。連日本人也看伊真有起，若是in家己e5人是認伊做神靈e5老母；用boe7會hoa去e5虔誠te"}
{"text": "h疼伊。你若讀koh續--落-去這章，就是專工beh講起伊e5 履歷e5一章。你kiam2-chhai2最少亦beh同意講，伊是最著名e5婦女e5一個；就是上帝所用來完成伊hit e5偉大koh高尚e5旨意-5。\n和平e5差使─Chi-oang2 \n1895年，第一次中日戰爭後，根據馬關條約e5條件，中國受迫，姑不chiong著將台灣讓渡hou7 日本。總是台灣e5百姓拒絕，m7 承認這個條約；就宣布台灣做獨立e5共和國。為著an2-ni，日本e5海軍就即時tui3北部上陸，hit e5地方政權就ti7 優勢e5武力e5面前liam5-piN 開花去。只有懸山e5原住民有好膽kap伊抵抗，繼續kap伊戰幾若年。起初日本人真無閑，暝日用心ti7 設律例kap法令，thang來治理hiah-e5企起ti7 西部平洋e5台灣人；就無心情thang管顧山地，以及解決hiah-e5取人頭殼--e5。到in he7腳手組織討伐隊beh去討伐in e5 時，才知影beh征服in m7 是容易，有意外e5犧牲kap艱難ti7-teh。In e5游擊隊bih ti7 am7 e5樹林內，以及深e5山岩nih，ti7-chia ti7-hia偷扑日本軍，hou7 in納了重重e5血稅。Chiah-e5人自然是真 m7 歡喜任何e5武裝部隊來侵略in e5山寨；因為in掠hiah-e5山寨做是in e5特有財產。In常常看hiah-e5企起ti7平洋e5台灣人是漏屎馬--e5，因為tu3無三下斧頭就liam5-piN un--落-去。獨獨in才是愛好自由e5懸山頂e5住民，亦咒誓m7投降。 \n游擊戰繼續十年久，ti7 hit e5困難e5山地nih，有時thai5，有時歇；後來hit e5裝備優秀e5日本軍有漸漸得著有利e5地步。日本人為著趕緊beh ti7高山族e5地界來採伐樟腦山以及其他濟濟"}
{"text": "寶貴e5木材。就準備beh kap chiah-e5有價值e5敵人─泰雅族，布農族，以及排灣族─來訂立一個無失體面e5和約。日本軍kap chiah-e5番社teh戰e5 時，cham2然有犧牲，有失落幾若個部隊。就將高山族e5要塞用電線ka7伊圍--起-來，放hou7 in去孤立。 \nIn e5末路是boe7免得e5。番社一社過一社直直降--去，續kap in講和；只有chhun一位勇猛e5 太魯閣社（泰雅族e5一社）堅守 m7 願降。In e5陣地是設ti7 太魯閣山岩頂險要e5石洞nih，in有佔據一跡天然e5樹林，是日本軍無法度thang襲擊e5；雖罔是an2-ni，in到尾亦是著降，若無就餓死。後來日子已經到，泰雅族e5頭人就感覺著講in e5氣力已經充分得著證明lah，若繼續koh thai5落去，an2-ni算 m7 是聰明；想講ti7 hit e5時陣來講和亦已經 m7 是見笑e5事lah。因為「有時thang thai5人，有時thang醫治，有時thang交戰，有時thang和好。」Kiam2無甚物查甫人抑是婦人人thang為著in來kap對敵訂立一個光榮e5和約mah？是誰beh出頭來擔當in e5通譯以及調解者e5職務ah？眾議一決，就對in家己e5百姓e5中間選出一位婦人人叫做Chi-oang2，是36歲人。伊bat kap一個台灣e5生理人結婚，也企起ti7東海岸e5花蓮港。伊bat日本話，亦會講真流利e5台灣話kah那親像講in家己e5 泰雅話一樣。Tui3別方面來講，伊也是一位判斷力健全e5知識婦女，真有關心ti7 伊e5同胞e5利害關係。Tui3 伊e5 gau5周旋，ti7日本軍kap 泰雅族e5中間果然成立了一個兩方滿意e5和約。Tui3 hit-tiap8以後，Chi-oang2這個名字就tauh8-tauh8 hou7人看真有起。日"}
{"text": "本e5當局者為著伊e5貢獻m7-bat無對伊表示感念e5意思；亦hou7 伊比別人較有行動自由e5權，別人beh ti7-hia出入著受警察e5許可，若是伊就 m7 免。伊無論到甚物所在，人都攏bat伊就是hit 位造就和平e5婦人人，是「和平e5差使Chi-oang2。」二十年後，時間teh-beh到，伊beh受召來做hit e5越愈koh較高尚e5工，就是引chhoa7人kap上帝和好e5工。 \n今這個Chi-oang2到底是為著甚物因端，也ti7 甚物時陣頭一擺來接觸著信仰？Che卻是無人知影，不過所知影一項，就是若 m7 是伊e5丈夫，就是伊e5 ta-ke有成做熱心e5基督徒。伊e5 ta-ke ti7彰化基督教病院做患者e5 時，頭一擺聽著道理。加拿大長老會退任e5宣教師烈姑娘bat ti7 台灣做工濟濟年。伊講伊ti7 1929年，有去台中地方訪問一間大大間e5農家，ti7-hia有tu2著一位老婦人人，就是從前bat ti7 蘭醫生hia聽著道理e5。伊e5 道理kiam2-chhai2 bat無kah偌深，m7-ku2 ti7所bat e5範圍內真堅固信。Hit日伊e5新婦Chi-oang2有坐ti7伊e5 眠床邊，in相及用一款稀奇e5高山調teh吟聖詩第一首「上帝創造天kap地。」另外koh一擺，烈姑娘有ti7一位高山族e5女子e5家nih tu2著Chi-oang2，hit位女子叫做秀理，從前bat ti7 淡水讀冊。烈姑娘就想beh勸誘Chi-oang2去淡水讀聖經學校。 \n加拿大長老會e5宣教師孫雅各牧師ti7 1929年，亦bat tu2著Chi-oang2。Hit陣照伊所看，伊是一位「中老以上軟弱e5婦人人」（hit陣是58歲），ti7伊e5 面nih有刺泰雅族獨有e5花字ti7-teh。（泰雅族攏有刺花字ti7 in e5頭額nih；結婚了"}
{"text": "e5婦人人亦有刺，就是tui3嘴角kap嘴下斗直刺透到耳仔邊）。孫牧師頭一擺所tu2著會曉講台灣話e5高山族就是伊。伊就勸誘伊去淡水讀聖經學校，總是伊有躊躇 m7-kaN2去。伊真愛來，總是伊kiam2-boe7 siuN濟歲？人年紀chiah-nih8老，才beh koh來讀chiah-e5冊，an2-ni kiam2有啥路用？又koh感覺著家己e5面nih有刺花字，刺到花li2花lo，若ti7眾學生e5中間穩當感覺孤獨，家己一個無lam7無lam7。雖罔是an2-ni，伊就決心beh去，就kap孫先生做伴，去淡水；ti7-hia編入聖經學校，讀冊兩年久。 \n有人議論講，容允這款背景奇異人物kap人無共款e5學生ti7-hia讀冊，到底是甚物智慧？不但an2-ni，伊e5身軀koh無kah偌勇，照看beh完成伊e5學業是真難得e5款。但是聖神e5力有充滿著伊hit e5軟弱e5體格，就離開（畢業）hit間學校，「ti7 主e5話勇壯，」用恬靜e5信心來宣傳上帝所交托伊e5話。 \n1931年，伊就轉去東海岸，靜靜來開始伊e5工作。伊有ti7 泰雅族e5鄉社nih來教示個人kap小團體e5人。日本e5警察有探聽著伊e5活動，亦要求in著中止。今，公開e5聚會既然是危險，伊就ti7 祕密e5中間來聚會。警察就真密切來監視伊e5行動，hou7 伊無辦法thang一社遊過一社。事情雖然變到an2-ni，伊亦用法度，用暝時來周圍e5各所在出席祕密e5聚會。伊企起ti7 加禮宛，就是tu2-tu2 ti7 花蓮港北勢e5平洋（看地圖），百姓tui3遠近e5所在來就近伊e5教示；hit e5數額有日日teh加添。每擺警察e5監視若較leng7去e5時，伊就溜--出-來，順火車路落南去做hit e5「上等上e5工。」伊不論去甚物所在，永有造就一寡信者，in中間濟濟人有繼續去加禮宛chhoe"}
{"text": "7伊，來學習福音較詳細。伊e5厝就變成激勵同志e5厝。濟濟基督徒e5首領kap工人有ti7-hia kap hiah-e5 tui3東海岸e5南北二路集倚來e5基督徒相會。伊e5學生逐家有一項e5共通點，就是人人著轉去傳福音hou7 別人，續引chhoa7 in來歸基督。In中間大半e5人攏有負責著建設in家己e5教會。In iau2有另外一項e5共通點，就是受警察e5怨恨kap反對。In著去建設in e5教會，就是有祕密e5會友e5；chiah-e5會友若受發見著e5時，逐家著為著信仰真食苦。Ti7頂章所講e5三笠山，以及其餘兩個教會，就是an2-ni成立--e5。 \nChi-oang2 tui3三笠山脫險e5事有激起警察e5受氣，所以in就將in e5受氣遷到ti7-hia e5基督徒e5身上。In就沒收in e5聖經kap聖詩放火燒。有幾若個信徒hou7 in凌治，亦hou7 in扑，扑到鼻空血雙港倒。In亦sai in e5頭殼，cheng in e5耳仔bong，hou7 in變成臭耳聾幾若日久boe7聽見。In中間有一個質問警察，講，「Lin2啥事款待阮an2-ni？」警察應伊講，「因為lin2信美國人e5上帝。」In就主張講，「伊 m7 是美國人e5上帝；伊是全世界e5人e5上帝。」警察手舉神社報in看，講，「Lin2看mai7！hit e5才是咱e5神明。」Ti7 hit陣hiah-e5信徒有一個真好膽，ka7伊講，「Hiah-e5若是神明來講，in thai2 boe7引chhoa7 lin2行四正e5路？」警察受氣大聲喝講，「你teh講啥？」Hit位信徒就用沉著e5態度，舉實例說明講，「Ti7 lin2 e5日本教員e5中間有一個行為無四正，iau2-ku2伊亦teh拜…」警察大聲喝講，「免講！恬恬好，…lin2今仔日侮辱阮真thiam2。」後來hiah"}
{"text": "-e5信徒有受控訴，「因為in有較興事淡薄，講話有牽礙著教育e5問題。」 \n親像這號e5迫害（che是真濟擺e5)若hou7 Chi-oang2聽著e5時，伊就大大操心擘腹。伊亦有經驗著聖保羅所講e5話，「有一個重擔日日teh teh我e5，就是替眾教會憂悶e5事。」伊確實真意愛伊所引chhoa7來入信仰e5人攏長大ti7 真理e5智慧，亦成做勇壯thang來忍受苦難。伊不時不刻真著磨，向望in ti7聖經會thang得著充分e5教示，thang來符合ti7 in所有e5向望。 \n戰爭後經過了幾若年，孫先生有去花蓮港北勢e5地頭山崎懸懸e5所在，訪問一位小鄉社叫做Gu7-khu-chuh（Gukutsu）。伊ti7-hia有看著一間真大間e5教會，亦會thang kap葉胤陶談論濟濟e5代誌；這個人ti7 引chhoa7 hit庄nih e5人來信主e5事，有真大e5貢獻ti7-teh。 \n孫先生問伊講，「你ti7 起初是an2-choaN2-iuN7 得著福音leh？」應講，「我得著福音是tui3我e5 婦人人e5姊妹；伊ti7 1942年，有tui3 太魯閣e5所在來我chia。」伊為著ai3 bat較詳細，就歷過幾若禮拜久e5路程去Chi-oang2 hia，tui3 伊學習。這個路程相離約20英里。伊著ti7 暝時去，到位kap伊學習兩點抑是三點鐘久，就倒轉--來，著ti7 天boe7光e5時到厝。 \n葉胤陶用深沉e5態度講，「Chi-oang2 ka7我講，當伊iau2-be7將道理教示我到真妥當e5 時，kah我 m7-thang為著beh得著人來對人講道理。」 \n孫先生問伊講，「伊教你偌久？」 \n應講，「三個月。」 \nKoh問伊講，「你有聽候所講e5期間到，才出去做工抑無？」 \n伊講，「He2無nou3，我也會thang聽候到hiah久；時間boe7到，我著對"}
{"text": "幾若人講道理lah。」 \n「當伊teh教示你e5期間iau2-boe7結束e5 時，你得著偌濟人？」伊應講，「五口灶。」 \n伊boe7等得到期間到，才對人講道理！亦ti7 teh受訓練e5三個月間伊有得著25人。後來警察有發見著伊teh開祕密e5聚會，就hou7伊受著真會驚人e5迫害。 \n總是這位Chi-oang2做高山族基督徒e5領袖，伊本身m7-bat hou7警察掠去，續關落監；che到底是甚物緣故？Tui3這個問題e5解答，咱較大面thang an2-ni講，「設使in若kaN2 掠伊，in確實會thang掠伊。」Hou7警察 m7-kaN2隨便冒險來對人做出極端e5行為e5，這位Chi-oang2就是惟一e5好例。地方e5警察kap小官kiam2-chhai2氣到phut-phut 跳，亦用過濟濟種e5刑罰來哄伊，m7-ku2 hiah-e5比較的較大e5官吏是夠額知影，設使in若損害伊一支e5頭毛，就泰雅族全族kiam2-chhai2會起反亂；因為in永無boe7記得伊為著in所建立顯著e5功勞；也濟濟人穩當甘願為著伊來犧牲in e5性命。Kiam2-chhai2 thang講，日本人亦 m7 是忘恩背義e5，為著an2-ni，chiah慎重無歹款待伊。總講，ti7 戰時極困難e5幾年中，伊有四界行無代誌，ti7 伊軟弱e5身體所會容允得e5範圍內，進行教會e5工作。 \n伊ti7 1946年 e5春天離開世間，享壽74歲。伊離開世間兩個月後，孫先生有去花蓮港基督教公塚nih看伊e5 墓，ti7-hia 伊看著泰雅族e5基督徒有建造一塊五尺懸e5石碑，頂面掛一枝大大枝e5十字架teh紀念伊。伊有an2-ni寫講，「這個墓真正是神聖e5所在；因為kang2千人有認伊做in e5神靈e5老母。上帝用這個人ti7 chiah-nih8短e5期間來完成chiah-nih8"}
{"text": "濟e5代誌，che在台灣是攏無，在別位亦是罕得有e5。」 \n咱也thang知1945年9月，日本投降e5 時伊iau2 ti7-teh。一下聽見伊所疼e5同胞得著解放，m7 免koh受迫害，伊e5 歡喜到怎樣！幾若年久伊有替in祈禱，用真理來教示in，用信仰kap勇氣來鼓勵in，hou7 in會得thang忍受患難，祝福--in，因為in已經入ti7 信教自由e5新時代；若是伊本身卻已經入ti7主e5快樂。"}
{"text": "幾項統計 \n1946年，孫先生轉來到位e5 時，才知影在高山族e5中間差不多有4,000名e5信者ti7-teh。In已經建築十二間e5教會，以外有e5 iau2在建築中。在東海岸e5所在亦有幾位漢人e5教會，為著hiah-e5聚集倚來beh聽福音e5高山族舉行主日禮拜。引一個實例來講，ti7 花蓮港教會bat一年久以內行洗禮hou7 500名以上e5高山族。Chiah-e5教會e5小會有大e5工作thang做，就是teh準備beh hou7 hiah-e5求道者攏thang領洗禮。Ti7 1946年6月所得著最新e5統計，報人知福音大半有傳開ti7 泰雅族kap 阿美族e5中間。 \n受洗禮了e5信徒（大約）...... 7,000名。 \n信徒總數（受洗禮了e5在內）（大約）...... 30,000名。 \nIn家己建築e5教會...... 30間。 \n教會以外e5集會所...... 120位。 \n牧師kap殉教者 \n照頂面所講，在花蓮港e5所在漢人教會對濟濟高山族e5求道者有表示熱烈e5歡迎。Ti7這點，in有追隨in所疼e5牧者故高端宗牧師e5模樣；伊ti7不應該死e5 時陣死--去，這個事有hou7 in逐家真傷心。高先生就是hit位ti7 1886年，在台灣第一次領洗禮e5漢人（高長）e5孫。伊為著對高山族教聖經e5事，bat受日本警察e5苦楚。關係伊e5 死thang傷心e5故事，ti7-chia 來記一筆kiam2-chhai2亦是合宜。 \nTi7半暝後約略兩點e5 時，有人teh扑牧師館e5門。Hit e5款式雖是真恬靜，iau2-ku2是真殷勤。牧師問講，「是甚物代誌？」應e5人講，「先生ah，請教阮一cham7聖經。阮e5時間只有半點鐘久na7-tiaN7；因為阮ti7天boe7光e5代先著轉去到厝。」有一陣高山族e5人企ti7 門外。警察雖然嚴嚴禁止in"}
{"text": "，m7 准伊離開in e5地界，iau2-ku2 chiah-e5人ti7大暗以後有溜出來，盤山過嶺拚真緊，行路5點鐘久，目的是ai3 beh將救主奇妙e5消息來學習較詳細e5因端。牧師歸日真無閒，無推辭，就peh--起-來，將上帝e5話分hou7 chiah-e5熱心追求真理e5人。伊有將自由e5火點toh8 ti7 in e5心靈，也hou7 in目珠有智慧新e5光明，才差in轉去（著koh一擺e5五點鐘久無歇睏行山路）。In著ti7天boe7光e5時到厝，若無，驚了警察會知影in無ti7-teh。 \n這個代誌 m7 是一擺抑兩擺，有幾若陣無共人e5高山族祕密來受伊e5 教示。牧師心存憐憫，boe7 thang無教示in來放in轉去；總是伊知影代誌若受發覺e5 時，警察穩當真受氣。為著高山e5羊群boe7逃脫tit e5運命，煩惱在心，濟濟暝無睏。因為日本e5當局者決意beh滅絕這個外國宗教，就是tu2-a2-chiah ti7山地得著地基e5。 \n到尾警察知影這層事。In有看著幾本聖經，就是牧師所分hou7高山族--e5。警察受氣，放火燒聖經，亦扑hiah-e5有聖經e5人。若是論到牧師ne3，伊有tu2著無窮盡e5審問，以及殘忍e5苦楚。不但an2-ni，ti7造路e5 時，有受勉強來承受真重e5「公工」。因為受著hiah殘忍e5款待，可憐e5牧師精神散亂，就過身去。 \n犧牲者m7 是kan-ta伊一人na7-tiaN7。有一位高山e5人，就是來chhe7牧師求教示e5，亦hou7警察扑真thiam2，為著an2-ni亦過身去。總是當伊iau2-boe7過氣e5 時，有遺言hou7 伊e5 婦人人，講伊真歡喜，為著基督e5緣故來受死，也伊細子著獻hou7上帝，著栽培伊，hou7伊成做一名e5基督徒。 \n慶祝和平 \n1945年8月，Sa-kha-lang2 e5日本警"}
{"text": "察，有寄一張公文書hou7 hia e5頭人，要求伊講，凡若有聖經kap詩冊e5基督徒，攏著將in e5冊提去交警察所，thang拆破續放火燒。這個命令是ti7 beh放火燒e5進前3日來通知e5。Ti7 hit e5期間中，信徒迫切祈禱，向望這個命令，kiam2-chhai2有啥法度thang改消。第三日，當in teh-beh放火燒冊e5 時，有接著消息講，日本已經投降，亦宣佈和平lah。逐家大歡喜。In有起火堆，不但公然燒燬警察所所寄來hit張通知書，連警察前所配hou7 in hiah-e5神龕亦攏搬出來燒。 \n後來知Sa-kha-lang2 e5信徒，因為 m7 免koh ti7祕密中來聚會，就決心beh建築in家己e5拜堂。In中間有人落去花蓮港，去見hia e5漢人e5牧師，問伊講，「拜堂著an2-choaN2建築？」Hit位牧師就提一張紙，大li2概畫一個圖案，現場指示伊幾若點，講，「幾禮拜內，我beh去lin2 hia來kap lin2打合較詳細。」但是in boe7-tit-thang等候到hiah久。有一日，伊到in hia e5 時，拜堂已經起好！ \n風琴e5聲音 \nSa-kha-lang2 e5基督徒真意愛in e5教會會thang得著tu2好e5造作，也hit e5造作向望會thang攏無較事ti7平地，不論to2落一間漢人教會。新拜堂落成後，in偶遇然感覺著欠一個風琴thang做禮拜音樂e5路用。若無聽候到逐家聚集一條公款來買一個小形e5風琴in e5心都boe7滿足。（這號e5風琴漢人e5教會差不多逐間攏有）。In中間有一人就帶錢落去花蓮港來買所著買--e5。已經買了，就將hit台揹ti7 ka-chiah-nih，大hoah8行，真歡喜peh hit e5崎崎e5山路，將hit台琴揹轉來。Hit台琴就ti7感嘆e5會眾e5面前受安置ti7拜"}
{"text": "堂內tu2好e5地點nih。總是hit陣in koh感覺著一項，就是欠一位會彈琴e5人。Hit e5困難有liam5-piN得著解決。In就選出hit位上有音樂才e5女子，hou7伊去花蓮港學習彈琴，亦吩咐伊講，最少著學到會彈十二首詩才thang轉來。Hit e5課程有liam5-piN 完成，hit位風琴手有得著tu2好e5傳授。雖罔an2-ni，伊著量進前tauh8-tauh8補習，才會thang ti7群眾e5面前來彈琴。 \n建築教會 \n會眾對竹造、柴造、用草來kham3 e5拜堂若有滿足來講，戰後e5建設比較的無啥問題ti7-teh。在泰雅族e5中間有一寡會員獻材料，亦續提來到位。老老chiN2-chiN2，逐個參加工作。婦人人將in e5細子he7 ti7蔭nih，in本身亦倚來參加建築e5工作。約一禮拜久以內建築e5工就完成。In逐家不但倚來幫忙hou7拜堂得著實現na7-tiaN7，續接對這款e5教會亦有興味kap扑boe7離e5疼心ti7-teh；這號興味kap疼心是in對別項事所boe7 thang感覺著e5。 \nTi7 建築聖經學校kap學生宿舍欠工e5 時，in也有表示相像款甘願e5精神來鬥協力。幾若個鄉里有割當每鄉里30名抑是40名e5工人，歸禮拜久ti7一定e5時間來奉獻in e5工到建築e5工完結。 \nChiah-e5 kiam2是hiah-e5 取人頭殼e5 mah？ \n頂面已經講起了，孫先生ti7 1946年e5春天轉來台灣了後，有去東海岸看高山同胞ti7戰時an2-choaN2過日e5事。伊講伊ti7花蓮港過一個禮拜日，也hit日有ti7漢人e5教會參加5擺e5禮拜式。兒童禮拜kap頂晡成人禮拜以後，拜堂內有幾若百名e5 泰雅同胞坐到滿滿，in是量進前來ti7 拜堂外teh等候in e5 un5 e5。In坐滿通路以及拜堂廳尾面e5空位。I"}
{"text": "n是枵、嘴礁、欣慕義，hou7人印象真深e5會眾；身軀勇壯，hou7日曝到烏ma7-ma7，面nih有刺花字，目珠烏lui2-lui2，會chhak8透物件。In中間濟濟人手nih有帶破爛，生kou e5聖經kap詩冊。Hiah-e5冊照看是bat he7 ti7外面據在雨沃過e5款。Hiah-e5冊為著甚物 因端thai3會hiah au-chau leh？因為hiah-e5冊bat受隱囥ti7外面nih，ti7石洞nih，抑是ti7歸堆e5樹葉nih；有時也bat受埋 ti7塗nih；che是beh閃避日本警察，向望in來基督徒e5家庭chhiau物e5 時m7 免hou7 in chhiau著。每本e5聖經若hou7警察發見著，就沒收放火燒。現時chiah-e5 泰雅族所有e5日文聖經比較的真少，也聖經越愈少，越愈寶貝。這個事實特別有合這句話e5意思：「主e5話ti7 hiah-e5日子是寶貴e5。」 \n孫先生看著in無看冊teh吟詩，不止gong5-ngiah8。In teh吟詩，有e5 有看冊，有e5 用閱念。但是個個e5聲音響亮koh快樂，攏是tui3感謝e5念頭發出e5。Hit e5聲量有大大盤過進前ti7-hia禮拜e5漢人會眾e5聲量。因為chiah-e5人是新e5信徒，真歡喜，真協調，相kap teh吟教會e5舊詩。咱beh對人講，in做伙學吟詩iau2 be7幾月日，抑是講，in 中間有人做基督徒iau2 be7偌久；che是hou7人真oh得理解e5事。孫先生有一句話母tauh8-tauh8拾起來teh liu7講，「Chiah-e5 kiam2真正是取人頭殼--e5 mah？Chiah-e5 kiam2是 hiah-e5 hou7人稱做生番--e5 mah？」在in e5生活上所顯出e5改變，就是孫先生所bat看著e5最大證據e5一個，thang證"}
{"text": "明福音有能力thang改造人心。 \n講道e5 時間到e5 時，泰雅同胞e5中間有人提筆記簿kap giah8鉛筆出來teh-beh筆記。停一tiap8-a2久，有一個少年e5婦女ka7孫先生講，伊若轉去鄉里e5 時著將所聽e5講hou7 hiah-e5因為路遠boe7得來e5人聽。有一個四名抑是五名e5小團體，為著beh去hia禮拜，著行三十五英里e5山路。In ti7拜五e7晝起身，拜六行歸日路，到禮拜日早起，ti7 tu2好e5 時間到位。In來，無tu2-tu2是為著beh聽hit二十分鐘久e5講道，亦 m7 是beh趕緊轉去赴禮拜日e5中晝飯。禮拜煞，in koh留toa3 hia研究聖經，練習詩調。In若無歸日tiam3 ti7上帝e5厝，心就boe7滿足。 \n雙重e5十二使徒 \n適任e5宣教師物色便e5 時，就即時ti7 花蓮港北方e5東海岸開設一間聖經學校，設備兩年制e5課程來訓練傳教者。加拿大長老會e5宣道會有得著馬先生kap先生娘（Mr. and Mrs. Macllwaine）二位來奉獻這個工。In是tui3日本來e5宣教師；有招募二十四名前途有為e5青年，來開始這個工作。這組ti7 1948年6月畢業，是tui3二十一名泰雅族，兩名阿美族，以及一名賽夏族來組成e5。In中間十六名已經受指派ti7 獨立教會，也8名去boe7設教會e5所在。Iau2有另外一組二十七名e5青年，是tui3 四族e5中間拾出--來e5，現今已經入學了。現時教冊是用日語做中心，但是將來會koh想另外e5辦法。這七族e5方言會liam5-piN 設法用文字來表現，也向望部份的e5聖經會得出版。Tui3 布農族傳授新式e5羅馬字e5課本已經印好。Che就是tui3 布農族e5方言所出現頭一本e5經典。 \nTu2-chiah開始收成na7-tiaN7 \n高山e5教會自起初就是做見證e"}
{"text": "5教會。Hiah-e5信福音e5人liam5-piN追求beh得著別人。傳福音e5工作，是tui3 hiah-e5百姓信徒來進行--e5。In為著beh 對別人講道理，有獻in e5時間，冒險in e5性命。有e5 ti7 園--nih teh做工e5 時得著in e5朋友來信主。亦有做新娘e5人得著in e5翁婿來入信。有一個專門teh相ian2 e5人，tui3伊e5 姊妹e5引 chhoa7 來信主。自hit-tiap8以後，無論去甚物所在相ian2比賽，伊有用大氣力傳福音，就是kap君王以及掌權--e5 teh相ian2。In 因為有這款活見證ti7--teh，所以無久e5中間道理就傳入別族。脫離警察一切e5限制，主e5話有得著平坦e5路kap榮光。 \n戰爭前，在東海岸e5 阿美族有較lim2一打e5基督徒。Hit位做in e5領袖e5青年受警察歹款待，路尾受召加入日本軍。駐在ti7香港e5 時，伊有kap一個賽夏族e5青年接觸；這位青年是tui3山地（番界）e5西北爿hia受召去e5。這個相會e5機會，結果有得著hit位賽夏青年來信主。伊ti7 戰後轉來e5 時，ti7 in e5同族中開始工作。這兩位青年平平有入聖經學校，現時專工teh傳道。 \n布農族對咱e5 傳福音有表示熱烈e5歡迎。Tiam3 ti7 Li2-lang7 e5頭人ka7孫先生講伊e5子bat受編入日本e5軍隊，受派落去南太平洋。日本人ka7 in講in若thai5輸hou7人掠去e5 時聯合軍會thai5死in，續食in e5肉。後來伊e5子hou7人掠去e5 時，伊不止gong5-ngiah8，因為無受人苦楚，顛倒受著親切e5待遇。有一位基督徒e5醫生治療伊e5 傷跡，對伊顯出意外e5 gau5看顧。伊轉來有對山地攏總e5 布農同胞講起這個代誌。Tui3這位基督徒e5醫師所顯出e5親切有造"}
{"text": "成一個真大e5印象，就是比聯合軍所有e5戰艦kap轟炸機koh較大e5印象。Hit位頭人講，「我今知影白面人m7 是阮e5敵人lah，我真ai3我e5 同胞攏總成做基督徒。」 \nToa3 ti7 南部hiah-e5有氣力e5 排灣族到今iau2是真oh得thang接觸e5。總是共款e5機會teh等候咱ti7-chia傳福音。Ti7最近濟濟擺e5集會中，有一擺，會beh結束e5 時，有一個真有勢力e5頭人企起來講，「今仔日咱頭一擺聽著這個好消息。我是老人，總是自我做囡仔到這tiap8為止，我boe7 bat聽著親像這款e5消息。咱今仔日所聽e5既然是基督教e5事，我有打算beh接納伊，我真ai3看我e5 同胞亦攏接納伊。」\n新竹e5漢人牧師kap伊e5 子ti7山地e5西爿角板山e5地方開始工作。Ti7這個地方上第一有勢力e5高山族，就是一位姓林e5醫生以及一位婦女叫做李月嬌。Ti7連續幾若擺e5聚會--nih，in 兩人因為擔當通譯e5關係，所以tui3 福音就生起興趣。總是in兩人bat幾若年久感情無tu2好。Ti7 路尾回e5聚會，有一擺in兩人攏出席，聽著尼哥底母 e5故事kap主e5命令「Lin2著重頭生」hit句話。Keh轉日透早，李月嬌去hit位醫生hia，ka7伊講，「咱著來重頭生，逐家koh來重扑起，過去e5事攏放hou7 boe7記得，今來相kap活ti7 基督教e5道理。」Ti7 hit日e5天光早，in兩人就和解。以後過boe7偌久，hit位醫生移轉去台北，ti7 山地衛生課服務。李月嬌亦去台北，受訓練teh beh做專任e5傳道者。Hit e5醫生最近有來chhe7伊，ka7伊講，「我boe7 tit理解ti7你e5 身上所顯出e5變遷，因為你原來慣勢lim酒、食薰、罵歹嘴，尚且性地亦真會驚人；m7-ku2你現時完全變款lah。」伊會tit 對伊講起"}
{"text": "這個變遷e5理由；因為伊現時「ti7基督是新創造e5人，」抱新e5人生觀。逐家teh向望這位有能力e5婦女會thang成做第二個Chi-oang2，hou7上帝用，thang ti7 西海岸來做偉大e5工作，親像Chi-oang2 ti7 東海岸所做e5一樣；因為伊有明顯e5見證ti7-teh，也hit e5見證就是用伊e5 實地經驗做地基e5。 \n在霧社e5所在，亦有泰雅族重要e5中心ti7-hia。霧社e5位置是ti7 in e5分佈地帶e5西南角。Tui3霧社看落低e5所在就是埔里高原，hia有漢人e5移民團繁榮e5農園。Hia e5漢人教會e5牧師羅文福，現時獻伊e5 時間，ti7 這個地方teh做宣道e5工作。早時toa3 ti7霧社hiha e5取人頭殼--e5，tauh8-tauh8走落來平洋，鑽入漢人e5地界，亦koaN7一koaN7人頭殼轉去。總是chiah-e5早時是野蠻人e5子孫霧社同胞這tiap8落來平洋，卻m7 是為著交戰，是為著beh做禮拜，就是beh kap漢人相kap o-lo2 上帝，來歡喜「信一個，主一個」e5交陪。 \n逐所在傳道理e5新機會teh浮頭起來lah。高山族e5全地界teh成做一坵e5園，「便便thang聽候收成」lah。 \n醫療e5事業抑是真大欠。日本警察teh管高山族e5 時，in有保持一間，抑是兩間e5施療院。總是在這個新時代卻無為著chiah-e5可憐，hou7人看無著e5百姓設備半項合用e5醫療事業。親像營養不良、肺病、寒熱症、虫類，這幾種e5病疼真盛行，也濟濟囡仔為著chiah-e5病疼真受苦。所以移動性e5診療機關是絕對必要--e5，向望這幾項e5慢性病會thang現地得著治療，也較siong 重e5患者thang送去教會病院就醫。\nThai3-ia5同胞teh實行十分一e5奉獻 \nTi7 最近e5一張批nih，"}
{"text": "孫先生寫講：「在台灣e5東海岸nih所有攏總e5教會，除去一間以外，現今攏是獨立e5教會。Hia e5百姓在島內kiam2-chhai2是像san3--e5，m7-ku2 牧師kap長老有極力宣傳十份一e5奉獻，che就是一個顯著e5成果達成e5祕訣。在東海岸e5所在漢人e5教會有十一間，也高山族e5獨立教會有十六間。In亦有學習十份一e5奉獻。前禮拜我有tui3 chiah-e5教會e5一間，接著一張匯票kap批，teh講起in有tui3會眾toe5十份一e5獻金，也會眾有決議ai3 beh將 hit疋e5錢總額十份一做宣傳福音ti7 in e5會外e5路用。In也送我一條謝禮，因為我有做山地宣道會e5會長。這條謝禮就是teh代表chiah-e5人e5精神。In 對聖冊公會亦有獻金，又koh舊年某所在做水災e5 時，in亦甘心樂意te5一筆錢去救濟hia e5台灣人。」 \n阮e5 祖宗e5信仰 \n「三百年前荷蘭人佔台灣e5 時，阮e5 人就已經成做基督徒lah，總是不幸，in撤退以後，阮就失落kap基督教相接觸e5機會。現時阮ai3復到阮e5 祖宗e5信仰，請你來指導阮，好m7好？」 \n這句話就是Chu-o3族e5頭人對南部大會e5議長黃武東牧師所講--e5。黃牧師就是第一次去訪問這團e5高山族--e5；in這團有三千人，是企起ti7懸4000尺e5阿里山e5山坪nih。去訪問e5日子，就是1948年12月初九，自頭人差人來求派先生e5日起，到hit日為止，倚有一年較加久。Chu-o3族有拆燬神社，用an2-ni來慶祝得著解放，亦有準備teh-beh聽基督教e5道理。總是議長真無閒，因為戰後平洋漢人e5各教會著重建設，所以就boe7得thang應in e5要求派人入去hia傳道理hou7這族e5人。雖是an2-ni，後來伊有勉強入去；坐一站山路e5火車，就是日本人所建設透"}
{"text": "到林場e5鐵路e5。Tui3 hia順隘隘e5山路，行兩點鐘久才到hit e5頭人e5厝。為著m7-bat Chu-o3族e5言語，就用日語kap頭人講話。已經對頭人表敬意，議長kap伊e5 子兒結成朋友，講聖經e5故事hou7 in聽，教in學吟詩。夜間用「真活上帝」做題目對in講論，hou7 in ti7心底nih得著深刻e5印象。Chu-o3族有服事一位造物主e5神叫做Akemamyo。In信伊就是萬項五穀e5造物主。所以in一年一擺，ti7收成黍仔e5 時，舉行祭典，將頭chui2 e5果子獻hou7這位豐盛e5神明。An2-ni thang講，in對基督教所傳「造物主上帝」這條道理 m7 是無素養；所以in就歡喜信，講，「這位上帝比日本人e5太陽神加贏真濟。」 \n議長有做幾若齣基督傳e5幻燈來喚起in e5興趣。In對十字架奇妙e5故事，有聽到入神--去，致到會場nih有顯出真罕得有e5肅靜；che就是in頭一擺所聽著--e5。因為福音e5道理有吸著in e5靈魂，所以in e5好奇心續變成驚畏e5心。In 會記得約二百年前漢人e5通事吳鳳，為著beh救in脫離取人頭殼e5歹習慣，來犧牲伊e5 性命，也這陣in有聽著一位koh較大e5救主，為著全世界e5罪來受死e5消息。 \n決心e5 時間已經到。Chu-o3族攏總e5人聚集議論，到尾續決議beh歡迎人來in中間傳福音，也請議長著幫贊in建築一位tu2好e5所在thang做禮拜e5路用。隔轉日，頭人有chhoa7議長去看伊所teh按算e5地；hit e5地場生做真sui2，從前就是神社e5所在，四面有梅樹kap櫻樹，亦有kap一條榕樹e5道路相透。頭人有講起伊e5 同胞真san3，無法度thang tui3 in te5錢起拜堂，也設使議長若會thang援助in買木材kap水泥，in歡喜獻粗工來運搬材料。議長約in"}
{"text": "，beh將這個事報告大會。總是ti7這中間這族e5人iau2 teh等候福音。報告這個消息來hou7 阮e5宣教師有an2-ni批明講：「阮對這個要求boe7 tit-thang即時答應in，是真大見笑e5經驗。阮無資金thang幫贊in起教會。」 \n代誌就是生做an2-ni，門戶已經開放，m7-ku2 不論是台灣e5教會，抑是負責e5兩教士會，ti7 現在e5財源狀態來講，是無辦法thang應付in e5挑戰。有兩項代誌真切迫，就是為著這項工作著大大增加工人kap金錢，以及將聖經譯做高山話e5事；m7-ku2 當咱下腳手teh beh來應付chiah-e5切迫e5要求e5 時，咱boe7 thang無想到ti7 未來e5不安。台灣現在就是中國國軍e5大本營，在大陸nih共產e5勢力直直teh進展。台灣kap西洋間e5交通kiam2-chhai2會koh一擺為著戰爭來受切斷也ku2 kaN2，也hiah-e5幼稚e5山地教會著koh一擺來tu2著應該有一切e5災害。An2-ni beh怎樣？Chiah-e5人不論查埔查某攏kap咱共款，平平是上帝聖會e5會員，就是新進e5兵丁。咱會thang ti7祈禱e5中間來數念in，koh著常常將這項事實記tiau5 ti7心nih，就是從前門戶受塞密e5 時，上帝有做工；將來若koh受塞密e5 時，上帝iau2會koh做工。咱攏無僥疑，咱知影上帝會做出天大地大e5事，就是咱所求boe7到，想boe7到e5事。「伊chhoa7 in出來」咱會thang幫贊in行ti7光明e5路。"}
{"text": "Ti7一個細細e5田庄，阮已經經過兩年lah。Ti7 chu7年e5這e5時陣，tu2-tu2 復活節了e5 時，阮兩人hou7阿姨chhoa7來chia，受伊e5 照顧，ka7阿姨鬥做工，經過濟濟心悶  e5 日子。今阮有較大漢lah。\n會記得阿母beh離開世間e5 時，叫阮來眠床前，牽阮e5 手，用m7-bat聽見e5 憂悶e5 聲對阮講，「我e5 心肝仔子，我beh離開lin2 lah，無論甚mih8人都留我be7 tiau5。明仔再beh有人將阿母he7 ti7 柴箱仔，扛出去，lin2若精神會chhoe7 無阿母。總是lin2 m7-thang siuN過頭煩惱，因為我beh去chhoe7 lin2阿爸，beh ka7伊講lin2攏已經真大漢lah。Lin2阿爸beh hou7日本人叫去出征e5 時，你chiah兩歲，lin2小弟仔iau2 ti7 腹肚底，今lin2攏teh讀冊lah。這中間m7是lin2阿母hou7 lin2大漢，是天頂e5上帝照顧lin2。今雖然阿母也beh離開lin2，總是天頂e5上帝無放sak lin2，beh hou7 lin2 ti7 地上成做一個有路用e5人。Kiam2-chhai2人beh chhoa7 lin2去別位，lin2著忍受，著聽人e5教示，等候阿母復活來chhoe7 lin2。主koh來e5日人攏beh 復活，lin2阿爸也teh等候hit日thang見著lin2。」\nHit 時我kan-ta知，beh有一個thang驚e5運命親像大kha布袋beh te2 阮兩個去遠遠e5所在。阿母因為無阿爸，勞苦著磨過頭，身軀帶病來離開世間。阮hit時攏m7知憨憨，只有知影阿母hou7人扛出去na7-tiaN7。\n阮來toa3阿姨e5厝e5頭一日，會記得阮兩人哭歸日，小弟仔問我講，「阿姊，chia是to2位neh？」我ma7 m7"}
{"text": "知，kan-ta會曉講等候阿母復活，伊就會ka7 咱講。Tui3 hit時起，阮就be7 thang koh去讀冊。因為田庄無學校，beh讀冊ai3行真遠，koh著ai3錢。Ti7 chia也無禮拜堂，也無主日學，阮每日攏ti7田岸腳，趕鵝仔，飼羊meh仔na7-tiaN7。\n來到這個無電火e5草地，ti7 暝時小弟仔時時ai3講驚暗，其實我ma7真驚，阮兩人teh睏e5 細細e5 房間，風透e5 時kiN3-koaihN叫，有時老鼠仔khi7-khok8叫。小弟仔半暝beh放尿，叫我kap伊去。我ti7暝時，時時ai3精神ka7小弟仔蓋被，才知早前阿母怎樣ti7 逐方面e5 疼心。\nTi7月光e5 暝時，kap濟濟囡仔ti7 埕nih teh thit-tho5 e5 時，阮be7 感覺甚mih8，到ti7 半暝，精神e5 時，看著窗仔光光，也有tou7-peh-a2 teh哮e5聲，我bat傷心續哮--出來，叫小弟仔精神，兩人相kap悽慘哮，m7 知ti7 時阮才會thang koh見著阿母。\n有一日，阮趕鵝仔去真遠飼e5 時，ti7遠遠看著一間厝，厝頂有十字架，阮e5 歡喜be7顧tit。阮就趕緊去，阮兩個手牽手勻勻仔tui3 門入去，靜chauh-chauh e5禮拜堂，阮跪ti7 hit e5台前祈禱，hou7阮thang koh一擺kap阿母相見，攏無人攪擾阮。Tui3 hit日起，阮才bat笑。到每禮拜日阮攏趕鵝仔到chia，thang赴主日學，因為這個是阮所有細細e5希望。阮chhoe7 著禮拜堂那親像chhoe7著阿母teh toa3 e5所在e5路。阮若來chia，那親像較近阿母e5厝e5款。有時小弟仔ai3我講故事hou7伊聽，我be7 曉講甚mih8，kan-ta想起以前阿母講hou7我聽e5 na7-tiaN7。Ti7暗暗e5眠床，兩人蓋ti7被"}
{"text": "底，目珠kheh-kheh，我就講阿母所講e5 hou7小弟仔聽。雖然阮攏聽到熟熟，iau2-ku2 hit時是阮上燒lo7 e5 時。阮kheh相倚來相kap講，「有一日，兩個囡仔beh去chhoe7老父，in阿母提3項物hou7 in，…」Hit時那親像teh眠夢，阮就漸漸睏--去。\nKoh無偌久母親節beh到，阮有種真濟翦絨 花，beh ti7 hit日提來。主日學，我插白花，將紅花送朋友。阮逐日teh算，那親像hit日beh見著阿母。 \n (台灣教會公報第773號，1953年5月)"}
{"text": "1\n阿瑛今仔日真歡喜，in永崧beh出國留學--a。台北電話kha3--來，手續已經辦好勢，卡晏beh tng2--來。阿瑛也歡喜也感傷，歡喜in囝出國，theh8博士學位。感傷永崧koh tioh8-ai3離開，boe7-tang3像去ti7台北按呢，不sam2時會使tng2--來。電話通了，伊斡出來外口。In ta官日昇及逐eng2過仝款，ti7榕仔腳ham5老歲仔班pho3-tau7。聽阿瑛teh講，規陣人隨話對永崧去。阿瑛koaN7電磁爐頂的茶kou2，入來thin5水，水入tiN7 koh khng3落去choaN。看in真有thang會的款，自按呢斡入去內底看in ta家醒--來-未。秀津自跋倒了，hip電光講腳脊phiaN去ham5-sau--去，醫生講tioh8-ai3穿鐵kah衫。這幾年來行行--咧to7 ai3倒--一睏，坐坐--咧嘛tioh8 theN--一下。Ah無，腳脊phiaN boe7堪--去。阿瑛探頭看in ta家睏晝睏kah真ka-choe7，驚拍醒--伊，輕輕仔liam入去家己的房間。\nChiah濟年來，阿瑛奉待ta家官，已經是生活的一部份--囉。PhaiN7全家的擔頭，互伊百感交集。「Tioh8 ka7咱囝chhiaN5大--oh。阿瑛，好好仔教，mai3離開in--啦 hohN？」In翁紳添beh死時交代的言語，koh na2像chang5昨日仔發生--的咧。日子過著chiaN5緊，彼陣阿瑛哭kah hiah凄慘，二十外年都過去--啊。這二十外年來，阿瑛信守交tiang7，囝做囝，生理做生理，逐項都hoat8落kah真四序。M7-na7家伙顧tiau5，猶憑生理人的眼光，一錢變兩圓。除了ka7永崧台北hak厝，in查某囝阿娟嫁的時，嘛kah一間公寓。對in翁、in ta家官，啊，對in陳--家來講，是做kah真有夠--啦。彼陣日昇會去"}
{"text": "pun伊tng2--來，koh留loai3(落來)做新婦，實在有眼光、有福氣。\n日昇chhoa7阿瑛tng2--來的時，阿瑛才十歲。「瘦koh薄板，規支腳全粒仔跡。」秀津看著大驚小怪：「頭毛蝨母liau7-liau7是！」「Ka7洗洗--咧啦，咱也無差kah一嘴飯，無嘛看會牽khioh生小弟--bo5。」原來日昇單生孤囝紳添，秀津腹肚就無koh大。Ng3望分阿瑛來，看會牽khioh in會koh生--bo5。雖然天無順in， m7-koh，自阿瑛入門，雜貨仔店愈開愈發，兼做中盤加趁足濟錢。日昇ka7當做查某囝仝款疼惜，栽培互讀夜補。日時店口鬥腳手，山貨海產入出siau3目，該當補的貨，tioh8折的錢，攏算kah真四序。連頂手頭家的個性，下手人客的緣，嘛掠kah真準。起頭伊互這間店舞kah真無閒，到伊高中畢業，這間店已經互治kah chiaN5周至。日昇大大細細的代誌嘛放互hoat8落--啊。這款的改變，像in兜彼座烏so5-so5，oeh空lok錢的siau3櫃，換做收銀機。Li-li-lak8-lak8的算盤聲無聽見--a。收錢找錢\"tang\"...一下的音樂聲。四peng5壁抹kah白siak-siak，日光燈照著光iaN3-iaN3，互人入去到te3，khi2-mou1加足好的。\n阿瑛會hiah緊互日昇留做新婦，及大盤烏狗陳chiaN5有關係。四十歲--a猶呣娶，講著話愛學『秀場』彼款帶ba-lih，愛phiN人的giat8-thiok話。雖然阿瑛生理學了算老tau3，總--是年紀輕，經驗淺，加減攏會互彼隻老鳥食豆腐去。日昇聽ti7耳內、看ti7眼內，也無khng3 ti7心內。做生理及頂手、人客答嘴鼓，拍lah8涼是難免的。鍛練人際關係，增加做事的經驗--ma。尤其交換NEWS，消息有thang光，生理才boe7食著kiN。 m7-koh，烏狗陳gau5纏、gau"}
{"text": "5 siN5，未講著話就lang7阿瑛笑kah kih8-kiak8叫。「Che明明烏狗teh siau2貓，早慢會去互hap--去！」日昇警覺阿瑛tng2大人囉：「女大不中留，緊choa7慢會去互人掠去。」想著顧店--裡的大手骨，依賴深koh疼落腹：「生理囝都oh生，無嘛娶生理新婦。......看紳添的緣份--啦 。」想想--咧就beh ka7 sak做堆。"}
{"text": "8\n阿瑛突然氣kah lak8-lak8-chhoah，到這陣猶有人放互gin2仔teh khioh菜hah8仔！凊彩做都有thang食，無，敢有知生boe7曉飼--的？抑是貧惰呣討趁，放互gin2仔四界溜溜去討食。是hoN3-hian5、出自細漢的坎khiat、抑是人性的關懷？對這對姊妹花的身世chiaN5奇。探聽koh探聽，原來是庄--li2起販厝，新來雜工慶堂的查某囝。\n「大--的叫彩玉，細--的叫彩霜。」起販厝的林主任khok8-khok8 haiN3頭：「實在真可憐，自細漢阿母就來離開...」「In媽媽...？」「Aih，講--起-來話長，彼陣我才來公司無偌久。」平時愛講笑的林主任，講著chiaN5感性：「In媽媽我看過兩擺，坦白講sui2 koh有人緣，雖然是庄腳人，一屑仔都boe7 song5，可惜慶堂無福氣去互走--去。」看阿瑛疑問重重，隨soa3落去講：「慶堂阮攏叫烏道，聽講bat ti7茶店仔做拍手。我toa3公司的時，伊tu2好互公司保出獄....」「啥物？互人關--過的鱸鰻oh！」阿瑛想boe7到彩玉in的家庭hiah複雜。「彼陣工地phang3見鐵筋、a-mou土，公司ioh是伊通外賊偷車去賣--咧，ka7告去關。後--來查出來呣是伊，已經白關八個月--囉。」林主任加chan7一句：「啥人叫伊有歹底luh，呣才互人嫌疑代先，歹運坐冤獄。」「按呢in某才來離開是--無？」「彼呣是--nou3，阿香自慶堂掠去關，擔起家庭生活，去旅社做女中趁飼gin2仔。Aih！壞就壞ti7遮...」看阿瑛聽kah耳仔gia5-gia5-gia5，koh講soa3--落-去：「慶堂出獄，呣知對叨聽--來，講阿香做女中兼teh趁，ka7 but8 kah大khang細裂。阿香辛苦趁飼一家，顛倒互in翁ka7 tiap8，呣願才來離開厝--li2。」「伊gin2仔放會開腳？"}
{"text": "」「聽講有倒tng2--來，呣koh隨koh走--去。雖然慶堂號做烏道，猶無夠烏，算sui2-phoe nia5。In阿香若互角頭老大包飼--去，ah ah8是去互人拐--去、騙--去、術--去... Aih！Aih！He就壞liu2-liu2--囉。」阿瑛聽--啊聽，聽kah尾--啊心情煞沉重--起-來。「你看報紙，」林主任thi2報紙ki2互阿瑛看：「你看，chiah濟警告逃妻。」阿瑛以前呣bat注意，一下看有影真濟，有刊講tng2--來一切原諒，有刊gin2仔teh望阿母，嘛有刊已經反悔改過，勸tng2--來一家團圓... 世間的翁仔某代，ku-ku怪怪，阿瑛想都想boe7到，是講卡按怎嘛tioh8-ai3顧著細漢囝....「媽媽無ti7身軀邊，敢就無thang食，ai3 khioh菜hah8仔？」阿瑛想to7氣：「敢有影散kah按呢生？」「我看伊速食麵一擺都gia5規大箱，菜葉仔凡勢仔參落麵kah食--的，」林主任猶是替查埔人講話：「雞角仔boe7曉chhoa7雞仔囝--啦 。」「Mai3去拍某，就無遮--的代誌。鱸鰻人khap8 boe7著就拍某，莫怪in某驚kah呣tng2--來。」阿瑛猶是替in某不平：「查埔人boe7曉顧某、疼某，歸尾tu2害死著查某囝nia5。」\nUi3林主任hia知影彩玉姊妹身世，koh看hiah濟警告逃妻的chhoe7人啟事，阿瑛深深感受世間，並呣是像伊日常teh想teh過hiah單純。連翁某緣、母囝情都攏脆kah會去扭曲、傷害--著，piN3 kah一家伙仔散me5-me5。若按呢，彩玉in ai3按怎呼tng2--來阿母的愛--咧？問題的結頭應該ti7慶堂hia，若卡骨力、卡mi5-noa7 chhoe7，查某人的心na2 moa5-chi5--咧，卡按怎敢boe7回心轉意？\n過無幾工，阿瑛無意中ti7路--li2去tu2著彩玉in"}
{"text": "父仔囝。遠遠看著慶堂正手抱細，to3手牽大行倚--來。阿瑛一時衝動，喝一聲：「Oeh！等--一-下。」慶堂無頭無chang2去互阿瑛喝一聲，腳步放tiaN7，目頭結--起-來：「..啥代誌？」阿瑛喝了後，才為著大聲siuN chhong2-pong7 teh後悔。Koh看細漢--的soan落土腳，對in老父大腿攬tiau5-tiau5，大--的iap匿去in老父的腳倉後。「我煞像一隻虎豹母--咧，」阿瑛想著真懊惱，「會去hehN驚著gin2仔。」一時應boe7--出-來，佳哉反應猶算好：「我是講...lin2新搬--來，凡勢仔會欠啥，我hia kam2仔店、菜架仔，物件chiau5 koh便宜，....chiah來交關--啦 。」「我知影。」慶堂斟酌相阿瑛：「若欠，阮會去買。」聲無大，略略仔深沉。互阿瑛印象上深，猶是一身ko7土沙粉仔的卡其衫仔褲。嘴鬚無khau，雖然互人看著boe7討厭，呣koh，一屑仔都無電影內底烏社會「烏道」的霸氣。顛倒互阿瑛感覺na2受盡風霜，四界走chong5彼款狼狽、落魄款。「Che大概是某顧boe7好，顧boe7-tiau5的查埔人款--啦 。」看kah兩個細漢gin2仔四lui2目chiu圓kun3-kun3，阿瑛實在想beh頭毛ka7 loah-loah8--咧，鼻chheng3-chheng3--咧。呣koh，慶堂一手牽一個，做in行走--去-啊-啦。\n自按呢阿瑛呣bat koh看見彩玉in姊妹來khiok菜hah8仔。慶堂bat來交關，大部份買三頓煮食--的。阿瑛斟酌ka7注意，呣bat看ka7 gin2仔買si3-siu3仔。慶堂家己無買hun、酒，連gin2仔的嘴食物仔都攏儉kah離離，呣知in錢開叨去--的。後來聽林主任講，才知影慶堂請調來彰化，離in兜近好照顧。慶堂in老父、丈人爸是toa3南投仝庄--li2的人，自細漢洗幾十年"}
{"text": "樹薯的老朋友。阿香嫁--來，慶堂無顧好koh去互走無看--見，互兩老khian頭殼伊無話講，ai3 beh討人才是頭--thiaN3。慶堂趁的月給就用ti7走chhoe7 in阿香及補貼兩老的生活上。莫怪慶堂hiah khiu5儉，佳哉gin2仔乖，無，煩嘛煩--死。\n會去khiu2近阿瑛及慶堂in父仔囝，是倩彩玉後的代誌。到一九七九年，阿瑛生理做kah真無閒，阿花麵店嘛仝款。阿瑛會記--得，幾lo7年無tng2--來的阿萍，toa3無三工koh去日本了後。無偌久in老父腹肚就喝thiaN3。起先ioh是胃病，醫來醫去，愈醫愈壞。麵店無才調顧無要緊，koh tioh8-ai3阿花toe3-tiau5-tiau5。頭仔阿花央秀津鬥顧店，秀津無睏晝體力boe7堪--li，tioh8拖阿瑛鬥顧。阿瑛自透早就無閒，chit-ma2連歇喘都無，想想--咧呣是辦法，就beh倩看有人鬥saN-kang7--無。問前問後倩無人，才互伊想起彩玉。彼陣彩玉讀國校仔三年，每日讀半工。阿瑛ti7慶堂來kam2仔店的時問：「Beh互lin2彩玉趁一屑仔工錢仔--無？」看慶堂ti5-tu5：「放心，會互做伊會曉做的khang-khoe3--啦 。」阿瑛彼陣嘛分boe7清是緊ai3人鬥腳手，ah ah8是有心beh互趁錢仔囝。到頭一工彩玉beh tng2--去時，阿瑛chhek8一碗麵kah一粒lou2-nng7，互--食的時才chhoe7著答案。彩玉麵khng3頭前，干單呣giah8箸，阿瑛目chiu thang3過三重壁：「做你食，是你家己趁--的。」阿瑛一世人呣bat chiah歡喜：「我會koh chhek8兩碗互你theh--tng2，你會使得ka7 lin2老父、小妹展寶，che是你做khang-khoe3趁--來-的-oh。」\n經過阿瑛tauh8-tauh8仔牽教，彩玉個性漸漸開朗--起-"}
{"text": "來。有影阿瑛干單互做伊會曉做--的，雖然按呢，ti7這三kham2店teh無閒的人，都感覺差足濟。比論講tiam3麵店鬥腳手，洗碗捧麵招呼人客，阿花就加真輕鬆。阿花chhoa7阿明去看病時，阿瑛過來鬥腳手，伊就過去kam2仔店顧店。雖然真濟代誌猶boe7曉做，呣koh，雜雜tih-tih khang-khoe3，攏會khioh-khioh仔做。歸尾m7-na7阿瑛，連秀津都真疼惜。\n原本倩彩玉是暫時--的，呣koh阿明病攏無好。看病tioh8錢，愈開愈濟愈an5，病院細間嘛愈看愈大間愈siong重。到尾--仔醫生講肝癌時，阿花規個人強beh崩--去。「敢e7-tang3目chiu金金看阮阿明teh喝痛、叫艱苦？」阿花面憂面結：「醫生講肝tioh8塞--起-來，凡勢仔猶有救。」秀津一下聽按呢講，叫日昇chhoan5十萬箍，救人要緊。命救--是救--著，可惜拖--nia5，翻tng2年，猶是tng2--去-啊-啦。\n彼tang陣，阿瑛看阿花為著阿明的藥費teh走chong5，心情嘛toe3伊鬱悶。聽秀津講阿明beh將護龍仔舊厝過--過-來，日昇苦笑：「隨在--伊-啦，借--伊的錢，本chiaN5就無beh討tng2--來。」論真講厝殼無值錢，土地kek8加嘛才十萬箍nia5。阿瑛知影阿花已經借二十外外萬，「無借--伊，是beh按怎？」日昇講著真無奈。實在，阿花有錢借kah無錢，有路行kah無路。阿瑛永遠都會記--得，一工，阿章去in三姊hia借無錢tng2--來：「阿蟬講最近an5-tong3-tong3，另工手頭卡leng7--咧，會寄--來。」阿花聽講，也無應就斡入去內底。倚門頭仔，雄雄規箍人越倒--過-來：「An5？嫁規十年--啊，teh喝an5？」阿瑛看阿花越一下siuN緊，頭毛sam3 kah掩規面：「...猶boe7 leng7-hou3-hou3？....鬼beh"}
{"text": "信！」阿瑛無張無持規身軀起ka-nng2-sun2。人講久病無孝子，母囝情行kah這款地步，真真是....，aih！"}
{"text": "4 \n有人講結婚是愛情的開始，對in兩人來講chiaN5合。雖然自十歲做夥，呣koh，有姐弟情，無男女愛。結婚了，攏無仝--囉。兩人na2粘thi--咧，感情好kah boe7講--哩。翻tng2年生永崧，續--落秋娟。日昇翁仔某除了巡頭看尾，生理攏放互in。\n阿瑛鎮殿hoaN7盤，紳添拚外口。踏入七十年代的台灣，三台電視台已經消mou5去眾人的休閒生活。加工業吸去真濟農村的勞力，beh做免驚無thang食，台灣人koh hiah拚si3，無形中家家戶戶財富一直粒積--起-來。對歹趁食拚到會得過，koh拚到chhun--淡-薄，生活方式toe3改變--囉。像看電視，一ki嘴嘛著tam7-sam2--啊。出名的「食boe7 sian7」應咱人的嘴乖上市--囉。各種大細牌的嘴食物仔嘛直直bun3--出-來。汽水、可樂，及chiaN5濟廠牌的果汁攏真搶市。銷路好，除了維他露，紳添in加做足濟頂中盤。無閒是無閒，趁錢都呣bat聽喝thiam2--的koh8。 \n一工，日昇歡頭喜面tng2--來，紳添oan-na2 beh關門--啊。「開兩罐麥仔，eng5暗beh輕鬆--一-下。」阿瑛看in ta官面hiah春風，開一罐紅燒鰻，chhoan5一phiat仔土豆，koh斡入去炒飯。戰後，大家番薯khou食驚--啊，beh叨chhoe7白米飯飽koh khiu7 hiah好食--的。紳添逐暗九點外送貨tng2--來，這頓炒飯絕對走boe7去。\n難得序大人koh做夥來。「叫阿瑛倚--來...」，日昇話未煞，阿瑛炒一盤青翠翠的eng3菜出--來：「呣知阿爸hiah歡喜，冰箱也無chhoan5 thang配酒--的。」「按呢真好--啊-啦。」秀津thau2一包「食boe7 sian7」坐倚--來，紳添ka7 thin5一杯麥仔。「幾年前大家攏知阮娶新婦，」等阿瑛坐--落，日昇開嘴：「無人知影阮"}
{"text": "嫁查某囝。」「Lin2阿爸及我參詳chiaN5久，tu2著chhiang3-suh，今仔日才有thang補送查某囝嫁妝。」「是按呢--啦，lin2阿明伯講阿章beh及人合股開工廠chek an3-chih，」日昇對lak袋仔jim5字紙出--來：「彼塊五分七厘外的田，央我ka7 theh8--起-來-啦。」「敢是溝邊彼塊lam3田？」紳添埋怨in阿爸siuN莽tong2：「你知影彼塊中人放偌久？你煞去ka7承--來... Aih！也boe7曉探聽看mai7--咧，一甲tong收有到偌濟？」「Hioh！我攏咧戇咧憨--啊koh8？TaN，房頭仔算--來，二房阿明兄in上狼狽，公族仔呣是搬徙，就是出外奔波趁食，算算--咧咱也呣是做boe7到，汰boe7用得ka7買--咧。」\n「Lin2阿爸呣甘看阿章按呢chong5錢，尚且猶是beh做生理，呣是開也呣是跋。」秀津單刀直入：「我勸lin2阿爸ka7買--起-來-的-啦。」看紳添恬--去，秀津tauh8-tauh8仔開破：「阿花比我代先嫁--來，in阿明厚病厚soa-sap，三個查某囝用錢一個siong過一個。開錢na2 teh流水--咧，chhun ng3阿章一支手骨teh趁。互phiN--淡-薄-啊嘛無到叨！」「阿添boe7曉想，」阿瑛面前杯ka7 in斟七、八分tiN7：「緊na2用，無，菜會冷--去。」「是講阿爸，咱敢做會去？」阿添猶boe7放心：「Ham5三七五hia，有chiaN5甲地--啊neh。」「這幾年來，除了送點心，tang時bat互lin2落田？播稻仔有播稻仔機，so草有治草劑，割稻仔有割稻仔班，項項專業化。」日昇愈講愈有精神：「連chhek仔包都ka7你車到ui7 oh。」「醫生講lin2阿爸tioh8加減振動，互流汗濕仔上好。」\n秀津加chan7一句：「加巡一塊仔田水、加流一下汗，嘛加長歲壽。」「頭tu2-"}
{"text": "chiah我講未煞，這塊田買互阿瑛，」日昇加重語氣：「算補送互查某囝嫁妝。」「呣是仝款互阮。」紳添笑笑仔應。「無真仝oh，過互阿瑛的名，以後lin2 beh按怎hoat8落，tioh8-ai3阿瑛tam3頭oh。」日昇將字紙及印仔、簿仔交互阿瑛：「一年冬米bu2會入你的薄仔底。」「阿爸免按呢--啦，」阿瑛嚨喉管強beh tiN7--起-來。秀津手ka7牽倚--來ni字紙：「你該得--的，攏是這幾年lin2翁仔某拚勢趁--的。」「阿爸，ah我--咧？」「才teh等你這句話nia5。」日昇liau5-liau5仔問：「你ai3 tih8啥？」紳添想規晡，煞想boe7出ai3啥。「我像你這個年歲，na2一隻赤牛仔--咧，貨擔--咧彰化、台中四界去買賣，攏呣知thiam2。chit-ma2看阿瑛hiah操勞，才知影lin2阿母嘛按呢操--過-來。」\n日昇開路互紳添：「lin2阿謙叔in福--a tng2 phu-leh-suh，tng3掉兩指cheng2頭仔，想beh來thoa7 sai仔工，你看按怎？」「敢...敢...嘛好。」「人知食知做，」秀津疼囝入心：「趁錢的ke-si boe7 chhin3-chhai--li2。咱這台suh-pah-luh會顧路--啊，來換新，lin2嘛做卡有khang-khoe3，好--m7？」紳添聽beh換新車，當然歡喜kah。「Che是骨力、拚勢得--來-的，」彼暗阿瑛ti7紳添耳孔根唸幾lo7遍：「咱teh做，阿爸、阿i in攏看現現--啦 。」 \n天有不測風雲，人有旦夕禍福！世道無常，註死--的，aih！Beh閃嘛閃boe7過。阿瑛二九歲，也是永崧國校入學彼年。快樂安逸、平靜無波的生活突然互人拍破！一台好死呣死的貨物仔，駛siuN雄，tng2-khah-buh時tng2 boe7過。煞衝過中央分隔島，面對面kiat對紳添駛--來的箱仔車，po"}
{"text": "ng7...一下！Thoh-lak-khuh un-chiang3及阿福pong7死在場。紳添急送病院，雖然中間有回魂過--來，「六十公里kiat六十公里的速度，五臟六hu2 hmh kah散me5-me5，汰堪會tiau5？」拖無三工，紳添萬項放--咧，做伊去--啦。"}
{"text": "佛陀有講過一個小故事。這個小故事是an2-ni 。 \n有一隻老青蛤仔toa3 ti7 一個水池仔內。這個水池仔頂面開真濟真sui2真芳e5蓮花。M7-ku2 這隻老青蛤仔逐工攏ti7 蓮花腳四界teh loa7-loa7趖，也攏m7-bat 跳去蓮花e5頂面phinn7看mai7 leh：伊m7 知蓮花到底有偌芳？也m7-bat去看蓮花到底有偌sui2？若親像蓮花攏kap伊無關係。 \n反倒轉是tui3外位飛--來e5 蜜蜂，不時嗡嗡嗡嗡飛過來，飛過去，採花蜜。蓮花tang時beh 開，tang時beh 謝，tang時會得thang採蜜，蜜蜂攏非常清楚。 \n老青蛤仔雖然toa3-ti7 chia，m7-ku2 對蓮花tang時花開，tang時花謝，花芳，結子e5 整個過程煞攏總boe7-thang明瞭清楚！ \n故事講到chia，所beh 表達e5 意思，著ai3 hou7 lin2 大家家己去想！\n(台灣鄉土雜誌第30期，1999年1月)"}
{"text": "10\n彩玉姊妹來鬥腳手了後，改善了in家庭生活。阿瑛in的店嘛加雜差仔，尤其ti7阿明過身了後，麵店、kam2仔店真濟khang-khoe3，攏會鬥thaN2--起-來做，愈大漢愈bat愈骨力，khang-khoe3愈做愈濟愈勤快，嘛愈得著大家的疼心。慶堂以一個外ui7仔人，庄--li2關於土水、木工、水電等雜雜tih-tih khang-khoe3，oan-na2 khioh-khioh仔做，加減趁。雖然呣是啥物大sai，勤快、四序，人就o-lo2，真緊及庄--li2的人kap做一khiu5。\nChhim2頭聽林主任講慶堂in兜的代誌，阿瑛對慶堂的印象並無好。自叫彩玉in來顧店了後，大家卡有接觸，對慶堂煞可憐--起-來。有影雞角仔oh chhoa7囝，尤其自兩歲及四歲gin2仔chhoa7大，有卡thiam2頭。「阿香心肝實在有夠硬，都hiah濟年--啊，猶呣tng2--來。」「緊choa7慢會tng2--來-啦。」秀津認為：「庄腳人嫁台北，迷著奢華，boe7曉想呣才會離翁放囝，想徹了後就會想囝想厝--啦 。」日昇嘛感覺in某有卡過份：「看慶堂hiah惜gin2仔，應該boe7拍某才tioh8...Ah無，就是少年卡chhong2-pong7--啦 。」雖然一家人一家代，及慶堂tauh8-tauh8仔熟了後，阿瑛發覺內情na2像無hiah單純。\n「若mai3去關就無遮--的代誌--啦 。」慶堂不時自怨自嘆。有影一個食頭路人，會互頭家誤會監守自盜，全是慶堂少年放蕩的關係。「國校畢業無偌久，toe3仝庄--li2阿源叔來台北做小工，才十六歲nia5。彼陣的民權東路、松江路oh，嘛才開好無偌久。」有影五、六十年代的台北，活力充沛，四界樓仔厝一直thah8--起-來，慶堂靠身體好、力頭勇，專bau7工地擔磚仔、吊磚仔的khang-khoe3。雖然粗重，錢厚人就有肉，除寄一寡tng"}
{"text": "2--去，chhun--的大家招招--咧就去茶店仔phaN7。一群狗兄狗弟就按呢結規黨，做工、chhit-tho5、相拍攏kat做夥。\n頭仔做工猶是本業，自bat東門猴了後，磚仔擔呣chiaN5擔，歸尾toe3伊chhit-tho5、食穿、拍天下。東門猴自及人拚地盤，空手入刀陣，憑膽氣拍出名聲，勢面足chheng3--的。慶堂會互人叫黑道，就是toe3伊收地盤保護費的時互人號--的。佳哉黑道行無久，就去做兵--啊。\n有人講做兵，好囝變歹囝，歹囝會變好。表示軍中好bai2人會tou3來tou3去。慶堂做兵後，雖然鱸鰻氣帶tiau5--咧，鱸鰻人的義氣加庄腳人的條直，及人boe7-bai2做堆。出中心了後，好運分發ti7軍法處做傳令兵，一日到暗有機會看著形形式式的犯人兵。遮--的犯人兵內底，上濟是逃兵。逃兵分幾lo7款，有厝--li2的關係，像牽手及序大人boe7合--啦，牽手走--去-啦 .... 個人因素有驚艱苦、驚出操--的，有及頂司boe7合，猶有想beh ha--一-嘴，擋boe7 tiau5來走--的。做兵前suh毒，規手全針孔密密是--的，慶堂就看幾--a7個。看著hia--的犯人，做人一屑屑仔尊嚴、價值都無，連in家己都自暴自棄。Bat有一個叫阿本仔的逃兵，走了走，累積刑期四年，互人押去搶修崩隙海岸。慶堂看伊不時hah-hi3，可能bat食毒品，ka7身體拍歹。逐日ti7海--裡做工，家己keng體家己：「看會互海泳割割--去-無，死死--掉上好！」一下看濟聽濟，真佳哉無案底，歹路猶是呣thang行，無，一世人會去khioh-kak--去。Ti7退伍後就無koh去chhoe7東門老大。家己chhoe7起厝工地做散工。慶堂擔磚仔起身，khang-khoe3互人真o-lo2。想boe7到台北講大，大；講細，細，ti7工地無意中來tng7著in東門老大。Ou3，ai3"}
{"text": "改叫謝董，因為已經是營造廠的董事長--囉。謝董看慶堂做散工呣是久長，講beh安定就ai3在額，看ti7以前兄弟做夥感情，電話kha3--咧，散工變在額，ka7慶堂in2入來現此時這間建設公司。\n慶堂上班了後，真拚勢嘛真守本份。某本儉有，ti7二十八歲彼年回鄉，娶仝庄的阿香來台北，彼陣阿香才十八歲nia5。後--來公司不時發生工料phang3見，嫌疑有內賊。經過安全調查，查出伊是謝董紹介，謝董的底ti3嘛phok8出--來。慶堂chhit-tho5時的外號黑道toe3 hian3-hian3--出-來，其實及謝董早無往來。謝董底ti3曝露了後，有影慶堂發覺in，chhit-tho5方法攏無仝。進前chhit-tho5憑膽氣、khun2頭、腳手... Chit-ma2除了眼光、手腕、計謀以外，以合法掩護非法。仝款ai3錢，步數濟，嘛加真幼秀。慶堂雖然有這個認識，可惜siuN慢，嘛無夠徹底。到有一工，謝董互人pong3掉，公司都無入庫的工料會去phang3見？慶堂煞糊里糊塗互人掠去關。\n事後證實內神通外鬼呣是伊，伊不過是一個小卒仔，替死鬼nia5。代誌嘛呣是伊所知phang3見工料hiah單純。牽連公司內底員工，及黑社會角頭種種金錢利益勾結。慶堂關ti7內底，逐項呣知。到放--出-來，公司na2像大地動--咧，關--的關、辭--的辭。慶堂為著in阿香，公司na2咧公司--咧，某緊chhoa7 tng2來厝--li2，奢華性除掉卡要緊。原來短短八個外月，in阿香，厝呣toa3，囝呣chhoa7，顧去旅社趁！嘴講做女中，啥人[siang2]知piN3啥bang2？慶堂氣chhoah-chhoah去旅社頭毛chang2--咧ka7 khiu2 tng2--來：「叫你去ka7人洗車，你偏偏愛去旅社，皮咧chiuN7是--無？」嘴講未煞，出手就ka7 hou3--落-去。也無想阿香為趁飼一"}
{"text": "家，路邊洗車，趁哪有夠食？尚且，ti7旅社做khang-khoe3 boe7寒boe7熱，路邊洗車規身軀tam5-lok-lok、siuN5-leh-leh koh冷ki-ki，連規陣洗車伴都講，憑阿香彼pan7--的，呣免趁chiah呢仔艱苦錢--啦 。歸尾連伊家己都嫌委屈。去ti7旅社拚掃時，三ko5兩ko5，ko5落去趁--啦 。慶堂出獄，ng3望阿香gin2仔顧互好，呣koh，阿香不時偷chhu--出-去，為著按呢，翁某時常冤家。慶堂一下氣--起-來，呣是拳頭母khian--落-去，就是掃手柄ham2--落-去，查埔人手頭重，阿香不時互but8 kah烏青，一擺險險仔腳骨互kong3斷，面相嘛差一點仔互siau7 kah破相--去。Boe7堪哩冤幾擺，阿香做伊soan走--啦 。\n「有人就是愛奢華，才會墜落煙花。」秀津一口認定：「才二十二歲nia5，互人lang7--咧，犯賤toe3人走--啦 。」慶堂認為腳倉後一定有人sai2弄，ah無，in阿香boe7走kah無看見人。查前查後，查出阿香學會曉跋kiau2，猶欠人錢，koh boe7細條--咧！尚且跋著規暝規日，互慶堂真擔心。Kiau2場慶堂bat顧--著，坐--著規工，逐項人奉待便便。Lim--的、食--的、sng2--的、...，逐項都應付--你。只要khou你坐咧跋，mai3 peh--起-來就好。慶堂上驚in阿香boe7曉想，呣bat輕重，提神彼味--的若gong7-gong7去互人飼--一-嘴-啊，he，he就lian5-hoe5--囉！\n雖然真拚勢chhoe7，chang2無藏鏡人，na2無頭公案--咧。阿香自按呢無消無息。公司的電話及厝--li2的住址伊應該猶會記--得，只要一通電話抑一張批，呣管天邊海角，慶堂攏會chhoa7伊tng2--來，ng3望一工，等著in阿香回心tng2意，合家團圓--啦"}
{"text": "21 \n斡--咧一九八九年到。田園買主已經出kah一千一百三十萬，猶koh付清。玉美認為天價，tioh8緊出手。上重要慶堂四月底beh退休。呣等彩玉畢業，全家beh搬tng2去南投，省厝soe3錢。慶堂猶原beh in2頭路，tng2去一choa7，工場粗工免驚無。阿瑛田園賣--去，隨台北hak厝。精差買厝有淡薄仔出入，阿娟kah意內湖一棟四層透天樓仔厝，開kah來tioh8一千兩百五，阿娟kou-chiaN5 in阿公thiap錢，講會增值、隱趁，永崧嘛真kah意。歸尾彼棟買互永崧。阿娟--咧，等嫁chiah koh講。俗語講「鴨nng7卡密都有縫」。阿瑛賣田hak厝的代誌，互阿娟iah--出-來，已經呣是祕密。彼當時秀津氣阿瑛beh再嫁，theh8還田契、寄金簿仔。「Teh chau-that人sioh？」\n秀津面chhiuN chiaN5 bai2：「Beh嫁，好好仔參詳，ah8-sai2搬戲？TaN自細漢飼大，啥代誌boe7講--li？啥代誌boe7參詳？Na2像家己查某囝按呢teh看待，手頭攏放互hoaN7，也boe7 hat8著，是beh偌好？猶teh變猴弄！」秀津一下受氣，日昇嘛講伊無法--得，規氣phiaN--咧。据在乾家、新婦恬恬仔去la7。頭起先，秀津有夠氣，刁意故呣chhap--伊。後--來看伊賣田，規氣teN3-chheN，据在伊去舞。尾仔知影厝買互gin2仔，心肝才略略仔落軟。呣koh，戲由阿瑛起鼓，也tioh8-ai3伊收煞。秀津心肝掠than2橫，目chiu peh金，看伊按怎落台。其實阿瑛台北hak厝一睏、過年無閒一睏，續--落阿典搬徙彰化，tioh8拍通兩kham2店面裝修，改小型超商…Thiam2著會呼雞boe7 pun5火。Hoat8落kah有一下kham2-cham7，已經三月底--囉。\n阿瑛想：「TaN身軀無半sian2，十歲空手來"}
{"text": "，至今空身去，阿i beh用啥ka7擋、ka7 chah8？“疼惜你，呣甘互你食苦。”根本是推詞。如今無錢一身輕，及慶堂仝款、仝級，是阿i心目中“無身價的人”。In加話kaN2 tioh8變鴨話...」橫直，阿瑛主意掠定，不管in按怎反對，伊就是beh再嫁。Che是伊e7-tang3家己自主，嘛無beh接受人的左右！這擺及頂遍無仝，禮貌上的報備，無beh chhun--in5。為著顯示決心，阿瑛想等清明gin2仔tng2--來，先講互in知，chiah照會乾家官。汰會知永崧電話kha3--來，chhun chiaN個月考研究所，beh加讀寡冊，要求mai3 tng2--來。阿娟--咧，tu2好月底同事離職，新人猶未補，清明公休排boe7出--來，boe7-tang3 tng2--來。\n歸尾，紳添煞變上早知影阿瑛的決定。彼暗，阿瑛幾偌擺giah8電話beh kha3互阿娟，干單掠boe7定... 想起清明，學校歇睏，阿nai in攏tng2--來。Kah ah8是beh互阿娟in先知--啊，仝款也tioh8互阿nai in知影。這幾年來，慶堂驚敗著阿瑛的名節，將感情深深埋tiam3心內，連in查某囝都呣知。「Nai2[哪會]無ai3互知？」想想，冰箱半隻雞，tok-tok包包--咧，斡對慶堂遮--來。阿nai tng teh khioh灶腳。看著阿瑛來，「阿姨，阿姨」叫著偌歡喜--咧。彩玉聽聲對房間仔底出--來：「阿姨，歇睏--啊？」「這氣仔整修，無開店。」本來beh問有去阿母墓前kui3紙--無，猶是mai3 theh8起。Chah來半隻雞khng3桌頂：「Lin2阿爸--咧？」都才問煞，慶堂踏出hu-louh間：「清明無閒，無卡早歇--咧？」「想著gin2仔放假，來看in--一-下。」那講那toe3慶堂斡入去內底：「雞肉lin2那thau2起來食...」阿nai隨beh"}
{"text": "thau2，彩玉講才tu2食飽nia5，等卡暗--咧。Tng teh tiu5-tu5，「汰呣thau2起來食，」阿瑛及慶堂斡to3出--來。「才tu2食飽，猶boe7 iau。」「He食ah8 boe7飽，」阿瑛倚來thau2開：「你看阿nai嘴瀾強beh津--落-來。」\n「Lin2阿...阿...阿母ai3 lin2食，lin2就食--啦 。」阿nai手tu2 tham倚，突然tam--咧：「阿爸...你講啥？」彩玉嘛嘴peh開，反nga7--去。「Lin2媽媽ai3 lin2食，緊食--啦 。」阿瑛看這兩個酸甘甜，四lui2目chiu相to3過--來，干單阿...就阿boe7--落-去。「阿姨做lin2媽媽，及lin2 toa3做夥好--m7？」「ChiaN5實--的？無咧講sng2--的？阿姨，無騙--人-的houN？」阿nai規身軀強beh tio5--起-來，看阿瑛笑笑仔頓頭，規個人敢掠會tiau5：「Oa5！我上歡喜--啦，阮有媽媽--啦，有媽媽--啦 ...！」阿nai那跳那咻，將快樂ia7 kah滿厝間。阿瑛呣bat看人hiah歡喜，隨互感染著... 呣koh，ma...ma...ma...的哭聲toe3 jiok倚--來。原來猶一頭的彩玉，手ka7面掩--咧ma boe7停。愈chhngh肩kah頭tiuh愈大下。一peng5笑，一peng5哭，互阿瑛呣知beh按怎，規氣將彩玉攬倚--來。\n啥知，歡頭喜面的阿nai，顛倒互彩玉挽--去，嘛toe3「ma ma ma」...houN7出聲來。頭--仔一個笑，一個哭。續--落攬哭參，歸尾目屎含咧笑。情緒的激動，感情的變化，互阿瑛chiaN5深刻的感受。Tng2來厝--裡，幾lo7擺電話giah8--起-來，煞耽心台北彼peng5的反應。「會像彩玉、阿nai hiah激動--無？阿nai in的哭及笑是得著媽媽"}
{"text": "。阿娟in的反應--咧？敢會講失去媽媽？或者歹聲sau3，排洩in的不滿？及進前罵伊不守婦道仝款？In心目中的媽媽tioh8三貞九烈？是一女不事兩夫....？Kah ah8是干單chhun5互知性質，何必得著in的反應....」看看最後一choa7快信猶會赴--咧。Na2像今仔日講互紳添知影仝款，儘量mai3帶感情，緊giah8筆寫批。 \n永崧、阿娟： \n看批了後，呣管按怎想，媽媽猶是lin2的媽媽。清明lin2無tng2--來，媽媽一人上墓kui3紙。墓草chiaN5 ong7 koh厚刺。媽媽草ke3仔那phut，那講互lin2爸爸知。Chiah濟年來，隨lin2愈大漢，愈無快樂... 永崧猶敢會記--得-無？細漢坐車，屎漏規褲底，規車臭mi-mo的代誌--無？想起ham5爸爸ka7 lin2 lak8屎尿，chong5醫生的日子，實在互媽媽siau3念。今仔日看lin2大漢，雖然kham2-khiat，猶是haN7過捲螺仔chng7。天闊地闊，据在teh飛，天涯海角，据在teh遊。Lin2 teh飛時，呣知有想著孤單、寂寞的媽媽--無？是按怎lin2愈大漢，媽媽愈無快樂？Tng lin2會自主自立、自我成長，boe7-tang3互媽媽捏起捏倒時，凡勢仔是大家智慧的開始。及真濟自私的父母仝款----尤其守寡的媽媽，偌想將lin2 khip8 tiau5-tiau5。有可能--ka？Lin2 beh--無？\nChiah濟年來媽媽偌愛聽著人聲、看人影、鼻人hian3--咧。遮--的，lin2爸爸攏無法度互--我。今仔日ka7 lin2爸爸講beh再嫁慶堂，無beh活ti7伊的陰影下，並呣是無愛伊。對媽媽來講，koh卡要緊是「你快樂--無？」Na2像無人teh關心、chun3-bun7--著。Ah無，lin2有抑無--咧？阿娟，媽媽知影你chheh慶堂chhap「咱兜」的代誌"}
{"text": "。若無慶堂，你會變kah按怎...？再嫁慶堂，仝款過平凡的日子，無定著猶卡艱苦--咧。呣koh，對媽媽意義重大。Che是數年來自主、自立，理智、感情交戰後的決定。期待得著大家的祝福。 \n台北交通複雜，tioh8卡細膩--咧。 \n媽媽筆 <BR>清明暗\n批寄出了後，阿瑛感覺規身輕鬆，看看逐項攏hoat8落周至，無啥koh tioh8操煩的代誌--啦 。隔tng2日，本chiaN5土腳石仔磨好，續--落-來木工chhiaN5-kek，汰知木工khang-khoe3 chhian5--去，boe7-tang3來。阿瑛利用lang3縫，hoat8落一寡私事，想起盈暗beh「照會」乾家官，tioh8卡有精神--咧。伊專工去洗頭毛、做一下面，koh去裁縫店hiahN新做洋裝.... Tng阿瑛心理調適四序，汰知人算不如天算！秀津晝後落來巡chhiaN5隔店面。無注意著土腳chhim2洗石仔，拍蠟拍kah滑溜siu3，煞去chhu7--倒！Un倒土腳，振動就痛。日昇pha-pha走，阿瑛又去洗頭毛。叫天叫地，叫攏無人。Koh boe7翻身哩，sian peh都peh boe7--起-來...\n等到阿瑛tng2--來，已經un倒土腳，有點外鐘久--啊。阿瑛緊kha3一一九，叫救護車急送病院。日昇聽著消息，趕到病院，已經處理一段落--啊。照電光鏡，龍椎骨pit裂--去，tioh8 toa3院觀察。「先穩定病情，呣thang互惡化--去，」醫生的話互阿瑛會驚：「Ah無，tioh8一世人un tiam3眠床底囉。」阿瑛辦好toa3院手續，koh tng2去chhoan5洗tng7、替換的衫仔褲，準備長期住院。Hoe5到來已經真暗--啊。幾na7擺beh kha3電話互阿娟in，想著昨暝寄出彼張批，電話giah8 boe7--起-來。「阿爸你tng2去歇睏，暗時我來顧，」想著厝內只chhun一人，"}
{"text": "特別叮嚀：「卡細膩--咧，日時chiah過--來，厝--裡chhiaN5隔，猶tioh8 hoat8落--咧。」聽著秀津倒tiam3病床haiN-haiN叫，伊攏boe7-tang3分擔。Koh看日昇一hoah8一hoah8行出病房，肩kah頭tam3-soe5、tam3-soe5，「阿爸oan-na2 beh七十--啊。」忍boe7-tiau5心頭chat8--起-來。Na2像去khap8著咱台灣人悲情的源頭。\n對日昇、秀津、阿瑛每一人來講，攏是chiah呢仔孤單、無依無伴。「若無大家按呢牽籐挽豆，keng7做夥，是beh按怎存活ti7這個世間--咧？我一心一意beh離開厝兜，再嫁慶堂。期待大家徛tiam3我的立場看待及祝福。汰無去想著阿i--咧？阿爸溜溜去，阿i仝款孤單無伴。Chit-ma2跋一倒，un倒眠床beh按怎....？」若無秀津跋倒，阿瑛boe7去覺察，伊竟然違背規厝兜相依為命的鐵律，觸犯千百年來好bai2結tiau5的道德律！「我叫人mai3自私，將心比心... 相拍無過田岸，我阿瑛猶呣是仝款自私，逃避責任的人....？」心頭掠定，阿瑛kha3電話去台北。阿娟上夜班，永崧接電話。阿瑛無ai3 gin2仔拍chheN驚，刁工講輕阿ma2跋倒的情形。Koh交代若收著伊寄的批，mai3拆開theh8還。永崧問為啥物，「大概神魂去互走cheng--去-啊-啦。」阿瑛應答。"}
{"text": "17 \n一九八六年四月，也是阿娟chhoa7 tng2來戒斷隔tng2月，庄--li2發生天大的代誌。榮進in阿錦食農藥自殺！「Tng2來beh theh8錢買藥仔，我呣互--伊，伊tiaN2講beh lim農藥，汰知影真正農藥theh8--咧，對嚨喉就灌--落-去！」阿春目屎流目屎滴：「Ah8有che[一下]頂禮拜才ni一萬箍--去，都無幾工就beh koh tih8錢，開錢na2咧流水--咧。」看著阿錦倒ti7加護病房，一條命tiam3生死門咧naih--咧naih--咧，大家攏替伊緊張、煩惱。榮進tu2 toe3農會出去觀摩，聽著消息，si7緊趕tng2--來：「有要緊--無？」「性命交關，ah8有彼lo7要緊--的？」醫生真ka7榮進教示：「 Ah8 有che[一下]gin2仔食安非他命hiah久--啊，序大人teN3外外，一條命會互lin2買收--去。」榮進翁某目屎含--咧懇求醫生救人，「當然阮會盡量救治，呣koh，oan-na2猶tioh8 ng3伊的生存意志。」\n日昇規家伙去探望，嘛toe3心情沉重。一方面醫治農藥損傷的五臟六腑，就真oh醫，另外ai3 koh醫安非他命引起的各種症頭。佳哉無幾工，醫生宣告脫離險境，呣koh，oan-na2 tioh8加護病房繼續觀察醫治。「Iau2壽oh，lang3工無suh--一-下，就擋boe7-tiau5，pheng7咱阿娟加足重--的-囉。佳哉咱阿娟早chhoa7 tng2來戒斷。無，呣知beh偌lian5-hoe5--咧。」日昇吐出大家的心聲。受影響上大、感受上深，猶是阿娟。三工、兩工就走病院。阿錦轉普通病房，猶自動去ka7看顧。另外要求轉學烏日讀夜間，四點外校車載去學校，十點外載tng2來厝--裡。阿瑛心內歡喜，紳添暗中有咧保庇。可惜美中不足，是siuN恬--啦 。這年歲的gin2仔siuN恬，互阿瑛做媽媽--的煞"}
{"text": "歹接近。\n呣知伊心肝內teh想啥？想beh ka7鬥saN-kang7，嘛呣知按怎出手。是講規個生活規律、單純化，互阿瑛加足放心。日時看冊、顧kam2仔店，無就去病院顧阿錦仔。阿錦病院toa3三個外月，各科名醫看透透，一條命才khioh tng2--來。出院了，身體猶真虛弱，tioh8繼續門診醫治，腹內的損傷，才會tauh8-tauh8仔恢復。心內掛意的聯考，當然無法度參加。聽著永崧聯考考tiau5，分發去台北讀，真欣羨及替伊歡喜。當然，上歡喜猶是阿瑛，這幾個月來的鬱悶，做一睏仔thau2--開。呣koh，無偌久永崧成功嶺受訓，續--落台北讀冊離開身邊，阿瑛煞若有所失。若講造成阿瑛情緒鬱悶、無精神，除了永崧台北讀冊，恐驚猶是阿娟。阿錦toa3院後，阿娟變kah恬chih-chih。這種恬，boe7互人感覺無存在。顛倒因為伊的存在，互人會礙gioh8、boe7自在、有壓力，無形中規個氣氛攏會破壞--去。Che是犯做生理人的大忌。Ti7 kam2仔店、菜架仔出入的人，攏感受會出--來。\n阿花講了上傳神：「阿nai來oh，na2一隻iah8仔--咧，三坎店四界iaN7-iaN7飛，阿伯、阿嬸、阿姆、阿姊叫著偌甜--咧。規厝間呣是伊的話，就是笑聲。大家互感染落去到te3，氣氛加偌活--咧。Ah阿娟--咧，人客來也boe7曉beh招呼，及店--裡大家，一工講也無幾句話。伊若ti7邊--仔，大家na2 lop tiam3冷凍庫--咧，出嘴的話都會堅凍。」阿瑛想beh改善這種狀況，阿娟是伊親生囝，自細漢捏大，伊的個性呣是按呢。Oan-na2吱吱kiak8-kiak8 na2粟鳥仔--咧，講話利、反應緊。可惜，阿瑛chhoe7無縫tiok8手。\n佳哉，秀津發覺--著-啊，na2像伊細漢時教伊仝款，一項一項耐性ka7 in阿孫仔牽教，阿娟的本性漸漸恢復--起-來。目chiu清、耳孔利，tau"}
{"text": "h8-tauh8仔及人有話講，做著khang-khoe3，活力嘛piak--出-來... 及阿nai彼lo7 nai性無仝，阿nai na2阿婆仔thi-thi-thop8-thop8，無禁無忌。無心無機人人好，外緣是天生--的。阿娟算加真精光，個性嘛算開朗。上互阿瑛歡喜是學習能力強，看伊斟酌teh觀察，tauh8-tauh8仔體會... Ti7人際應對中teh成長，加減訓練，應該是出色的生理人。呣koh，呣知母仔囝bat歹聲sau3的關係，阿瑛感覺阿娟對伊猶有保留，boe7-tang3像進前按呢hiah有話講，看--來tioh8-ai3卡濟時間來化解。斡--咧又koh大學聯考，阿娟、阿錦攏考無tiau5。阿錦講he是預料之中。阿娟嘛消遣家己，呣是讀冊的料。攏無gin2仔人懊惱的話，是阿瑛意料之外--的。\n阿娟講伊beh去台北食頭路，阿瑛心內呣甘、嘛boe7放心互去hiah遠。呣koh，阿娟beh做的代誌，阿瑛呣敢硬擋，驚起反作用。猶是ma2孫仔卡有話講，「Beh台北？食頭路汰tioh8去hiah遠。」秀津問著加足直接：「無愛及阿ma2做伴--啊sioh (是--無)？」看伊恬恬：「Ah無，是beh食啥頭路？」「上無會用得做店員--啊。」「Beh做店員oh？」秀津煞笑--出-來：「咱兜這間kam2仔店互你hoaN7--啊。」秀津ka7鼓勵：「算工錢也好。無，規氣利純攏互你嘛好。Ah8-sai2做店員，做頭家敢無卡贏？阿ma2及lin2媽媽嘛tioh8-ai3有替手--啊-啦。」「咱兜這間kam2仔店，古老sok8古，店面eh8、貨色少、無競爭，beh擴大嘛無彼個市場。留tiam3庄腳，敢boe7大才小用？」\n阿瑛ti7邊--仔，心內暗暗仔o-lo2：「Che正正是阮阿娟！」「阿ma2你ai3我留tiam3庄腳生kou，抑是beh互我出去見一下仔世面？」「在家日日好，出外朝朝"}
{"text": "難oh。」秀津也無koh反對：「你家己tioh8-ai3細膩，及lin2阿兄卡有聯繫--咧，....Ah若boe7合，tioh8緊tng2--來-啦houhN。」阿瑛突然感覺阿娟加真大漢，加真bat事。對家己自信滿滿，na2像排好陣勢，beh來迎接社會挑戰.... 雖然心頭koh樣koh樣，猶原脫boe7開做媽媽的雜唸。一再叮嚀ai3注意安全、呣thang交著歹朋友、卡chiap8敲電話tng2--來，mai3互厝--裡操煩... 一工晝後，阿錦斡--來。「阿娟去台北--啊neh，敢無ka7你講？」「我知--啊，我專工來chhoe7阿瑛仔姊你--啊。」日昇及榮進換帖，俗語講論輩無論歲，本chiaN5叫阿添嫂，後--來呣知按怎改叫阿瑛仔姊。「面色加偌好--啊neh。」阿瑛順手開一罐果汁互--伊：「這氣仔teh創啥？」「等做兵nia5。有時仔去山--裡鬥飼雞，阿樂叔仔年歲濟，有卡無法--得-啊。你看，我有五十六khi-loh--啊neh。」\n阿瑛本chiaN beh問做兵艱苦，堪boe7去beh按怎？聽伊信心十足，oan-na2替伊歡喜。「阿瑛仔姊，今仔日來beh互你知，若無阿娟，凡勢仔我boe7好。」「無彼lo7代誌，鬥顧是應該--的-啦 。」「M7-na7按呢，」阿錦比手勢ka7 chah8--咧：「彼陣倒ti7病床，liam5-mi thiaN3醒，liam5-mi睏--去。昏昏沌沌，茫茫渺渺。呣koh，一句話干單ti7耳仔根咧翻來翻去：「阿錦，呣thang拚輸伊。卡堅強--咧，『安非他命』ka7拚互倒！」彼陣若無『嗑一下』，chhin3汗一直piaN3，規工beh吐beh ou7，mai3講看冊，連坐都坐boe7-tiau5...」阿瑛想beh出聲安慰，猶是恬恬仔聽上好。\n「Tng2來討錢，阿爸無ti7--咧。阿母干單thu5--咧thu5--咧，beh na2呣--咧"}
{"text": "，嘴koh唸一大thoa。我彼陣干單想，「Hiah艱苦beh創啥？死死--掉早khuiN3活！」農藥開--咧，大嘴就ka7吞--落-去！....呣koh，汰頭殼底干單喝ka7『安非他命』拚互倒！拚互倒！Tiam3 hia chhia來chhia去...，ioh是家己對家己teh喊喝--咧。路尾才知影是阿娟鼓勵我的話，鑽入來我腦--裡，變做我家己teh鼓勵家己... 徙落來病房，神智tauh8-tauh8仔清醒，規身軀反thiaN3，規個人chhiah-iah8。看著人就tak，見著人就chhoh... Mai3講阮爸媽，連阮阿ma2都互我罵kah哭... 無代無誌怨chheh倚來身邊的人，汰攏及阮作對？Chhoe7阮的麻煩，增加阮的痛苦...！呣koh，阿娟ka7我講，beh氣、beh怨、beh chheh tioh8 chheh家己。Hiah gong7 beh死！互人牽--咧就行。Theh8錢請人開，猶互人咧chau-that，實在gong7 kah boe7 pe5癢--啊... 阿娟講論suh安輩份，我是伊師兄。兩人就按呢同病相憐，互相消遣、互相漏氣... 到有一工，「你beh按怎行出這片門？」阿娟指病房出口問--我：「踏出門，beh按怎面對這個社會？別人會按怎看待咱--咧...？」阿瑛仔姊，到taN阮猶chhoe7無答案。佳哉，病院ka7阮真大的幫助。條條大路通羅馬，只要充實家己，就有阮存在及發展的空間。阿瑛仔姊，你看--咧....？」也無等阿瑛反應：「阿娟講伊去台北，na2像阿姊放boe7落心。阮beh互你知，癖仔出--過-啊，有免疫力--啊，免驚會koh去tioh8--著-啊-啦。」送阿錦出kam2仔店，阿瑛一時百感交集。歡喜gin2仔會曉想--啊，呣koh，未免年少老成... 看著in按呢來大漢，這款的長大、成熟過程，煞tioh8-ai3經過hiah呢痛苦的"}
{"text": "16 \n阿瑛、慶堂雙雙是lian3落愛情的甜窟--囉。等阿娟ka7 chhoa7 tng2來戒斷，in就beh來嫁娶。阿瑛自認對慶堂及gin2仔的愛是無分--的，是雙輔雙成--的。伊深信慶堂仝款愛伊及gin2仔。日昇真明理，一下聽阿瑛講起，想著日据時代看著hia鴉片hun鬼，一下手就覺察著代誌的嚴重性：「有彼lo7食了及鴉片仝款的物件？He ah8會得直！半暝仔嘛tioh8-ai3 ka7 chhoa7 tng2--來。....就講阿公、阿ma2想伊想kah起破病，呣信伊boe7 tng2--來。」阿瑛自按呢駛車載慶堂去台中ka7阿娟騙tng2來厝--裡。SiaN3-siaN3--啊尿驗出有食安非他命的反應。阿瑛聽慶堂的話，toa3院戒斷。雖然講盡好話，看阿娟gong7-gong7仔使性地，目火強beh toh8--起-來，知影猶呣bat好bai2。慶堂講為著救伊一世人，阿娟一時的怨chheh，免khoa3在心...\n可歎，卡想都想boe7到阿娟性地hiah烈、叛逆性hiah強，做呣tioh8代誌、行呣tioh8路攏boe7反悔：「Ka7 lin2祖ma2當犯人關--起-來sioh？阿瑛你真ka7天公借膽--啊heh！」去探望時就ka7 in媽媽大聲chhoh臭chi-bai、siau2查某、愛人kan3！伊一定會互大家歹看；若無ka7 chhoa7 tng2--去，規家伙仔beh互車跋peng2！阿瑛實在互阿娟惡毒的態度驚--著，若呣是慶堂chah8--咧，險險仔煞會互阿娟phah--去！慶堂勸阿瑛tioh8忍耐，聽醫生的話，緊改掉卡要緊。佳哉無偌久，醫生講會用得退院。阿瑛規個人，已經互舞到thiam2 kah，猶是無thang歇喘--一-下...「看--來suh安非他命猶無久，藥物依賴性猶無明顯。呣koh，心理依藥性tioh8-ai3繼續治療。」「以後會koh去食--無"}
{"text": "？」「呣才講tioh8-ai3 koh來看，繼續心理輔導...」\n醫生嘆口氣：「安非他命ti7外國流行，害死偌濟少年gin2仔--咧，看--來咱台灣oan-na2走boe7過手。Che是一個嚴重的社會問題，做父母tioh8-ai3卡有耐心--咧，tng2--去了後呣thang ka7罵，增加壓力。」「Ah讀冊--咧？」「Ai3 koh繼續互讀--啊.... 若驚互進前吸安彼陣人拖歹--去，轉學e7-tang3考慮看mai7，....換新環境也好。」出院後ai3注意的代誌，tng2--來厝--裡阿瑛逐項都chhoe7慶堂參詳。汰會知為著按呢，惹生風波。秀津自阿娟chhoa7 tng2來戒斷，吵吵鬧鬧，心肝疼tiuh-tiuh。將gin2仔關入病院，實在siuN過份。是講人親老母都做會落心，也無愛加話。呣koh，看著阿瑛也boe7曉避嫌疑，一日到暗慶堂、慶堂差出差入，koh叫著親hou3-hou3...，「聽著會giah8雞母皮。」\n秀津對阿花講：「也boe7曉留互人探聽--一-下，今仔日gin2仔按呢，猶及查埔人teh纏。無想孤男寡女，seng5啥物體統！」「In才無咧信--lin2咧，」阿花順秀津的話尾：「凡勢仔歸尾會chhoa7入來內底，時到ta家官na2 teh ta家官--咧！」阿花添油加醋：「今仔日阿娟會按呢，oan-na2序大做得來--的，ah8有一個四十外--啊，猶呣認份，像gin2仔teh khiu2-khiu2-lak8-lak8，boe7曉知見笑。」「就是m7，講kah阮彼khou死人，据在in teh使目尾，也boe7 ka7 thok頭。Aih，tu2互這款老母，thoa7歹這款囝！」看秀津氣kah按呢，阿花緊ka7安慰：「Chhoe7一下時間ka7講講--咧-啦，...mai3互boe7記得猶有lin2兩老就好--啦 。」都無兩工，秀津晝後睏醒，聽著"}
{"text": "kam2仔店teh大細聲。\n自阿娟退院，母仔囝不時冤家。阿瑛若創啥，阿娟攏刁意故keh8人乖。「按呢也呣，按呢也呣，你叫媽媽是beh按怎！」阿瑛性地強beh giah8--起-來。「Lin2 to7上gau5設計--啊，猶koh teh驚啥？Ah若驚，你會使khou lin2長工仔來監視koh8。啊，tioh8--啦，做我的保鏢嘛好。」原來in koh teh hoe7轉學的代誌。阿娟互in騙tng2來改，自認大失面子，所有阿瑛替伊設想--的，一概反對：「無，mai3讀--soah，也無咧偌希罕--啊。」阿瑛實在互激kah也氣也傷心。\nChit-ma2 koh keng-the2人慶堂是長工仔，真boe7堪得氣：「Lin2慶仔叔為你走chong5，你也呣是呣知，beh別人，人beh chhap--你咧。」「為我teh走chong5？敢為你teh chong5--咧。Lin2 teh tin-tin-tang-tang，tu2好我做lin2的ji2仔，互lin2 koaN7起koaN7倒。」自tng2--來，阿娟啥代都及伊對keh8。若無慶堂一再勸伊ai3忍耐，伊會氣kah pok8炸。「安非他命損害、控制咱人的心神，及一般破病無仝。這時是按怎tioh8-ai3精神、神經科方面的醫生看。一般theh8藥仔食了，抑是外科開刀了退院，歇睏--一-下病就好。安毒對咱人m7-na7肉體，尤其精神傷害足大....」Che是慶堂一再叫阿瑛tioh8吞忍，用最大愛心、耐心及時間，來化解阿娟刺gia5-gia5的個性。\n呣koh，阿瑛無beh應話嘛boe7用--得，阿娟ioh是講輸伊--啊，煞得意--起-來：「先講--咧，我無beh轉學oh，若驚我thoa7歹，做你叫長工仔toe3卡an5--咧-啦。」「一句也長工仔，兩句也長工仔，人雖然做工仔人，嘛呣是白趁--的。」阿瑛真耐性講互理解：「人"}
{"text": "趁流汗錢，咱嘛呣thang看人無...」「oh，按呢我知--啊，莫怪流汗錢歹趁，換做狗頭軍師軟路仔錢卡好賺。」「你講he話呣驚互雷chim，lin2慶仔叔為你費偌濟精神，你頭殼嘛略略仔想--一-下，講啥物狗頭軍師、啥物軟路仔錢。」阿瑛講話儘量落軟，無ai3刺激--伊。阿娟煞得寸進尺：「Lin2慶仔叔、lin2慶仔叔叫著hiah酸甘甜，我看lin2客兄卡差不多--oh。」「你...你...你烏白講啥！」阿瑛氣著聲會顫。阿娟一下惹in媽媽受氣，煞koh卡得意--起-來：「我講lin2 na2客兄夥ki3，相鬥倚...」「Piak8」一聲，阿瑛出手對阿娟嘴phoe2 ka7摑--落-去：「你...你...嘛tioh8留一下仔口德。」\n阿娟無議誤in媽媽會ka7摑--落-去，嘴phoe2掩咧nga7--一-睏。突然na2起siau2--咧，出大聲嚷：「明明是狗男女，ah8-sai2驚人講！奸夫淫婦！Siau2賤人！」東一句狗男女，西一句奸夫淫婦，koh chhap一聲siau2賤人。大聲馬喉，na2起siau2仝款。秀津tiam3內底聽in一句來一句去，看看無緊出--來boe7用--得。阿花聽著大聲嚷嘛走倚--來。阿娟已經失去理智，兩人真無容易才勸阿娟恬--去。阿瑛規個人已經互氣kah lak8-lak8-chhoah，規面青sun2-sun2。「Ka7 lin2媽媽會呣tioh8，」秀津教訓阿娟。阿花嘛toe3催：「緊oh，緊會呣tioh8。」呣koh，阿娟嘴hmh-hmh，呣chhap--in，做伊chong5入去內底。「Aih，這個gin2仔，」秀津安慰in新婦：「Mai3 chhap伊--啦，sim--tak8-ku2-a，伊就知呣tioh8--啦.... 是講性地汰變kah hiah bai2，對待媽媽na2冤仇人--咧。」「頭tu2才險險啊去互驚--著，chit-ma2"}
{"text": "的gin2仔愈來愈呣是物。」阿花心肝頭loah8兩下：「Na2像足chheh慶堂的款？」「Ai3伊好，伊to7 boe7曉想，」秀津haiN3頭：「驚做是誤會卡大.... 阿瑛--啊，呣是我愛講你，及慶堂嘛略略仔避嫌疑--一-下，呣thang行hiah倚。」「就是m7，連阿娟都按呢講，....無影無字跡的代誌，會講kah hiah歹聽，oan-na2家己tioh8檢點--一-下。」\n秀津聽阿花接續落去，發覺tioh8-ai3趁這陣ka7話講清楚：「阿瑛啊，講--起-來咱也呣是無的人，ti7庄--裡猶算有名望。及慶堂這款做工仔人....，taN你聽阿娟一句長工仔、兩句也長工仔，你應該知影伊及咱是頭家薪勞，咱出地，伊出工種菜互咱賣。清清楚楚，無koa無kat。」看阿瑛恬恬，秀津做規氣直講直拍：「你總boe7 gong7 kah去嫁--伊....？」「Aih-ioh，」話都未煞，阿花已經接續--落-去：「阿瑛偌精光--咧，才boe7去及做工仔人ko5-ko5纏--啦 。人講揀--啊揀，呣thang去揀著賣龍眼。阿瑛是頭家娘身份，嘛tioh8-ai3董事長、大老闆彼pan7--的才會賜配，及慶堂he土夫仔oh？都無咧笑死人koh8。Tioh8--無，阿瑛，mai3 chhap阿娟teh烏白講。」\n自細漢分--人，日昇翁某是惜命命。教--的有，也呣bat phah--一-下。阿娟兄妹，細漢到taN，仝款教--的有，phah--的無。Tu2才摑彼下，阿瑛是急怒攻心，摑了懊惱加傷心。秀津及阿花倚--來，頭仔伊一句話都聽無入耳。干單家己對家己講，「目屎boe7使lian3--落-來，這陣lian3--落-來，我阿瑛就呣是阿瑛--囉。」等回魂--過-來，in乾家及阿花，一個童乩，一個khia5仔，tng面評論伊及慶堂起--來。阿瑛想beh應話，發覺情緒未teh，未出聲嘴khou煞會顫。規氣聽"}
{"text": "in兩人按怎搬noa2。「人心chah8 teng5皮，慶堂一khou人，無財無產kaN5兩個gin2仔。敢會知安啥心？會siau3想你的錢--無？....阿瑛--啊，守寡上gam7是啥？Theh8翁婿津--落-來e5錢sian3緣投--neh。」「斡--咧oan-na2 beh做ma2--啊，....」「Mai3 koh講--啊-啦，」阿瑛頭殼moh--咧：「我頭殼thiaN3 kah，阿i--啊，店互--lin2，我出--來一下。」\n阿瑛車駛--咧，据在風沙chhiang5入窗仔來。一粒頭ji5-ka3-ka3，車順路直行，不知不覺，駛來到汴頭水chhiang5 hia。阿瑛車tong3--咧，突然頂身phak tiam3方向盤，chi-chi-chhngh-chhngh哭出聲--來。「你看阿娟ka7我chau-that kah按呢，今仔日猶呣是為著驚伊phah損--去，人慶堂beh chhap伊--無？」阿瑛愈想愈傷心：「你做你死死--去，你無代誌--啊houhN，放我beh按怎--咧？一個gin2仔嘴會hiah毒，是你教伊講、叫伊講--的sioh？你是ai3我神chi2 moh tiau5？抑是真心咧愛--我？我答應你ka7 gin2仔chhiaN5大、chhiaN5 chiaN5-mih8。看著阿娟按呢，我偌驚--咧你敢知？阿i干單埋怨我對阿娟siuN嚴。我呣知按呢做tioh8--無？呣koh，聽著慶堂in阿香按呢我嘛驚....」\n哭哭--咧，氣thau2-thau2--咧，阿瑛tauh8-tauh8仔恢復神智：「你是呣是咧氣我及慶堂相意愛？阿i的好意，我記記在心。伊實在關心--我，驚我食著keN，去互人sut8--去...，我做--的代誌，好bai2我會擔。阿娟將我看做水性揚花的女性，是按怎大家攏boe7曉徛ti7我的立場看待我？Moh你的神chi2仔過日，足艱"}
{"text": "苦--的neh？你死我無beh互你拖累一世人。你真真正正愛--我，就ai3互我快快樂樂過日。慶堂做夥幾--lo7年，我boe7看teng5-taN5。你放心，我答應你等阿娟choaiN7正tng2--來，才來hoat8落阮的代誌。從今起，boe7互慶堂chhap阿娟。查某囝oan-na2你的，你tioh8保庇伊的心性緊ke2變。我實在互舞kah thiam2 kah，阿娟你嘛疼過頭，chit-ma2伊的心神去互魔神仔吸--咧。你boe7使koh teN3恬恬--啊，ah無，我會先倒--落-去....」\n可憐的阿瑛，伊自按呢傳達信息互慶堂。為著gin2仔，in必須將感情冰--起-來。真歹勢，有影真心愛伊，嘛想緊beh ka7煮飯、洗衫。呣koh，tioh8-ai3互in乾家官、gin2仔boe7排斥。慶堂若愛--伊，ng3望同心協力，扭轉親人的反對。這段時間，in tioh8疏遠，阿nai in嘛boe7叫過來鬥saN-kang7--啊...."}
{"text": "14 \n若講會chhek近及khiu2開阿瑛、慶堂兩人的分分合合，阿娟tu2徛關鍵的角色。Che實在真奧妙，阿瑛嘛想無，感情的波動會受gin2仔hiah大的影響，是呣是及咱文化背景有關？規個「厝兜」比內面任何成員卡要緊，tioh8卡珍惜？阿娟自soe3厝台中讀冊，所費愈theh8愈siong，開錢攏boe7惜lioh8，互阿瑛真煩惱。一個讀冊查某gin2仔，一月日tioh8開上萬，實在siuN奢華。Liam5-mi參考冊、liam5-mi CD。呣是學校tioh8繳錢，就是beh及同學辦啥物活動。Pheng7永崧加足gau5開。\n投互日昇聽，日昇講比陳理事in i-su-juh，好足濟--咧-囉：「阿錦一月日無兩萬箍無夠用。」「汰tioh8 hiah濟？」阿瑛呣相信：「是按怎開--的？」「猶呣是有路用無路用藥仔買一大堆。」榮進翁某疼囝，koh迷信補藥，開錢就siong--囉。「咱永崧、阿娟是呣是tioh8補補--咧？」阿瑛chiaN5關心：「進前lian7雞膠，in也呣食。」「呣食mai3勉強，三頓糜飯食會落--去，免驚去過勞。」日昇安慰阿瑛免操心：「你看永崧食飯用碗公，大piah ah8-sai2驚。」阿瑛聽著歹勢：「煞呣知伊嫌te2飯費khi3。SiuN siaN5-seng7--去-啊-啦。」「會食是福，」日昇chiaN5清心：「看伊食，比咱家己卡好食。」阿瑛頓頭表示同感。呣koh，阿娟tiam3台中生活起居，總互人感覺boe7放心。雖然日昇講伊活kioh、khong2交、朋友濟，當然開錢會卡siong，阿瑛干單感覺不安。冊伊讀過頭，彼陣通學，下課tng2來厝--裡鬥腳手。規規矩矩，單單純純。無像阿娟讀冊，也beh kaN5咧chhit-tho5。\n原本講著beh拚大學，後--來講若日間考boe7著，夜間嘛好。愈講愈無志氣，成績嘛愈來愈差。呣知teh讀啥冊，pheng"}
{"text": "7 eng2過仔加真無仝--囉。阿瑛bat去阿娟soe3厝宿舍ka7看mai7--咧。細細間仔，toa3四個人。冊桌仔、眠床kheh做夥。物件tan3一四界，室內衛生bai2，整個環境嘛無好。論真講，呣是讀冊的好所在。同學雖然好嘴，嘛真活潑，阿姨、阿姨叫kah親hou3-hou3，總--是互阿瑛感覺無真實，嘛查boe7出啥物。阿瑛將阿娟gau5開、na2一隻li5馬，互操煩的苦惱及慶堂參詳。「無ti7你身軀邊的關係--啦。」慶堂安慰阿瑛：「阿娟hiah巧、bat事，應該boe7互人拖歹才tioh8。」話雖然按呢講，到代誌倚--來的時陣，慶堂表現出--來的關心及熱誠，互阿瑛深深感受溫暖。\n「厝內若有一個查埔人thaN2 tiau5，心加偌在、加偌安--咧！」阿瑛真感慨，gin2仔大漢，實在需要tioh8老爸的管教。M7-na7老爸的威嚴，tu2著代誌當機立斷，boe7拖拖soa-soa，he做媽媽--的就做boe7到。阿娟惹出一寡代誌，若無慶堂警覺性koan5，beh變kah按怎猶真歹講。台灣ti7 teh變，阿瑛做生理嘛感覺社會、經濟環境攏teh變遷。明棋「廳長」無做--啊，講beh去泰國做鞋仔。「工人愈來愈歹倩，無徙去海外，無才調接單，家庭代工單價bai2，toe3物價boe7著，代工的人嘛少--去-啊。」其實阿瑛的感觸，猶無看著少年gin2仔去khap8著彼一面。像『電動玩具』、卡拉OK、錄影帶、第四台、KTV等聲色娛樂tauh8-tauh8仔興--起-來，連帶無正常的跋kiau2、迷幻藥等，嘛toe3侵入娛樂場所、學校。一寡無知、好奇的少年gin2仔，煞來lop落伊的窟仔！榮進in阿錦就是一個實例。有人teh講，『愛之適足以害之』。是按怎愛一個人，顛倒會去害著伊--呢？榮進翁仔某疼囝，惜囝這件代誌，tu2 e7-tang3印證這句話。台灣人一項生活特色，就是「食藥文化"}
{"text": "」。\n尤其ti7庄腳，生活卡會得過了後。每日受報紙、電視、電台廣告影響，買藥、食藥已經是一種生活方式。勞苦一生，身體敢呣免補補--咧？庄腳自早流行寄藥包仔。Pin7若漏屎、感冒、頭殼thiaN3，時行藥包仔食食--咧，免看醫生。Ti7這款觀念下，一四界都siaN5你買藥仔。出門遊覽車內teh賣，風景區teh賣。出國，講著台灣採購團來--啊，賣藥仔--的隨規大陣合倚--來！連旅社都去互驚--著。呣知藥仔會救--人，嘛會害--人。藥仔有伊的正面作用，嘛有副作用。榮進聽in i-su-juh喝頭殼thiaN3，無精神。講著疼囝，補腦、補精神的藥仔，就買一大堆互食。阿錦tuh-ku冊讀boe7落，真自然嘛家己去chhoe7藥仔。聽同學報--咧就買，不知不覺藥仔煞去食tiau5--咧。可嘆台灣chiaN5濟禁藥，像Ａmphetamine，初初傳入學校，會去kiat--著真濟優秀的gin2仔chai，就受提神、醒腦、治thiaN3的療效瞞騙。呣知安非他命及嗎啡仝款，會治你的病，反倒tng2來嘛會凌治你。Beh tih8你的錢、ai3你的命！利之所在，koh受烏社會滾ka2--一-下，學校、少年gin2仔的出入場所，就流行--起-來-囉。\n安非他命傷害身心的資訊，ti7媒體tauh8-tauh8仔傳播--出-來的時，阿錦已經食tiau5--去-啊。到chhun無三個外月就beh大專聯考，阿錦冊煞無才調讀--落-去。緊張、睏boe7去，若睏--去koh na2 teh摔大眠--咧，愈睏愈thiam2。面色蒼白，瘦到na2一支竹篙--咧，175公分的身koan5，才49公斤重nia5。上可憐是榮進翁某，覺察--著in阿錦食安非他命，煞變kah六神無主。呣知送醫醫治，是幫助gin2仔的上好辦法。顛倒掩蓋--起-來，驚人知影，歹名歹聲。想等聯考了，才想辦法看mai7。汰知安非他命愈食愈重，侵害咱"}
{"text": "人精神、肉體愈嚴重、愈歹戒斷。榮進翁某一下thi5-thu5，阿錦一條命，險險仔去互買收--去！所以講「愛」，ai3得法，疼囝tioh8-ai3疼有tih仔內，ah無，是會去誤著gin2仔。阿錦suh安的代誌，榮進kham3 kah真an5，連in換帖日昇都呣知。\n一九八六年開學無偌久的一個禮拜日，阿瑛暗時kam2仔店kheng5 siau3的時，發覺一千箍減兩張。伊會記得收三張，查問阿nai收兩張，秀津收一張無呣tioh8。Koh問ta家官攏無ni，是啥人theh8--的？敢會外賊？若外賊汰無總theh8？Ah抑是阿nai？都做夥hiah濟年--啊....？阿瑛滿腹疑雲，想前想後想boe7通。自按呢了，對金錢siau3目加真小心。Ti7菜架仔khang-khoe3收煞，晝後接手kam2仔店，錢就先kheng5--一-遍。規條--的收--起-來，lan5-san--的算好，知留偌濟。按呢做，ti7 lang3禮拜日，發覺減千外箍時，隨查隨chang2--著，原來是in阿娟theh8--的！「Theh8錢按怎免講！」阿瑛氣in查某囝，變kah hiah隨便。啥知阿娟見笑反受氣：「都無夠請同學in食牛排--咧，....做陣看電影、宵夜敢免開錢？」「Ah tioh8-ai3偌濟才開有夠？」阿瑛真反感：「Gin2仔人呣好好讀冊，干單想beh開錢，你知你錢開偌siong--無？」「開偌siong？」阿娟做賊仔卡猛過人：「阮同學一擺ni tioh8五、六千，像你oh！...」\n話koh na2像對鼻孔chheng3--出-來，阿瑛實在boe7堪得氣：「一月日theh8著規萬箍，猶喝無夠！」規腹火強beh toh8--起-來：「無--啊，你是teh讀冊抑是teh chhit-tho5？」「讀、讀、讀，一日到暗讀冊，敢免『輕鬆、輕鬆』？」阿娟煞比in媽媽卡大聲：「像阿錦按呢，逐暗讀到翻點，"}
{"text": "喝頭殼thiaN3才甘願是--無？」阿錦成績比in永崧卡好是事實，為著按呢，阿瑛真後悔無互去讀台中。呣koh，看著阿錦冊讀到瘦pi-pa，嘛是呣值。Chit-ma2聽阿娟按呢講，一時煞呣知beh按怎應。又koh氣伊gau5辯：「想媽媽細漢時，暗時讀冊日時tioh8顧店，哪有thang像你chit-ma2按呢？」「Ah無，規氣阮mai3讀，tng2來顧店呣就好--啊？」Ti7阿瑛是感慨in阿娟身在福中呣知福，干單會曉使性地，忍boe7-tiau5聲喉大--起-來：「自你讀到高二，厝內khang-khoe3做偌濟你嘛知。猶koh teh及媽媽sai7-thai2，呣知好命！Ah若beh像阿nai in按呢...」「免講--啊-啦，煞呣知別人的查某囝卡好。」阿娟koh teh使嬌性：「做你去疼--in惜--in好--啦。」「你咧講啥？媽媽講按呢敢呣tioh8？」「Khap8著就掠阿nai in來比，阮敢hiah顧你怨！」阿娟性地koh chiaN5熱：「規氣阮來學in顧店，按呢你有歡喜--無？」「Mai3 gin2仔想--啊-啦，」看阿娟刺gia5-gia5的個性強強beh koh發--起-來。\n總--是真知家己查某囝倔強的個性，伊強忍tiau5，聲盡量放落軟：「Gin2仔人冊讀互好卡要緊，」話一下khoaN-khoaN仔講，口氣toe3 tauh8-tauh8仔chhe7--落-來，猶是離boe7開說教：「該當ai3用的錢，媽媽一定theh8互你，boe7使家己烏白ni。無，ioh是phang3見--咧.... 你講lin2同學，啥人一擺ni tioh8五、六千，是按怎開--的？」「明珠--啊，bat來咱兜講著話kiat8-kiat8叫彼個明珠--啊。In爸爸、媽媽偌疼--咧，不時theh8錢叫伊請阮食『大餐』--呢。」一下聽按呢講，阿瑛koh唸--落嘛加講--的-啊。一場ph"}
{"text": "3\n「你無影愛阿爸，你攏騙--的！」阿瑛永遠會記--得，in永崧細漢時ka7大聲嚷：「全hau-siau5--啦 ！」彼陣永崧讀國中，十外歲gin2仔，bat一個啥？愛有血有肉、活phut-phut的人，及愛刻骨銘心、死去的靈魂，差別ti7叨伊敢知？呣koh，oan-na2 in永崧點醒，互伊koh再切切實實面對in紳添。隔陰陽、生離死別做一擺對話。若mai3彼chan5車禍，硬ka7 in拆--開..... 今仔日嘛無遮的代誌。\n講--起-來攏是命--啦 。阿瑛實在珍惜及in紳添的日子，無奈好景不常。二十外年前，紳添五專畢業，日昇教伊學做生理，專走外口。呣是店仔頭放貨，就是辦桌chhoan5貨、送貨。兩人早暗做夥，紳添kan-na7會曉條直仔講：「阿瑛，in講咱牽手，我就ai3坐金kau椅呢。」原來兩人平濟歲，一個年頭，一個年尾生。阿瑛足足早十個月，分--來的時兩人互相叫名叫慣si3，除了厝邊隔壁及親堂仔，也無人知。呣知是紳添卡慢出世，阿瑛嫌伊gin2仔性，無tek無定，做生理嘛卡chiN2--淡-薄-a。「Ai3 thoa--a7，」日昇叫阿瑛tioh8 ka7教：「無磨boe7 giam2-nge7--啦 。」隨兩人感情進展，日昇內內外外的生理tauh8-tauh8仔放互in。「這個柴頭尪仔，」雖然阿瑛真知日昇beh ka7收做新婦，呣koh，阿添戇戇boe7曉表達愛意。無嘴無sui2，互阿瑛都會氣，敢有影家己無得人緣？Boe7得人愛？\n阿瑛是過慮--了，日日做夥，阿添做著khang-khoe3 koh tioh8不時互阿瑛喝東喝西，kan-na7看阿瑛hiah me2-chheN2，阿添敬就卡濟過愛--囉。Koh ti7六十年代，庄腳gin2仔保守，卡ham-ban7表達感情。若mai3烏狗陳不時teh o-lo2，阿瑛呣知家己偌得人緣。若mai3烏狗陳纏前toe3"}
{"text": "後，阿添boe7 chhia倒醋桶洩真情！「這款的肌骨，做『模特兒』上好。」烏狗陳上gau5講好聽話。有影阿瑛瘦抽，pheng7 in母--a加足koan5大，雖然下hoai5尖尖，嘴phoe2比in母--a猶卡phong3皮--咧。仝款嘴仔細細，呣koh無重疊齒。上seng5猶是目神活。「目尾會講話--ou5！」連日昇都o-lo2烏狗陳一下手就掠出阿瑛上迷人的所在。差就差紳添na2啞kau2，也boe7曉學。像阿瑛做頭毛，「今仔日花na2 teh吐新蕊--ou5，」烏狗會nai兩句：「加偌嬌偌sui2--咧！」Ah若鼻著花粉味，「Oa5！芳kong3-kong3，」喝kah大細聲：「今仔日飽koh醉--a，免食--囉。」紳添chhai7 ti7邊--a，醋桶直直gia5，氣koh無te3 thau2，kian-kian仔變無lian2。\n阿瑛二十二歲彼年冬尾，烏狗陳in姊夫利用做年尾戲請客戶。紳添講無ai3去，「你呣去同業會按怎講？無及人交陪beh哪做有生理？」日昇講著紳添的心肝窟仔：「大漢tioh8娶--a，咱這扮--的，及人比pheng7敢會輸--人！」其實紳添各方面攏boe7輸人，精差無烏狗彼支嘴nia5。伊真知in老爸teh ka7 chaN2-khui3，呣koh，就是無法度像烏狗陳按呢啥物話都thih8，koh講kah互阿瑛會嘴笑目笑。及阿瑛na2 chah8一重膜仔，互紳添chiaN5苦惱。呣知ai3按怎突破，來khap8著阿瑛的心、得著伊的意愛。\n歸尾，紳添駛suh-pah-luh，載日昇及阿瑛去互烏狗陳in姊夫請。桌開十外te3。日昇隨互人請入大廳，阿瑛嘛互阿梅khiu2去查某桌。「Tang時beh結婚？」阿瑛笑--咧笑--咧無應--伊。「阿瑛，我汰聽講你無ai3嫁--伊-咧，」阿梅越頭看紳添：「Bai2 bai2仔馬嘛有一步取，古意就好--啦 。」阿瑛"}
{"text": "輕聲講：「Kan-na7一ki嘴含一個舌，攏無外緣，做呣chiaN5生理呢。」「敢是beh代理維他露的經銷權--a？」阿梅真欣羨：「客戶拍拍--咧，放互lin2阿添伊就做boe7 li7--囉。」「猶teh交涉--咧，呣知theh8會著--無？」Teh講的時，阿瑛看烏狗陳倚去紳添彼te3桌敬酒。規桌喝東喝西，聽boe7清楚。Ti7這款的場面伊有卡耽心紳添，知影嘴動boe7贏--人，會互人灌酒。烏狗陳chang2著機會一定會ka7 sah洗、修理--一-下。目chiu偷lioh--咧，有影chai幾lo7杯。伊koh boe7 lim，包慘--的。無偌久，烏狗陳一手酒矸、一手ni杯仔行倚--來。「我敬大家...」「Boe7使--得，」阿梅隨na5-chah8：「Tioh8隨個仔來。」「按呢我敬阿瑛，」烏狗陳一下手規杯bih-luh倒落喉：「阿瑛你隨意就好。」「我--咧？」阿梅酒杯捧--咧：「你乾我隨意--啦 。」「KhoaN-khoaN仔是，阿梅a。」烏狗陳chhoe7縫seh落來坐：「Tu2才ti7 hia及in拚幾lo7杯，嘛tioh8互我食菜--咧。」烏狗陳菜那挾，嘴那oe7：「呣是teh pun5雞kui，阿添免三杯就ka7 khoan2--起-來-a。」講著chiaN5臭iang7：「阿添beh及我拚--oh？早--咧！等過年仔過...」烏狗陳siong3對阿瑛，話中有話：「我無beh讓手--囉，憑手腕做生理，憑本等娶家後，彼陣lin2 ai3叫我香菇陳，等我娶某了....」「你呣thang siau3想人阿瑛，人in...」「In按怎？」Boe7講煞就互烏狗陳chaN2掉：「人阿瑛猶未互人號--去-咧，tioh8--無？我本錢chhoan5好，埔里貨源、下手客門嘛kat好勢，干單差hoaN7-siau3 nia5。阿瑛--啊，你tioh8互我機會，咱同齊來拍拚--"}
{"text": "啦-hohN。」「講酒話--a。」Tng chiah濟人面頭前，無議誤烏狗陳講話hiah白，平時猶算開朗的阿瑛，面煞紅--起-來。上氣是呣知ai3按怎應才好，規氣徙離食桌。\n小khoa2透一下氣，忍boe7 tiau5阿瑛koh氣in彼個柴頭尪仔，紳添汰boe7曉tng人面前講這款話--咧？Ah無，兩人做夥講細聲話嘛好。看對紳添彼te3桌，無看見伊ti7 hia。問--人，「去掠兔仔--啦 ！」一四界chhoe7-chhoe7--咧，攏無看見影。Tang時仔早kiu ti7 suh-pah-luh貨台內teh睏。雖然喝拳喊lim chiaN5鬧熱，街仔面燈火嘛光iaN3-iaN3，阿瑛煞有無khim5無khip8的空虛感。目chiu前的紳添，條直koh古意，boe7 oe7山oe7水。Aih，就是boe7曉開嘴--啦 。\n「阿添--a，阿瑛--a。」雄雄聽著人teh叫，阿瑛si7緊走倚。「阿添--咧？Lin2阿爸na2像破病的款ou5...」聽著按呢，阿瑛chong5入大廳。看日昇大粒汗細粒汗，面色liam5-mi青、liam5-mi白，足艱苦的款。「緊載來看醫生！」隨有查埔人鬥moh上車頂。阿瑛無khoa3叫阿添，車駛--咧，就long7到病院掛急診。阿添醒是醒--來，猶是阿瑛卡giam2-nge7。Chong5前chong5後，急診室醫生症頭看濟--a：「佳哉早送--來，心臟血油that tiau5--咧，tioh8緊拍通....」一下聽未脫危險，tioh8 toa3加護病房觀察。阿瑛呣敢離開，叫紳添tng2去講互阿i知，伊beh tiam3病院。「嘛好，」阿添外衫褪互阿瑛thah8：「我tng2--去隨來。」\n加護病房日光燈照kah na2日時頭--咧，床頭tau3 ke-si，床頂滴大筒。阿瑛對口--a探幾lo7遍。到下半暝，實在太thiam2--咧，坐--咧煞睏去"}
{"text": "。陷眠時仔陷眠時，突然間醒--來。「阿爸--咧？」「睏kah真落眠，我chhoa7你來車底睏。」「Ah有要緊--無？」「有in teh顧，無要緊--啦 。」阿瑛boe7記得按怎去車底睏--的。規暝chhia來chhia去，看著日昇一直流chhin3汗，面色青sun2-sun2，喝胸kham2仔thiaN3... Chhiak一下醒--起-來，日頭已經出--來-啊：「我汰聽阿爸規暝haiN-haiN叫...」Peh起腳拖阿添就beh long7去病房，才發覺無穿外衫....\n秀津已經央日昇的換帖大陳榮進載來ti7病院。日昇na2像真虛的款，連beh peng2身都無氣力，講著話phaN3聲phaN3聲。秀津感心阿瑛：「佳哉緊車--來，赴救--著，無就危險--囉。」「彼陣阿爸面色青sun2-sun2，艱苦kah haiN-haiN叫，汗一直拚，活beh驚人...」阿瑛ka7秀津攬--咧，真情流露：「阿爸若去...，啊，阿i--啊，阮甘願折歲壽互阿爸相添--啦 ！」「阿彌陀佛，你的孝心，伊有福氣食百歲--啊-啦。」khia7 ti7邊--仔的紳添恬chut-chut，真感動的款。\n出院彼工，紳添載阿瑛歡歡喜喜去辦手續。車駛出大路，兩peng5田園呣是種菜就是ia7菜籽。油菜花開kah黃gim3-gim3 koh足大片，据在冬風teh sian3。阿瑛呣信，「按怎講查某gin2仔菜籽命？呣是kheh油就是au土做pun3，攏做in該做--的-啊。」Tng teh欣賞油菜花坪。「阿阿...阿瑛--啊...」「啥--啦，...kan-na7阿規晡也呣講--落-去。」阿瑛才teh奇怪，越頭看紳添規面紅ki3-ki3，車停ti7溪溝汴頭邊，chhun手ka7 khiu2--咧，「阿...阿瑛...你...你嫁--我-啦 好--m7...？」Ti7這個時陣、這款的所在，阿瑛無議誤紳添會ka7"}
{"text": "求婚，「正港是柴頭尪仔，一屑屑仔氣氛都無！」阿瑛規身軀燒燙燙，耳孔根聽車聲hu-u2一下hu-u2一下過--去，車內土沙粉仔phong7-phong7 eng--入-來。伊規個人phak tiam3紳添身軀身，beh一世人結做夥--啦 。"}
{"text": "18 \n一下gin2仔攏無ti7--咧，寂寞煞變阿瑛生活的一部份。阿瑛真想歇睏日仔koh叫阿nai鬥腳手，上無嘛摸摸看看--咧。呣koh明年阿nai beh考高中--啊，tioh8互加減讀一下冊。「阮beh考護士--neh，」問伊是按怎beh做護士，「實習就有錢thang領--neh。」完全是散hiong人兜、歹命囝的口氣，互阿瑛聽著心酸koh心thiaN3：「考tiau5阿姨買新衫互你穿。」自細漢兩姊妹衫仔褲攏khioh阿娟的。阿nai tioh8 koh khioh彩玉穿--過-的，thui3到伊穿，衫加真chau--囉。\n慶堂一月日趁偌濟伊上知，雜工月給、兼做soaN3工、種菜，一月日三萬箍秤boe7起。若干單飼兩個gin2仔，猶boe7 hat--咧，三不五時tioh8寄tng2去互老父及丈人爸，褲袋仔不時都kheng5 kah ta-ta。真罕得看著查埔人互厝內擔頭teh kah強beh am2扁ko去，想想--咧，實在悲哀... 阿瑛beh鬥腳手，只有互種菜，趁一下工錢仔nia5。Chit-ma2 koh tioh8-ai3按怎互in ta家官，肯接受in的姻緣來頭thiaN3....\n其實互阿瑛頭thiaN3的代誌，目chiu前就有一件，鞋仔廠beh關廠--啊。「工人倩無是一回事。」張廠長講著經營的困境，話屎就濟：「單價提boe7-koan5，成本一直phong3漲。尤其員工自主性那koan5，逐項都beh照勞基法來。Khap8著就抗爭，互頭家人心頭tam2-tam2。Theh8加班來講，進前趕出口，看貨櫃車--來-啊，所有員工上下一心拚透暝、hut天光。到裝好落櫃，隨個仔隨個na2破大病--咧，東倒西歪phiang7倒在地。啥物加班費？大家猶呣是大麵羹、鹹糜仔食kah suh-suh叫。以廠為家，無順利出口，錢beh叨來？加班費意思、意思，也無咧計較。哪有像"}
{"text": "這陣，薪勞khap8著就beh爭權益。\n呣是kheng5分頭家khok8，剝削工人，無就keng-the2頭家無量。原本大家穿仝領衫仔褲，歸尾煞講頭家thah8西裝，薪勞穿khang-khoe3衫。心肝去互走兩peng5，工廠na2咧工廠--咧。愛講笑的張廠長，免不了自我消遣：「In講我屬薪勞頭、頭家尾，我聽in的話，頂身khang-khoe3衫，腳long西裝褲，tu2好做石磨仔心。」張廠長講頭家尾，阿瑛會瞭解。股株一屑仔，排無seN-siuN3，參予決策，權限有限。「股東會決定--落-來，關廠！生財設備徙廈門，所有員工徙去仝公司、加工區廠上班。若boe7方便，資遣！」「Ah廠長你--咧？」阿瑛chiaN5關心。「Ai3做空中飛人--啊。所有幹部，攏ai3有兩頭輪調的心理準備。」張廠長對日後khang-khoe3的挑戰，流出無可奈何的肅穆神情：「以後台灣接單，廈門出貨。台灣干單做趕緊、複雜的細張訂單nia5--啦 。」\n鞋仔工場若關，對小小的庄腳影響真大，靠伊食穿--的猶boe7少--呢。Mai3講交皮仔、帶仔、製鞋五金、代工hia--的，連阿瑛交伙食料--的都起恐慌。自明棋去泰國，加工愈來愈bai2。Koh互菜車庄頭庄尾巡一lian3，菜架仔業績直直降--落-來。Chit-ma2無交伙食料，對阿瑛來講，減趁nia5。對阿典in翁某就真boe7-ho5囉，趁boe7過工，卡輸去食頭路。大家參詳koh參詳，阿瑛單獨thaN2--起-來嘛無氣力，肉砧就ai3專門一個人hoat8落。歸尾阿典翁某theh8起來做。合夥結束，siau3目算清，菜架仔soe3阿典翁某經營。阿瑛規心顧kam2仔店，秀津就加足清閒--囉。\nChe是一九八八年熱--人的代誌。阿nai已經考tiau5護校，阿瑛ka7秀津講beh chhoa7彩玉姊妹，去台中hak兩領仔衫。看in ta家的眼神，na2像te"}
{"text": "h問，「Ah慶堂有toe3--去-無？」阿瑛刁意故teN3-chheN，留互伊去ioh。自阿娟起番仔面彼擺，秀津順續說教，ma2孫仔na2有心、na2無意，句句都chhak8阿瑛的心肝。十歲分--來，秀津惜伊na2命，阿瑛嘛toe3紳添叫「阿i」。就是嫁了，仝款按呢叫。秀津對伊來講雖然有兩種身份，ti7阿瑛心目中，永遠是伊尊重的「阿i」。日昇kam2仔店做會在、會起色、長大，oan-na2秀津太giam2-nge7、太khiang3腳--咧。戰後，大家無thang食，物資波動kah足厲害。秀津籠仔擔--咧，庄腳四界去採買。Chhek仔、土豆、番薯、雞仔鴨仔... 攏是一間一間去問，一擔一擔買--入-來，才有thang互日昇擔去賣.... 辛辛苦苦的流汗錢，tauh8-tauh8仔粒積，kam2仔店才略略仔有一下基礎。生理歹做、錢oh趁，阿瑛是真瞭解。是講今仔日汰有chhun--一-te3-啊，就嫌人散、看人無。阿i未曾未話先講套頭，挖窟仔ka7 lop--咧，互伊boe7振boe7動，boe7伸腳出手--li2。敢會看出慶堂無好的一面？...想想--咧無可能，若chang2著破拍，早to7加油加醋iah-iah--出-來....\nAih，阿i嘛太boe7曉替人設想--啦 。阿瑛車駛--咧，四個人來到台中。車停ti7公園邊停車場，用行--e5到遠東百貨。兩姊妹偌歡喜--咧，ti7少女館，遮摸摸hia看看，逐領衫都sui2，逐su都合意。阿瑛一人ka7買兩su，koh私底下叫店員，掠in的寸尺，一人theh8半打的內衫仔褲。尤其彩玉高三--啊，身裁tng teh變化，m7-na7 ai3合su，koh tioh8 boe7去礙著發育。無老母仔囝，只有ti7查某gin2仔伴內底，得著資訊，真為難in--囉。本chiaN5阿瑛合意一領休閒服，beh買互慶堂。慶堂無ai3穿hiah好"}
{"text": "--的，阿瑛也無ai3 chhek伊的意，隨在伊店口--啊，phiaN規大堆hia揀一領，看boe7過心，阿瑛koh加ka7 hiahN一領。中晝頓看gin2仔，公家這項食一嘴，彼項叫一屑仔，連食幾lo7款。阿瑛無啥食，嘛toe3 in飽--起-來。阿nai要求看電影：「阮連續beh看兩齣oh。」庄腳gin2仔就是庄腳gin2仔。「罕得ti7時出--來，」阿瑛看伊hiah saiN5-nai氣，hiah呢盼望，ka7慶堂講：「互in chhit-tho5卡歡喜--咧-啦。」自按呢少年--的行少年的路，老--的行老--的。\n約定時間tiam3停車場等侯。阿瑛chiaN5濟話beh及慶堂講，一時煞呣知對叨講起。公園人濟，面前攏彼lo7雙雙對對--的。大概受氣氛感染，阿瑛kheh倚，手chhun去互牽。伊bat teh想，chhim2熟sai7時，慶堂若使彼款chhi5哥氣，伊一定boe7 chhap--伊。顛倒伊狼狽、落魄款，吸引阿瑛的注目。有tang時仔，阿瑛感覺慶堂真無查埔人款。以趁錢來講，chiN-khoeh人國校仔畢業，趁錢趁kah燒loah-loah。Che可能及本性有關，無嘴sui2、boe7 nng3鑽。Kiu-kiu-lun-lun，準機會來，嘛隨互soan--去。Koh互阿香piN3--一-下，英雄好漢栽落柴米油鹽，liam5-mi舞序大、liam5-mi chong5序細，干單三頓都會互jiau3 kah歪腰--去！「公司彰化起遮的販厝，預定明年beh結束。人員無調tng2去台北，tioh8徙去別ui7工地。」真無簡單慶堂先開口：「Chit-ma2工事全外包，免用啥人，公司嘛鼓勵人退休.... 我想beh提早來辦退休。」阿瑛想beh問退休了創啥，猶是忍--咧聽伊講。「In ka7我算了，連勞保，總--啊共--啊，大概領有百八萬。」阿i看人無的代誌，真傷著慶堂"}
{"text": "的自尊心。為著按呢，阿瑛一再保證，beh及伊同甘共苦，只求ai3互伊時間... 百八萬對慶堂來講，等於全部財產。一世人拚到taN的代價。\n阿瑛心內感歎，煞感覺凄涼...「我想講阮老父、丈人hia一人theh8十萬互in，阿爸胃病藥仔錢嘛真siong，chhun--的留tiam3身邊....」阿瑛深深感受阿i的厲害。用話套--咧，明示你若beh嫁，是嫁這款身價的人。心內一腹火，愈想愈氣，氣kah in2-toh8、hiaN5-me2伊的鬥志：「Beh做免驚無thang食，咱若會做，就是最大的幸福。」Kah ah8魚及蝦boe7-tang3兼得，及慶堂做夥是chiah呢仔快樂！何必浸tiam3 kam2仔店，等生kou1臭phu2！伊才四十三歲nia5，汰tioh8家己關tiam3房間仔底teh gong7神、gong7神？伊愛聽著聲、看著人影。有人teh關心、體貼伊。關心伊的寒熱，是按怎會面憂面結？體貼伊糜飯汰食boe7落？暗時仔哪會chhia來chhia去睏boe7--去？問這氣仔汰攏無聽著笑聲...？\n啊，阿瑛的喜怒哀樂，是偌ng3望慶堂來及伊分享、分憂。Ai3拚才會贏，若無theh8出行動，勇敢去爭取，難捨能捨... 快樂、幸福、ng3望的日子，boe7家己chhoe7倚--來-啦。「我e7-tang3 koh食頭路，」慶堂的話飛對阿瑛耳孔根來：「粗重我猶有法--li-咧。」「我無ai3互你做粗重--的，」阿瑛聽著chiaN5呣甘：「輕kho2就好，輕可就好。」呣知去互想著啥，變kah感慨萬千，na2像teh自言自語：「其實阿花講了上tioh8，chit-ma2的人，食，呣是問題，上要緊是食著會爽boe7、khi2-mou的問題。」原來阿花有歲、有卡無法--得-啊，in阿章叫伊mai3做，beh chhoa7 tng2去toa3做夥。呣koh，伊及in新婦boe7合，i"}
{"text": "n新婦koh呣bat來好嘴。「也呣是咧無tang3食，食一頓飯tioh8看伊的苦瓜面，何mih苦--咧！」\n阿花khiau5-khi性，庄--裡也呣是無人知，是講一家人一家代，都無咧食飽siuN閒，人beh chhap-chhap你--咧。其實阿瑛beh講--的，今仔日咱人追求的目標，「食」已經呣是問題，應該有更加深的意義ti7--咧。Che意義的具象是啥物？大概呣是陰沉、寂寞、空虛、依賴人的生活，應該鮮豔、開朗、充實、自信滿滿teh享受人生才tioh8。「我的心，你應該會知。」阿瑛手指ka7挾an5。「你嘛知我的心。」慶堂反挾an5倒--過-來：「你liam5-mi燒liam5-mi冷，我ai3 koh theng3候偌久？」「Boe7久--啊-啦，」阿瑛感覺真抱歉：「我想徹--啊，咱的代誌，咱來拍算就好。」「是--啊，也無it著lin2兜的湯及粒，阿i是beh按怎ka7咱擋。」慶堂內心猶是boe7平衡：「好額做伊teh好額，咱也無...」「Mai3講好--無，」阿瑛ka7拍斷鼓柄：「你敢boe7等--li-啊？」兩人煞自按呢恬--去。猶是阿瑛發覺氣氛互拍歹：「行kah規身軀汗--啊，」輕聲徵求慶堂的意見：「Chhoe7一ui7仔來歇睏好--m7？....時間猶早--咧neh。」「我就是驚去敗著你的名聲，害著你的名節... 無，汰呣好--咧。」「我敢無ai3名正言順，aih，....你卡忍耐--咧-啦。」"}
{"text": "20 \n「Ka7你算了，除除扣扣，實theh8一千萬走boe7--去。」玉美回阿瑛的消息：「牽kau仔，才chhim2放--出-去nia5，就有人出價。若mai3急，猶有人thah8--咧。」玉美強調：「Chit-ma2賣手tng強，你彼塊田真燒loh8--咧。」「Tauh8-tauh8仔來，無咧趕。」阿瑛心頭就是不安。就將彼暗頭尾，講互玉美聽。「你已經chang2著結頭--啊，是按怎lin2阿爸講互你的田契摑一下？你想看mai7--咧。」「In口口聲聲用呣甘將代誌han5--咧...」「是--啊，無彩你hiah巧，真真是當局者迷。無想lin2阿i是按怎一再嫌慶堂散，無ai3你嫁？問題攏出ti7這塊田，你敢看boe7--出-來？彼陣in買田過互你，kin-siok8龜頭龜內肉，肥水無流外人田，koh鼓勵你拍拚做生理。汰有料著紳添會過身--去？」玉美--啊將in親情、恩情等感情攏拆拆掉，單留錢情，互阿瑛聽著足呣好。\n「十外年前，假使你再嫁彼個百貨頭家，lin2阿i會將這塊田送互你做嫁妝--無...？He真拚--咧-啦heh！Lin2阿i啥款人你也呣是呣知。一個錢拍二四結，siau2入無siau2出，出名的錢kng3。彼陣若嫁，kin-siok8查埔彼peng5送樓仔厝--啊，伊敢boe7叫你將田留互gin2仔？呣chiah講伊chun5--你、無擋--你。Chit-ma2你將田契送還，正正對中kiat--著in心頭。心內呣願你kah田--去，嘛歹勢收tng2--來。收--咧，tu2互你料--著，還田放人。Koh互庄--裡的人keng-the2，對chhiaN5孫大漢的新婦siuN khok-heng5。無法度的度，只有先han5--咧-啦。」玉美--啊一項一項拆互阿瑛聽，互阿瑛愈聽愈悲哀。Toa3仝厝瓦，像按呢鬥心機，na3有seng5厝兜--咧？話講倒tng2--來，阿瑛伊"}
{"text": "猶呣是費盡心機，beh掙脫in乾家官，飛去慶堂hia。\n「你猶是照計劃行，保證你順序順序，達著目tek--啦 。」玉美chiaN5樂觀ka7鼓勵。賣田是公開進行，隨傳到in乾家官hia。實在khiang3，刁工teN3生，對這件代誌不聞不問，na2像無發生仝款。按呢也好，阿瑛價siau3開koan5-koan5，踏真an5、真硬。牽交仔beh at價，tioh8買手thah8十萬，伊才意思意思減兩、三萬。牽交仔chhoh kah：「是真beh賣抑假beh賣？汰有彼lo7死豬仔價--的。」「Hio5，中人hiah好做，叫買手加thah8--一-下-啦 。」阿瑛老神在在，互買主chiaN5 chhoh。尤其牽kau仔看一塊肉吊面前，kian-kian仔kheh boe7著，才見識著阿瑛的厲害。其實阿瑛敢踏hiah硬，看出市草倚賣方，尚且猶會koh起--咧，免驚無買主。Koh一項，央林主任台北chhoe7厝。聽來聽去煞呣知ai3買啥款，才知買厝tioh8學問。Kah-ah8厝beh買互gin2仔，雖然阿瑛主導，猶是tioh8互gin2仔全程參與。Ti7十月專工去台北，交代永崧及阿娟好好看厝。「以一千萬kha-tau仔買兩間公寓，一人一間，上好倚做夥，好好照顧。」阿瑛分析伊按呢做的原因，田園經濟效益比台北hak厝差真濟。Koh兩兄妹ti7台北定居的機會真大，「Beh做台北人oh？」林主任講--的：「Soe3厝khia7是真艱苦--neh。」厝買會保值，準無家己toa3，soe3--人嘛比作穡卡會ho5。\n阿瑛掩kham3處理田園，等厝買了beh再嫁的消息。並一再交代：「買厝的代誌，暫且mai3互阿公、阿ma2知。老歲仔人對土地的感情及咱無仝。等厝買了，互in來看、來toa3，in就歡喜--啦 。」「In敢呣知你teh賣田？」阿娟隨問：「Na2會boe7擋？」「這件代誌互媽媽un5-"}
{"text": "un5仔處理，相信in聽著賣田hak厝，koh互阿孫，一定歡喜--的-啦。」實在阿瑛無積極進行，oan-na2 teh等乾家官的反應：「Lin2先去瞭解販厝市草，等in答應，價siau3會合，我隨連絡lin2。」日昇、秀津對阿瑛賣田，一直置之度外。連牽交仔看阿瑛踏hiah硬，越過來chhoe7日昇。日昇推kah離離：「田是伊的，lin2 tioh8 chhoe7伊。」秀津嘛講kah sng gim3-gim3：「阮新婦的財產，啥敢主意？Lin2 chhoe7呣tioh8人--啊-啦。」\n話傳到阿瑛hia，無形中造成真大的壓力。「你先冷靜--一-下，慶堂阮會斟酌看mai7。」Che是彼暗in乾官最後一句話：「等lin2阿i氣卡chhe7落--去，chiah koh參詳--啦 。」「阿i氣敢猶未chhe7--落？猶teh受氣？凡勢連阿爸都氣參？Ah無...」想著按呢，心na2刀割。自細漢，阿瑛呣bat反背序大，惹kah像這陣按呢攏呣chhap--伊！「我是呣是做呣tioh8--啦 ？」伊一再問家己：「我按呢做敢呣tioh8？無，汰攏恬恬呣chhap--咧？」阿瑛實在真苦惱、感傷.... 想起細漢，看著「阿伯」來的時，眠床腳就有番薯，米甕嘛有米--啊。聽著「阿瑛，來去食khok仔te。」嘴瀾就強beh津--落-來。會記得第一擺食khok仔te，日昇hoan咐mai3切。兩phiat捧到面前，阿瑛看khok仔te he7倒peng2，腳倉挖一khang，入豆油及ko-ko的甜醬。\n伊嘴瀾連吞兩、三嘴，箸挾--咧嘴隨倚--去...「Aih、aih、aih...，燒--啦 ！」日昇喝聲jiok boe7著阿瑛大嘴sop8，khok仔te tiam3嘴空khok8-khok8-soan，燙著目屎都lian3--落-來。日昇嘴空對嘴空一直pun5風：「Gong7 gin2仔，燒hut-hu"}
{"text": "t就kiat--落，會燙--死-oh。」日昇也笑也惜，原來食khok仔te tioh8學問，ai3 sim5--半-分-鐘-仔，等豆油、甜、hiam醬，ti7 khok仔te內底行互透，才tu2好燒，tu2好食。Toe3日昇tng2--來，煮飯、洗衫、顧店、piaN3厝內，逐項khang-khoe3都做。遮--的khang-khoe3阿瑛自細漢做慣si3，假na2生活的一部份。看ti7大人眼內，是疼tiuh-tiuh koh惜命命。日昇tioh8拚外，四界奔波販賣。\n秀津雖然顧內，不時kaN5紳添，庄頭庄尾收貨，互日昇有物thang賣。三人外口走chong5，kam2仔店經常放互阿瑛。Tioh8顧店口應付人客，也beh piaN3厝內雜tih。對呣bat半項到萬事通，小小年紀養成意志堅強、骨力拍拚、克服困境的生理kha-siau3，四人共同keng7出這片產業。可惜上天怨妒，紳添早過身，放伊孤單未亡人...「啊！“未亡人”，“未亡人”！阿瑛lin2阿添kah ah8死--去，na2呣toe3去死--咧？Kah ah8該死未死？Ah8-sai2 ai-ai-chap8-chap8，死好--啦 ！」Koh想倒tng2--來，「呣tioh8，呣tioh8！」阿瑛心內喊喝：「世間敢有分主、從，大、細，捨施及收受的差別？一枝草一點露，露水chiau5-un5。按呢，人汰有koan5低gam2？每個人應該有公平生存及生活的空間。這個時空，應該互獨立、自主自信、呣受束縛、肯衝肯拚的人，e7-tang3 tng2-seh8、發揮的機會。Ti7人際網路chhoe7著平衡的立足點，踏出開闊的路--出-來...」\n阿瑛真怨歎，「阿i oan-na2查某人，平平查某人，na2 boe7替阮設想--咧....」賣田煞自按呢拖--咧。呣koh，新puh兩chan5代誌互阿瑛心煩。一項是阿花收擔--啊，"}
{"text": "阿章及in新婦苦求tng2去toa3做夥。厝空--出-來，in阿i嘛加足無伴。另外一項，阿典菜架仔無ai3做--啊，想過年仔過，彰化chhoe7厝賣自助餐。厝仝款無人soe3--啊。阿花搬徙，影響上大猶是秀津，房頭內同似仔in兩人上好、上有話講。阿瑛雖然氣阿花gau5搬話，呣koh，看秀津一下無伴，不時gam7-khuh-gam7-khuh，煞替伊可憐。日昇自紳添過身，kam2仔店放互阿瑛，連開菜架仔，仝款放互乾家新婦。家己一人茶友、農友、山友、釣友、道友...，相招--咧四界去。秀津一下講--伊，就應講伊猶teh作穡--咧，也無咧chhit-tho5。其實田園khang-khoe3攏倩人。是講日昇心臟血油塞了後，秀津驚--著，呣敢siuN互做，就隨在伊溜溜去--啦 。Ah若菜架仔收--起-來，阿瑛想，che代誌大--囉。\n阿典菜架仔呣做beh改途，阿瑛瞭解。做boe7過工，趁無夠工錢，koh chim3--落-去嘛無前途。呣koh，今仔日kam2仔店會存在，加減靠菜架仔thaN2--咧。菜架仔若收，無鬥相keng7，客門猶會流失。原本受公教福利中心搶boe7少客戶，超商、百貨、二四小時便利商店koh直直開，kam2仔店已經chiaN5歹生存--囉。像阿梅，店敢無開ti7市仔口，「食市是食市，人大賣場，beh互人做taiN2！Chit-ma2流行大魚食小魚，細尾--的若搶無食，kian-kian仔tioh8食土沙粉仔koh8。」阿梅等於宣告一個時代的結束。干單看菜市仔四khou-lian3-tng2，三腳步一kham2，五腳步一間的雜貨仔店，互大賣場kiat kah boe7喘氣。無收tioh8改途，chhun--的neh--咧neh--咧，也無咧偌好過。這款勢面，互阿瑛心驚。只是這幾個月來，in乾家beh chhap na2呣chhap--咧，互伊歹開嘴。猶是阿娟tng2"}
{"text": "--來，聽著阿典beh搬徙，厝lang3兩間出--來，講ai3順續改變經營型態。阿瑛鼓勵伊ka7阿ma2講，明--的表示in阿ma2聽伊的話，這件代誌伊呣敢做主。暗--的咧，處境礙gioh8，呣敢chhun腳出手。「咱這間賣場，tioh8定位社區性的小賣場。」\n阿娟講著chiaN5有pan7：「咱無才調及大賣場拚，嘛無beh及in拚，主要應該附近利便。第二，確定beh賣啥？先決定beh賣生鮮食品--無？若beh，tioh8請動力，估計規模及設備。第三，通盤檢討進出貨流程及成本。物流電腦管制，尤其人力成本ai3降到chhun一人，人客嘛tioh8自助式。」阿娟批評這兩kham2店，全無效率：「Lin2看kam2仔店ham5菜架仔用三人，當然做無夠工錢--啊。」想boe7到阿瑛辛苦十外年，煞互阿娟當做無效率：「Ah若beh賣豬肉、魚仔、cheng牲仔，一人按怎做？敢bu2會--去？」「汰bu2 boe7--去！」阿娟應著chiaN5 sang2勢：叫頂手處理好，咱賣現成--的-啊。Chit-ma2啥時代，講究分工合作，共同創造利純。合咧做、合咧趁....」「Ah是beh按怎合咧做？」秀津聽了chiaN5有興趣：「會去互人食--去-無？」「講著按怎合作，che chiaN5有thang hoe7--咧。」阿娟興chhih-chhih：「按呢--啦，我tng2來問公司有興趣--無，派人落--來。大家tioh8先想互好，若講會好勢，典叔--啊in搬徙，厝隨整理。兩kham2店面拍通，三十外坪真好用--啦 。」阿娟講著有條有理，阿瑛煞欽服--起-來。秀津嘛聽真入耳：「卡晏lin2阿公tng2--來，你講卡詳細--咧。咱這kham2店你bat hoaN7--過，」秀津na2像teh kou-chiaN5：「你tng2來規劃，tng2來hoaN7，好--m7？」「阮猶是beh tiam3台"}
{"text": "北，...koh免幾年仔，阮就升店長--啊-neh。」\n加盟的細節，日昇猶是番咐阿瑛處理，na2像對伊beh再嫁的代誌，放boe7記--得-啊。阿瑛仝款盡心盡力，做法卡倚soe3厝--出-去。有關店長一職拍活扣，記明咱倩，若倩無，由對方無條件支援。經過這chan5代誌，阿瑛歡喜in阿娟加真bat真liu3--啊，尤其對khang-khoe3的熱情投入，互伊感受chiaN5深。人講敬業樂群，大概指像阿娟按呢的款。呣koh，互阿娟笑伊無效率，實在chhin3心餒志。一時不比一時，彼陣連想都想boe7到。看著阿娟變kah大人大種，做著代誌自信滿滿。Aih，呣老嘛互jiok kah老！"}
{"text": "7 \n「阿姊！」阿瑛竹床搖kah sih8-soaiN8叫，阿菱猶是peh boe7--起來：「我艱苦kah，你家己去--啦 。」看阿姊kiu ti7棉被底，規個目khou烏heng--去，目chiu仁lap--落去，na2像khong一lian3斗箍。無阿姊鬥陣，阿瑛m7情願掃se、竹籠拖--咧，斡對菜架仔--去。自細漢及阿母春枝、阿姊秋菱相依為命。阿母不時無ti7--咧，阿瑛攏是阿菱chhoa7大--的。Boe7曉想的阿瑛ioh是阿姊貧惰...，m7知阿菱破病幾lo7工，阿母狂kah beh死。阿瑛干單想to7緊去掃菜市，阿伯、阿姆in就會ni chhun的菜、肉骨、肉皮互伊。有tang時猶有肉幼仔及魚仔。未收市早掃會互人嫌，晏去人就掃了--去，阿瑛猶是m7敢siuN延chhian5。 \n菜市仔內m7管肉砧、魚市、菜架仔，透早thun2到暗，規條通路lap8 kah siuN5-leh-leh，阿瑛就是掃人客thun2--過的通路。伊及進前仝款對菜架仔掃起。m7是無ai3對肉砧掃起，阿瑛知影，in姊--仔chhoa7伊按呢做，是及大人無拚、無爭--啦 。等到beh掃肉砧、魚市時，已經別人掃好咧洗砧--啊。阿瑛家己一人掃to7 chiaN5慢無要緊，pun3-so3無阿姊鬥拖，實在拖boe7行。Te2 pun3-so3的竹籠強beh及伊平koan5，兩人拖都真食力，阿瑛一人干單te2半籠，嘛tioh8-ai3 phaiN7咧拖。M7-na7按呢，一人掃慢，菜販仔續--落隨hou3水洗菜架仔、chhiang5土腳。阿瑛掃boe7離互噴kah規身軀，等掃好，規個人tam5 koh siuN5，na2像土腳的lok8糊仔糜siuN5，攏tiau5來伊身--li2。雖然真晏，阿瑛猶是斡對肉砧、魚市，看有人pun3-so3 piaN3漏kau--無。pun3-so3免piaN3--"}
{"text": "啊，koh好運人互伊一塊肥肉，魚販仔嘛互伊一尾phaN3頭仔。魚、肉、菜攏有--啊，掃se、竹籠用水thoa7-thoa7清氣，阿瑛拖--咧歡歡喜喜long7--tng2去。 \n春枝soe3 ti7菜市仔內一間beh倒beh倒的竹管仔厝。是屯仔腳大地動chun3 khi--去的。Pin2仔壁石灰落幾lo7跡，規個壁土落kah看著竹pin2仔。竹床頂的阿菱無看見人--啊，煞boe7-tang3 ka7阿姊展人送的魚、肉。阿瑛衫仔褲換掉，就tiam3巷仔口lian5-tang2[煤球]引toh8。肥肉切一角一角tan3落鼎choaN3油，豬油kiau2飯、炒菜，豬油粕仔配飯上好食。豬油choaN3好，續--落煎魚仔、炒菜。雖然才七歲，逐日toe3阿姊煮三頓，無偌熟手嘛真會度--li啊啦。\n及eng2過仝款，阿瑛家己煮、家己食、家己洗tng7。暗--來家己走去夜市仔看人拍拳頭賣膏藥，一下無阿姊做伴，逐項都無好sng2。Tng2--來到厝，阿母、阿姊猶無看見人。一人無聊，倒落眠床，翻來chhia去睏boe7落眠......「阿姊！」雄雄看阿菱跳--入來，才想beh展寶今仔日有魚有肉。「緊來公家食，無，會冷--去！」原來阿菱手捧一碗麵，碗頂舖一片瘦肉，麵猶燒hut-hut。即時兩姊妹你一嘴、我一箸，無幾下手就sa3 kah chhun彼塊瘦肉。「阿瑛食--去-啦 。」「阿姊你食--啦 。」兩姊妹讓來讓去，歸尾阿菱咬一半。阿瑛將阿菱咬chhun彼一片片仔瘦肉ngeh入喉。愈哺愈甜愈好食，忍boe7 tiau5吐一口氣：「足好食--的neh，....啥人互--咱的？」「阿姊市仔口洗碗趁--來的啦。」「阮嘛beh來洗碗。」「你siuN細漢，人無ai3--啦 。」「我嘛會曉洗--啊。」「人驚你long3破碗--咧。」「Aih，....實在足好食--的koh8。」講--咧講--咧嘴瀾煞直直ti"}
{"text": "n--落來。流kah滿面攏是，阿瑛想beh用手ng2去hoe5掉，煞na2像手互人箍tiau5--咧，liong3規晡久liong3 boe7開，原來是互阿母的手箍--咧。\n阿瑛目chiu joe5-joe5--咧，ioh是teh眠夢，聽阿母哭哭啼啼：「Beh知就送去ka7人煮飯。」目屎koh chhap8-chhap8滴：「Beh知嘛無ai3互伊去讀冊。」阿瑛醒--來規面攏是阿母lian3--落的清淚。「阿姊--咧？」小小的心靈chiN7著鹹鹹的目屎，隨感受著代誌m7好--囉：「阿姊--咧？阿母，阿姊--咧？阿姊--咧....？」m7管伊按怎喝咻，阿瑛喝boe7 tng2--來in阿姊--啦 。永遠tiau5 ti7阿瑛心頭--的是阿姊lap kah深深烏heng的目chiu窟仔，及燒hut-hut鋪一片瘦肉，公家食的chhek8仔麵--啦 。"}
{"text": "9\n「Khak8！khak8！」一陣khak8痰瀾的聲，將阿瑛挽tng2--來現實世界。阿瑛耳仔gia5-gia5，等一tak久仔，無koh聽著隔壁傳--過-來的嗽聲。原來阿瑛teh斟酌聽看有叫人的玲瓏仔聲--無。講著玲瓏仔聲，就想起彩霜。秀津跋倒彼年彩霜teh讀護校，有護理專門鬥照顧，秀津病後復建加真順序。「阿ma2，」阿瑛第一擺聽彩霜無叫阿婆叫阿ma2：「玲瓏仔是叫人--的neh。阿ma2，peh起peh落、行路攏tioh8-ai3卡細膩--咧oh。」彩霜的關心，一直ui入去秀津的心肝：「老歲仔驚跋，千萬tioh8-ai3小心，絕對boe7用得koh跋倒--neh。」千交代、萬hoan咐：「真濟人跋倒，阿ma2，若倒ti7眠床peh boe7--起-來，彼就歹--囉。」彩霜就是這個好處，真情的關懷，兩下手就會互人感受貼心肝仔--啦 。醫生交代，龍椎骨ham5-sau ai3穿鐵kah衫，秀津嫌熱呣穿，彩霜就有法度aN3伊穿。秀津un tiam3眠床呣peh起來運動，彩霜na2 teh騙gin2仔--咧，硬牽起來行：「筋骨無振動會退化--neh。」若講天生做護士的料，阿瑛認為出自彩霜彼個愛noa3人的nai性--啦 。\nTang時仔ka7號做阿nai，阿瑛boe7記得--啊。彩玉chhim2來鬥腳手時，不時kaN5彩霜來店--li2。彼陣伊才讀國校仔一年，人一phi2仔囝，雖然無咧流鼻--啊，呣koh有一個歹習慣，物件食了，時kiaN5嘴倚去手ng2 hoe5。大概細漢無老母ti7身邊的關係。有一擺，看伊褲lek8--落-去，tiam3厝前溝仔khu5咧放尿，互阿瑛chhoah一tio5。種種歹看相的動作互人好氣也好笑。阿瑛真有耐性ka7教，tauh8-tauh8仔感受著彩霜的嬌態及sai-nai氣。凡勢仔阿瑛家己呣知影，ti7彩霜身上，女性的母愛會得著真大的滿足--啦"}
{"text": "。\n細漢時，阿瑛時kiaN5及阿姊un tiam3阿母的keh-lang5-kha。尤其hip ti7棉chioh被底，鼻阿母身軀chheng3--出-來的hian3，互伊有講boe7--出-來的溫暖及安全感。生永崧及秋娟了後，阿瑛真自然將母性的愛khng3 ti7兩個gin2仔的身上。呣koh，gin2仔tauh8-tauh8仔大漢，對阿瑛的攬攬抱抱愈來愈閃避。阿瑛感覺in boe7-tang3互伊含ti7嘴--li2、攬ti7身--li2。原本骨肉相黏，將子女看做家己身--li2的一部份，煞愈來愈呣互捏起捏倒。阿瑛真懊惱，是按怎gin2仔愈大漢，會離愈開愈遠--咧？叫in衫加疊--一-領，嫌囉唆。買互穿的衫呣穿，愛家己買奇形怪狀，無品的衫仔裙。三頓食呣chiaN5食，si3-siu3仔khok8-khok8買，烏白食。加講--兩-句-啊，呣--to7大聲應倒tng2--來，無--to7斡--咧做in行。尤其讀國中後煞愈呣是款，不時互阿瑛糟心、操煩。問阿梅，「Gin2仔咧大，攏會按呢--啦 。」阿梅笑伊大驚小怪：「刁持工及你逆，若mai3去做歹，大漢in就會曉想--啊-啦。」講是按呢講，對gin2仔的一舉一動，猶是含--咧驚iuN5，teN7--咧驚扁，抱--咧驚lak。Aih，天下父母心！\n呣koh，彩霜個性及in阿姊無仝，及永崧、阿娟koh卡無仝。目色好、嘴甜，真緊就互人好感。Toe3 in阿姊來的時，逐項khang-khoe3都鬥khioh咧做。無偌久，請求及彩玉輪流做，阿瑛一下手就允--伊。彼陣伊tu2互in彼兩個金仔囝、銀仔囝氣kah beh死。原來阿瑛規定逐早起，一個掃內底，一個掃店口，掃了才e7-tang3去讀冊，幾lo7年來攏按呢。一下彩玉in來了後，兄妹開始貧惰--起-來。該掃--的thou5腳呣掃，無，就ou-lou2-bok8-che3，推boe7赴"}
{"text": "讀冊。一下罵兩句--啊，煞sai7-thai2，tiuN呣食飯！看彩玉in掃手giah8--咧就掃，阿瑛真感慨，koh聽彩霜匎來邊--啊：「阿姨，mai3氣--啊-啦，你氣阮會驚--neh。」互阿瑛一腹火做一下消消--去。大概不時聽彩霜講著話neh來neh去，阿瑛chiaN5貼心，真自然就按呢ka7號做阿nai--啦 。\n阿nai boe7像in阿姊hiah恬，加真有話講，有笑神，有tang時仔嘛純情流露。阿瑛問：「你敢hiah愛做khang-khoe3？」「才有thang買芋仔冰食--neh，......有錢，爸爸嘛才thang去chhoe7媽媽tng2--來，......阮teh等媽媽tng2--來neh。」阿香離家出走彼年，阿nai才兩歲，對in母--a應該無印象。In母--a逃家，慶堂到底按怎對in講，阿瑛雖然好奇，嘛歹勢ka7 gin2仔問。一擺無張持講著阿香，彩玉一下手目khou就紅--起-來，阿瑛以後就呣敢提起。到底是khih-khiah的母女情，等待團圓的一日。阿nai就卡天真，ni in父母的結婚相互阿瑛看：「阿姨，你看阮媽媽足sui2--的neh。」有影阿香面模仔真iu3真sui2，看to7 na2 gin2仔--咧。「敢會少歲boe7曉想？都經過hiah濟年--啊，慶堂卡按怎呣tioh8，看ti7 gin2仔的份上，嘛tioh8-ai3 tng2--來啊。」\n阿瑛會hiah疼thang3這對糖霜丸，因素真濟。除了乖巧以外，凡勢仔猶是ti7阿瑛kham-khiat的身世。細漢欣羨別人食飽穿好，beh買啥，錢討--咧就有，si3-siu3仔對伊來講，是連想都呣敢想的慾望。看人枝仔冰食kah chhap8-chhap8滴，真想beh aN3倚去chng7，...不ji7過是空思夢想nia5，歸尾猶是家己的嘴瀾水罔吞。做gin2仔的時為著生存拍拚，養成阿瑛堅強"}
{"text": "、自立的性格。深信「有khang-khoe3做」才是福，做就有代價。自悲、自歎、自憐，乞求同情，是上互人看無起，無可救藥、自卑的人！對無阿母ti7身邊的姊妹花，阿瑛真歡喜，雖然才細細漢gin2仔，及高廳長放廳頭，做手工hia--的老--的、少年--的仝款，ti7做khang-khoe3中趁錢，來得著快樂及滿足。"}
{"text": "15 \n偷ni錢的代誌，阿瑛投互日昇聽，日昇講開學了才theh8兩千箍互--伊。「汰會開chiah siong？」日昇chiaN5呣信：「是呣是交好額人囝，煞變phaN3開--去？」呣知是阿公疼孫，對阿娟反常的代誌也無ti3意。阿瑛聽in ta官猶theh8錢互阿娟，心內想這個gin2仔是teh按怎開：「阿爸，以後呣thang theh8互--伊，siuN gau5開--啊-啦。」雖然日昇講著龍交龍，鳳交鳳，un2-ku--的交tong3-gong7，比頂比下比boe7了。總--是及好額人囝做夥，實在無彼個性命thang hiah phaN3開--啦 。慶堂看法就無仝--囉，「Ai3注意阿娟讀冊、交友的情形，上重要下課了後teh創啥。」阿娟gau5開，連kam2仔店的錢都ni，互慶堂感覺代誌無單純：「Tioh8查看mai7--咧才好。」「Beh按怎查？」阿瑛chiaN5煩惱：「你嘛替我想看mai7--咧。敢呣thang互人拖歹--去就壞--囉。」\n阿瑛對阿娟ti7台中的生活起居攏無瞭解，chit-ma2聽慶堂講gau5開kah會偷ni錢，驚變歹--去。Tu2 teh想kah無撇步，慶堂講彩玉bat提起in同學的阿姊及阿娟仝班，會使thau3過關係來查問阿娟讀冊的情形。啥知，一下問落去到te3，阿娟讀冊tuh-ku、交不三不四的男朋友、暗時定定顧sng2電玩的代誌，一項一項漏洩--出-來。M7-na7阿瑛，連慶堂都去互驚一tio5，呣相信阿娟會變kah按呢。「這個gin2仔無好好仔教，有影會壞，有影會壞....」雖然阿瑛氣kah lak8-lak8-chhoah，呣koh，都無偌久，阿瑛投慶堂講：「....我都猶未開嘴ka7罵--咧，伊就講我做媽媽專聽別人的白賊話，信家己查某囝boe7過。」阿瑛一直搖頭：「猶罵我大驚小怪，及查埔gin2仔chhit-tho5，sng2一下電玩"}
{"text": "，na2課外活動--咧，有啥大不了！」煞na2像掠boe7定：「敢會咱siuN古板，toe3時勢boe7著？Ah抑是ka7 gin2仔想對bai2去？」聽阿瑛講著話peng2來peng2去。\n「按呢--啦，你對學校老師去斟酌，暗時仔我撥工來查看有影顧sng2--無？」慶堂安慰阿瑛：「無定tioh8咱ka7看phian--去抑無一定。」慶堂針對阿娟做夥hia chhit-tho5朋友tiok8手。頭仔猶ioh是同學--咧，一下ka7瞭解，份子複雜，有逃學的學生、loa7-loa7-so5的chhit-tho5-gin2仔。這陣人講是朋友，不如講愛食、興sng2合倚--來-的。以電動遊樂場為中心，sng2著規暗呣知thiam2。這汰是teh讀冊，根本是咧chhit-tho5！另外阿娟in老師嘛講伊不時teh請假歇睏。「按呢beh按怎？一個gin2仔哪會chiah放蕩！」阿瑛氣koh急，呣互toa3台中，beh ah阿娟搬tng2來通學。阿娟死都呣搬tng2--來，阿瑛錢擋he7--咧呣互--伊，想beh迫伊tng2--來。慶堂緊chah8--咧，講顛倒會去害伊。有影阿娟chhiang3聲tng2--來，講若無寄生活費去，beh去遊樂場做『小妹』... Tng teh想無，beh按怎choaiN7阿娟行tng2來正路...\n慶堂koh查出chhit-tho5彼陣，有新買機車就騎入去當店--的；有偷牽別人機車--的；有ka7學生kha3油--的；有suh強力膠、食迷幻藥，koh有賣紅中、白板--的... 上驚hiaN5是ti7阿娟冊屜仔發現著兩粒藥丸仔！原來阿瑛聽慶堂的話，toa3所費去台中，順續勸阿娟tng2--來。啥人知阿娟攏無看見人，連學校都無去，阿瑛錢khe3冊屜仔時搜著彼兩粒藥仔--的。幾--lo7工來，為著阿娟，慶堂菜園仔無閒煞，就騎機車去台中，隔天光才tng2--來。"}
{"text": "問按怎查--的，笑笑啊應伊chhit-tho5底出身，自有in的chhit-tho5仔步。阿瑛無意中搜著兩粒藥丸仔，想起慶堂這幾工teh講，少年gin2仔食迷幻藥的代誌... 為著驚及慶堂相出路，也無等阿娟，si7緊趕tng2來菜園仔theh8互鑑定。慶堂菜tu2 khau好，moh ti7溝--裡thoa7水。聽阿瑛講搜著藥丸仔，菜緊thoa7-thoa7--咧，moh起來岸頂，据在水lam5 kah規領褲。「啊！kau5-kiaN5--啊，一粒是白板，一粒是保濟丸包安非他命neh。」\n慶堂lioh--一-下喝真雄狂：「串驚串tioh8！」菜khng3--落出手對家己後腦拍--落-去：「該死--啊，互人牽去食毒--啊-啦，」「按呢是beh按怎？」阿瑛互喝著起著驚：「伊死都呣tng2--來，是beh按怎？」「掠嘛ai3掠tng2--來，」慶堂講著斬釘截鐵：「無，押都ai3押tng2--來！」「呣koh，呣koh...，he藥仔敢hiah厲害？」「你ka7想及嗎啡仝款就無呣tioh8。無食會癮，愈食愈死！」慶堂看阿瑛恬恬，ioh是呣知輕重：「你想，為著chong5錢teh癮，啥代誌做boe7--出-來？偷ni錢、hau-siau5話一大堆...，chhut頭會愈來愈濟oh。」一下看阿瑛teh thi5-thu5，真替操心：「若無緊chhoa7 tng2來改掉，歸尾規個人會khioh-kak--啦 。」「...chhoa7是ai3 緊chhoa7--tng2-來，呣koh阿娟性地hiah烈，硬押tng2--來，tu2及伊纏boe7煞。」「這時陣boe7-tang3互歡喜甘願--囉。一個食毒的人，伊規箍人攏互毒品控制--去。一日到暗攏是teh chong5錢買毒teh癮，若去斷cham7，he比死都卡艱苦。為著過癮，啥代誌都做會出--來！阿瑛，你知--無？為著teh癮，你叫伊創啥"}
{"text": "，伊攏允--你....」\n自做夥以來，阿瑛呣bat聽慶堂講hiah濟話。對in阿娟koh講著hiah關心、hiah要緊、hiah著急！互阿瑛心頭足溫暖。「原來我就是愛慶堂這點。」阿瑛心內想。這幾年來，伊一直想無，到底伊是愛著慶堂啥？原來心目中意愛的翁婿，koh卡著是gin2仔的好後叔。會關心、要緊gin2仔的大細項代誌，會為gin2仔的好bai2來走chong5... 一peng5的慶堂，看阿瑛攏無出聲，ioh是說服力無夠。「食毒無好尾，m7-na7害著家己，嘛拖磨規家伙。」慶堂誤會阿瑛呣知代誌的輕重，一直chhian5延、boe7-tang3當機立斷，又koh有嘴講kah無瀾。Tng teh懊惱....，突然脫口：「阮阿香就是互毒品害死--的-啦！」慶堂無意中吐出內心的祕密，beh掩蓋已經siuN慢--囉：「....你mai3過嘴，嘛mai3互彩玉in知--啦houhN。」\n阿瑛khok8-khok8頓頭，心內咧想，「原來是按呢，莫怪伊攏呣講....」「我落去高雄認屍時，看著手股、大腿全針跡，就知一條命去互毒品買收--去。毒品雖然濟款，會提神、醒腦... 到你食tiau5，換你無ng3伊boe7-tang3過日。啥物親chiaN5朋友，翁某、母仔囝攏tan3邊--啊去...，干單ai3你e7-tang3拚毒品互teh癮。He癮頭起起--起-來，比啥koh卡艱苦！Ti7 kiau2場就bat看--過... 壞就是我彼陣警覺性無夠，干單ioh阿香互人牽去sng2、去趁、去跋，ka7厝內的錢毀毀--掉...，無想到伊會去互人飼tiau5... 我彼陣干單會曉ka7罵、ka7 but8....，也boe7曉ka7鬥腳手，...ah無，我...我嘛會陪伊去改，總講是攏無去想--著...」\n阿瑛第一擺感受著慶堂感情的流露，tang時仔慶堂愛in阿香chiah深....「我彼陣失覺差，"}
{"text": "干單看阿香厝toa3-boe7-tiau5，三工、兩工斡--咧就soan--出-去，ioh是犯賤偷走去跋、去趁，汰會知影走去teh癮。若beh知彼陣中毒猶無深，幫伊改應該改會--起-來.....」阿瑛突然一陣一陣的柔情蜜意流遍全身。自得著阿香過身了後，一個意念不時tiam3頭殼底teh seh8，就是呣知beh按怎開嘴。俗語講bai2-bai2仔翁卡贏無，慶堂雖然粗夫，boe7曉表達感情....，「...若無緊chhoa7 tng2來醫、來改，阿瑛--啊，會像我失去阮阿香--neh。」關心的聲說嘛有幼秀的一面，互阿瑛真感心。「我攏聽你的話，你tioh8-ai3像老爸按呢鬥教，」阿瑛chhek倚慶堂的胸坎：「像我疼阿nai in按呢。你講我有像媽媽按呢惜in--無？」「阿nai in佳哉有你咧教咧惜...」「你知就好....Aih，mai3講gin2仔--啊-啦....你...你...有愛我--無？」呣知是siuN細聲，抑是啥緣故，慶堂規個人煞nga7-nga7。\n阿瑛煞tioh8 koh khou tng2來gin2仔hia：「你愛我做阿nai in的媽媽--無？」慶堂嘴khou chhoah幾晡：「....我....我...想都呣敢想--neh。」聲雖細，阿瑛攏聽有入耳。伊刁意故講：「我聽無，你講卡大聲--咧。」慶堂互迫kah講幾--lo7遍。「Chit-ma2你e7-tang3想--啊，....抑是你嫌--我？」「無--啦，無--啦，....你mai3嫌阮草包就好--囉。」阿瑛手貼慶堂胸坎仔：「心肝頭phih8-phok-chhai2 neh，m7...，查埔人煞比阮卡無膽。」「呣koh....呣koh... 」阿瑛手對慶堂嘴掩--咧，搖頭叫mai3出聲.... 天色已經暗--落-來。情意khng3幾--lo7年，一旦pok8發.... 啊，che敢呣是好姻緣--咧？看"}
{"text": "13 \n雖然阿瑛liam5-mi無閒店口，liam5-mi無閒gin2仔的代誌。操煩罔操煩，日子teh過，也無大波浪。呣koh，翻tng2年續--落-來幾項代誌，互阿瑛一生感情起落真大。一九八五年，阿瑛oan-na2四十歲--啊。新正年頭，暗頭仔beh關門e5時，阿nai雄雄chong5--來：「阿姨！阿姨！」叫著雄界界，互阿瑛chhoah一tio5。原來慶堂高雄tng2--來，家己關ti7房間仔內，酒lim kah醉bang5-bang5。Ti7阿瑛印象中，猶呣bat看慶堂lim酒。聽阿nai講，緊toe3倚去看mai7。有影慶堂門閂--咧，家己關ti7房間仔底。「開門--啦，有啥代誌出來講講--咧，mai3互人操煩--啦 。」雖然阿瑛門long3著真狂真雄，除了一陣一陣酒味chheng3--出-來，猶是無聲無說。\n「是按怎--啦，活beh hehN驚--人，」阿瑛chiaN5耽心慶堂為啥代teh想boe7開：「你關ti7內底，放互lin2查某囝teh狂敢tioh8？」阿瑛出嘴想beh ka7罵，門拍兩下，罵煞變做haN2：「好，做你mai3出--來，我叫人來kiau7開。」最後彼句話na2像發生作用，無偌久門拍開。阿瑛看慶堂規個人a-a-cha-cha，頭毛散phong2-phong2，目khou ham-ham，呣bat看查埔人未出聲，嘴khou先chhoah：「阮.....阮阿香....阮阿香....，」突然對面前阿nai攬--咧，oN3聲oN3聲：「Lin2媽媽....lin2媽媽....死--去-啊-啦。」話煞隨houN7出聲，徛ti7邊--啊的彩玉oa5--一-下，toe3哭--出-來。想boe7到規口灶、父囝三人，日時望、暗時想，思思念念阿香緊tng2--來，無議誤煞來得著過身的消息。看in規家伙哭meh-meh，阿瑛嘛toe3心酸、目khou一紅。Beh出"}
{"text": "聲安慰，顛倒哭倚參--咧。本chiaN5 beh問卡詳細--咧，慶堂干單講伊認屍了--啊，是阿香無teng5-taN5，其他就無koh講--落-去-啊。\n彼擺了後，慶堂攏呣bat koh提起in阿香的代誌。雖然阿瑛疑問重重，幾lo7擺想beh問詳情，慶堂攏無koh提起。Kah ah8人都無ai3去khap8著傷痛，khok8-khok8 ka7人問，顛倒惹人嫌，阿瑛就無koh追問。可憐這對姊妹花，望--啊望，望in母--a看會tng2--來-無，ng3望煞成空！阿瑛感懷身世，將心比心，對阿nai姊妹更加關懷。及慶堂--咧，嘛牽藤挽豆，koa-koa-kat-kat，話屎boe7斷！秀津就深受遮的閒話困擾。進前風風雨雨伊無khng3 tiam3心內，認為阿瑛boe7 gong7 kah去及工仔人ko5-ko5纏。呣koh種種聽--著-的，na2像gin2仔teh sng2--咧，互伊放boe7落心。「你無看in行偌倚，」阿花對阿瑛一舉一動上好奇：「我敢講若無腰相攬--咧，一定手相牽--咧。」阿花bat ti7園仔偷看in teh散步，隨報互秀津知：「阿瑛的名聲，規家伙的性命！呣thang互庄--裡的人做話題heh。」阿花及秀津na2姊妹--咧，對阿瑛及慶堂的一khang一隙，加真ti3意及關心。\n照顧秀津ta家、新婦的心互秀津感動心領。「知人知面不知心，啥人知慶堂腹肚內te2啥，伊猶koh是chhit-tho5仔出身。」阿花勸秀津tioh8卡細膩--咧：「古意是人kek--的，慶堂是咧siau3想人、抑是財產？凡勢仔攏beh tih8 oh！」最後彼句話互秀津tioh8驚：「咱也呣是無--的人，chiaN5會堪得互pheN--一-寡-啦houN？」有影阿瑛及慶堂teh i-bu2-chi7-chhu7，實在無巧。其實秀津對慶堂並無成見，對阿nai姊妹嘛真疼thang3。伊bo"}
{"text": "e7瞭解阿瑛是叨一條腸仔去phoah8--著，會及慶堂kat kah hiah燒loh8。自十歲chhoa7大，將阿瑛當做家己查某囝疼惜，後--來收起來做新婦，不幸紳添來過身..... 雖然命底註定，呣koh若beh嫁，伊十年前tioh8-ai3嫁--啊，ah8-sai2等kah這陣，白守十外年的寡？Ah ah8是na2阿花ioh--的，慶堂無安好心，有企圖--的？阿瑛gong7-gong7去互伊的臭汗酸hian3 chheng3--著？煞tioh8 theh8錢teh sian3緣投！\n阿瑛引起種種風風雨雨，秀津直直忍boe7 tiau5，koh呣知beh按怎ka7阿瑛勸解，tioh8緊投互日昇聽！「風聲pong3影--啊，無影無字跡的代誌，你也teh信kah彼peng5去。」日昇聽秀津講boe7煞就ka7駁掉：「腰攬--咧也好，手牽手teh chhit-tho5也好，咱阿瑛才boe7 piN3 he gin2仔齣--咧，你免聽阿花teh hoe7。」「Ah無，猶有啥大人齣？你講來聽看mai7--咧。」秀津講無幾句，互駁掉chiaN5不服：「我是驚伊...驚伊...互人煽動--去。」「阿瑛beh互人煽動會去oh？He真拚--咧！你無看這幾年做生理精kah na2啥，你免操煩--啦 。」日昇na2像chiaN5感慨：「TaN自細漢ka7捏大，斡--咧oan-na2 chiuN7-siap--啊，若mai3紳添過身--去，今仔日阿瑛嘛boe7過得chiah艱苦。雖然是命....，咱嘛無愛看伊一個面ng3-tng3 ng3-tng3。尚且阿瑛在來就人人好，人人o-lo2，及人有講有笑。伊真知所做的代誌，咱免ka7 khoa3心--啦 。」「你干單會曉行廟寺nia5，taN你知一下啥。阿瑛加足gau5菃A知--無？加hak幾lo7領衫你知--無？面加偌chhun--咧你知--無？"}
{"text": "是按怎心花hiah開....？」\n秀津對日昇頭殼ka7 thuh--落-去：「你無目chiu，我及你teh青me5--咧。老--兮，呣thang koh teN3恬恬--啊-啦。」互秀津thuh--一-下，日昇sim5規晡才開口：「無，你看慶堂按怎？」「熊抑虎你也知！」秀津嘴tang7嘴ka7應to3過：「咱有--的去thin7 he無--的....，敢tioh8？」「Ou5....，」日昇ou5牽長一聲，na2像對這一聲中，掠著秀津的想法。伊試探性問in老伴：「...我看慶堂猶算樸實，阿nai in嘛真乖....」話都講未煞，秀津聲喉已經吊koan5：「無--啊，阿瑛心頭teh boe7在，你煞toe3咧老番tian！」續--落-去對日昇hiah8頭加thuh--一-下：「慶堂in父仔囝，好bai2是in父仔囝的代誌，你呣thang牽牽對咱兜來。」秀津的想法，日昇聽kah真清楚：「倩慶堂種菜，彩玉、阿nai姊妹鬥腳手，in趁in的工錢，咱及in是無ti7代，你呣thang ka7我烏白想heh！」\n雖然翁某會規晡久，上無日昇真知老某的想法。「凡勢仔無咱想--的按呢，」日昇安慰秀津：「阿瑛呣是chhong2-pong7呣bat世事的人--啦 。」秀津的觀察無真tioh8，嘛無差到叨去。感情的代誌，連當事人阿瑛家己都掠boe7定，mai3講第三者--啦 。歇熱過了，阿nai讀國中，歇睏時不時斡來鬥腳手。「阿nai是福星，來鬥腳手，咱生理做著加偌順偌在--咧。」阿瑛講阿nai姊妹致蔭大家趁錢，不如講及阿nai姊妹chiaN5有緣，不時聽著「阿姨，阿姨」互伊chiaN5貼心。尤其阿nai依賴的個性，講著話saiN5-nai氣、saiN5-nai氣，tu2互阿瑛母性發揮的空間。Ah若in阿娟oh，啥代誌都有家己的主見，無thang互人加講兩句--啊。一、兩年來soe3厝台中讀冊，有"}
{"text": "tang時仔連歇睏都無tng2--來。雖然是親生囝，親罔親，猶卡輸阿nai有teh chiap8做夥。阿瑛對阿nai的關懷，無形中合倚了伊及慶堂的感情。一九八五年的台灣庄腳，ti7 ta家官ti--leh7，gin2仔讀到高中--啊，對守寡到四十歲的阿瑛來講，並無thang互伊偌大的社交空間。尤其阿瑛算相當理智的查某人，男女感情beh像少年家去「電--著」，彼款熱phut-phut是oh--囉。論真講，阿瑛及慶堂的感情，及khap8著男女之私猶差遠--咧。顛倒身軀邊的人，掛有色目鏡，用無成熟的男女關係來看待--in，才是hiau倖。無意中阿瑛將慶堂及紳添比較時，in的感情才略略仔起行。菜園仔ti7田中央，車駛boe7倚，一工阿瑛肥料chhia來汴頭水chhiang5 hia，慶堂順溝岸擔--入-去。\n汴頭互阿瑛真深的感觸，來到遮就想著in紳添ka7求婚彼一幕... 想伊嘴唇khok8-khok8-chhoah，出嘴kiu-kiu-lun-lun實在chiaN5無膽。就是結婚了，阿瑛聲喉比伊大、話嘛卡濟.... 總講本性條直，無嘴無sui2，慶堂tu2及伊仝款！...無張無持ka7兩人合做夥比pheng7...，阿瑛頭殼隨浮出in兩人的影。「有影in khang-khoe3恬恬仔做，gong7-thuh gong7-thuh真相仝...」Koh一下想，「Aih-ioh，我na2 ka7 in兩人做比較？無仝、無仝，慶堂加偌臭老，哪有thang像阮阿添hiah漂phiat koh緣投... 呣koh，我汰愛及慶堂伊做陣....？」\n阿瑛想前想後，煞sa無一支柄，「到底我是it著伊叨一項？抑是我阿瑛犯賤心亂chong5？ ....Aih，連流水hoah過溝草都攏說出阮凄涼、凄涼的心聲.... 阮的哀怨，汰無人聽見--咧....？啊！敢會阮紳添聽--著，體貼in阿瑛啊差來做伴？Be"}
{"text": "h來分攤阿瑛啊的鬱悶、憂傷...？Mai3互阿瑛啊在生過著hiah hong5-hiaN5....？Aih，aih...，我阿瑛是想對叨去...？慶堂敢會關心我及阮厝兜？Na2像我疼thang3阿nai in仝款....？」當teh烏白想，迎頭看慶堂空籠擔倚--來。阿瑛回魂--過-來，突然gin2仔性giah8--起-來，跳落圳溝....「汰跋落水底....？」慶堂chong5--來，chhun手就beh ka7 khiu2--起-來，哪會知腳馬徛boe7在，顛倒互阿瑛挽倒--過，規個人跋落水底。「Beh tam5大家tam5，」聽阿瑛笑hai-hai，tang時仔刁工tng--伊-的。雖然水無深，才到腳頭窩。阿瑛chhap8水sng2 kah na2 gin2仔--咧，規領衫噴kah tam5-lih-lok。「會去寒--著，」慶堂khok8-khok8勸阿瑛緊peh--起-來：「斡--咧oan-na2暗--啊。」一下慶堂無beh及伊sng2，koh khok8-khok8叫peh--起-來，阿瑛水愈chhap8愈無味，暗le2一聲「柴頭--兮！」也呣chhap--伊，顧家己peh起來岸頂。"}
{"text": "19 \nLang3無幾日，阿瑛專工去chhoe7玉美--啊。玉美是同學內底上早嫁查某囝--的，全家夥猶浸ti7喜事的氣氛。阿瑛講無兩句，玉美隨chhoa7入去房間仔底。「做你按呢做無呣tioh8，」玉美真ka7歡喜：「Ah無，暗時仔khoe3腳、hahN燒嘛好。」玉美是伊自細漢的姊妹仔伴，啥物話都講：「我chhim2嫁查某囝，凡勢仔你呣知，像你che守寡--的，chit-ma2真無行情呢。Lin2永崧未娶你無tu2--著，人聽著少年守寡，單生孤後生--的，除非戀愛，無，人驚嘛驚--死。」「Ou5？...有這款代誌...？」阿瑛beh信仔na2呣信：「進前bat聽呣互新婦關房間仔門，也有三更暝半chhu入去新房偷kah被--的。」阿瑛haiN3頭：「啥物時代--啊，敢猶有這款ta家？」「啥物時代出啥款ta家，換新的戲齣。公所一位同事in小姑就去tu2--著。」玉美本性原在，嘻嘻哈哈樂暢性，一條腸仔thang3到底，仝款熱心、厚話：「你知伊按怎講？」\n玉美刁持工kek in同事小姑tau5互人聽彼款口氣：「講細聲話敢會用--得？講是咧ka7偷罵。及阮翁卡好--咧，也有代誌。我才呣情願互罵--咧！像我ka7阮翁chim一下去互看見--著。干單chim嘴phoe2 nia5，伊就boe7得直--啊。罵我無一下查某款，boe7曉知見笑！我呣是刁持工chim互看--的-啊，koh ti7厝--裡，也呣是ti7街仔路。害阮出門連手都呣敢牽，ai3等行遠，越頭看有toe3--來-無，才敢牽手....」「愛講笑--啊，」阿瑛互玉美--啊kek he聲sau3，koh講kah有一下款，將信將疑：「若講卡掩護家己後生，對新婦卡khiau-khi是有影，無像你講--的hiah ku-sui--啦 。」「才講--咧，“一擺煮『酸辣湯』，煮了有卡hiam--一-屑-仔，就罵講beh害in囝，明知in囝"}
{"text": "生痔瘡，猶煮kah hiah hiam！Ku-ku-mou-mou，小題大作。也無想in囝是阮啥人。”嫁這款ta家實在真thiam2頭，煞像兩個查某咧搶一個查埔--咧。“上驚是無代無誌，都會疑神疑鬼。khap8著就投伊守寡、chhiaN5囝的苦楚。Na2像遮--的苦楚，tioh8後生、新婦補償--咧，都呣是欠--伊的koh8。”In後生互伊目屎流--一-下，就講媽媽食足濟苦水，tioh8讓伊，逐項都aN3 in母--a....」\n阿瑛愈聽心頭愈chat8，玉美是愈thih8愈有精神，愈呣收煞：「“一擺我講為著上班方便，gin2仔大漢嘛ai3讀好學區，不如搬徙市內... 你知伊按怎--無？講我使弄in囝beh ka7放掉！講伊chhiaN5囝無目的，干單會曉聽某嘴，你看會氣死人boe7？也呣是無beh ka7 chhoa7--去，koh呣聽人講。歸尾猶tioh8我會呣tioh8，伊才煞--去。『真是有病，心理變態』！”阿瑛啊，啥物三從四德，全是hia查埔人piN3猴弄、pian2--人的。你做你嫁無呣tioh8！彼塊田我chiah ka7你斟酌--一-下。」阿瑛受玉美--啊真大的鼓勵。嘛互伊心驚，「有病，心理變態！」這幾句話猶tiau5 ti7耳孔根--裡。敢會「夫死從子」，對gin2仔依賴太大，khip了siuN an5，煞變kah按呢？一寡誤會及磨擦攏走走--出-來。Khap8著就訴苦經，聽久人嘛煩。Aih，孤khut8都咧慘死了--啊，猶互新婦chau-that... 看gin2仔讀冊、食頭路，攏beh行家己的路，放老--的teh孤單... 阿瑛整理混亂的思緒，更加堅定beh做的代誌。及逐eng2過仝款，暗時九點出仔，門thoah--落-來。問阿爸、阿i免chhoan5點心--a。\n斡入去房間仔底，theh8準備好的田園字紙、印鑑、寄金簿仔，來到序大人面前。「阿爸、阿i"}
{"text": "，」阿瑛雙腳合齊，跪落兩老面前：「阿瑛十歲toe3阿爸tng2--來，人講生--的撥一邊，養--的卡大天，大恩大德阿瑛先叩頭....」「緊起--來，」日昇aN3倚來牽，阿瑛猶原跪--咧繼續講：「阿爸阿i無嫌，互我嫁紳添，幾十年的疼thang3 tioh8 koh叩謝....」「坐咧講--啦，」秀津徛倚--來，及日昇一人一頭將阿瑛扶起：「互人知影，ioh是阮咧教新婦--咧。」阿瑛坐--落，隨koh徛--起-來：「佳哉永崧會讀，猶講beh考研究所。阿娟食頭路，na2像食kah歡喜kah。總--是gin2仔bat--啊，家己行會在--啊，擔頭放卡會落...」阿瑛jim5出田契、寄金簿、印仔，雙手khng3 tiam3兩老面前桌頂：「Che攏是阿爸、阿i辛苦趁，阿添嘛拚kah賠一條命... 請收tng2--去，」Pok8--一-下，阿瑛koh跪tiam3土腳：「請允準我嫁互慶堂。」「起--來，起--來，khap8著就un倒土腳。今仔日teh反heng5--啊sioh (是無)。」\n秀津互piN3 kah真煩：「ChiaN5十年前，問你beh再嫁--無，你講呣。Chit-ma2換你beh嫁--啊，又及阿i teh搬戲。進前條件hiah好，你呣，chit-ma2--咧？....你家己講看mai7，我才呣--咧！」阿瑛料boe7到阿i，一口回絕，一時干單：「慶堂有啥呣好？慶堂有啥呣好...？」「Lin2阿i無講慶堂呣好--啦，」日昇chhap參--來：「是呣甘你食苦--啦 。」「阿花講了上tioh8，chit-ma2的人，無人咧操煩食--啊，我猶會做--咧，免驚會去餓--著。」「你連田園、寄金簿攏theh8-theh8還--阮，規身軀剝kah空空。Ah若破大病，開大錢，lin2慶堂beh chhap你--無？Koh beh按怎chhap--咧？」「你tioh8斟酌想看mai7，會ho5-"}
{"text": "-無？有夠tioh8--無？阿i自細捏你大，卡按怎都呣甘看你去bok8-bok8泅--啦 。」一句也呣甘，兩句也呣甘。腹肚chhoan5一寡話煞積tiau5--咧，開boe7出嘴，一時tek阿瑛變kah chiaN5無lian2。\n阿瑛本chiaN5推測，田契、寄金簿，呣是收tng2--去就是還--伊。阿瑛心肝掠定，不管in有theh8--去抑無，攏boe7影響伊的決定。Chit-ma2 in干單講疼惜伊，用呣甘互食苦，來tong3伊mai3嫁。慶堂不而過是凡夫俗子，阿瑛希求e5老來伴nia5。In卡按怎艱苦，敢boe7去食豬母奶--啦 。「船到橋頭自然直，」阿瑛細聲講：「時到時擔當，無米kun5番薯箍湯。大概boe7去餓死--啦 。」「Boe7餓--死？He是你講--的oh，今仔日你講放就放，喝嫁就嫁，無彩阿i teh疼、teh惜，tan3阮兩老，做lin2去享受--sioh？」秀津雖然六十五--啊，猶真精--咧：「你田契、寄金簿攏theh8-theh8--出-來，是咧tiaN2--人，抑是teh sai7-thai2？Kah ah8呣聽人的話，」秀津對phong3椅浮腳：「阮無彼個時間tiam3遮搬noa2。Noh，beh嫁量早！」也呣chhap伊，做伊斡入去房間仔底。\n阿瑛淡薄仔gong5-hiaN5、gong5-hiaN5。直覺「阿i teh受氣--啊，」Koh看peh起腳呣chhap--伊，做伊斡入去內底。「猶真受氣neh。」阿瑛心想，「阿i將路攏that-that--去，看人無，koh驚我theh8錢sian3緣投。不如規身剝互空空，若無身價，敢猶會惹閒話？阿爸一再講，龍交龍、鳳交鳳；un2-ku的交tong3-gong7。難--捨，捨捨--掉，敢bun3-boe7出阿i pha的天羅地網？阿i hiah受氣？敢氣我跳出伊的手蹄仔心？我項項順--伊，已經身無半屑"}
{"text": "，及慶堂仝款tioh8趁才有thang食。阿i汰tioh8 khip8 hiah tiau5--咧？」Tng teh想前想後，心頭起起落落...「田契遮--的，先收互好，」日昇將桌頂hia theh8還--伊：「Eng5暗互遮--的田契，摑--一-下真厲害。」日昇oan-na2起身，beh斡入去歇睏：「你先冷靜--一-下，慶堂阮會koh斟酌看mai7....等lin2阿i氣卡chhe7落去，khoaN-khoaN仔chiah koh參詳--啦 houhN。」"}
{"text": "6\n紳添過身後第二年，也是一九七六年，有影庄腳變真濟--啊。原本一間做鞋仔工廠，koh人來加開一間。織帶工廠嘛開一間。帶動各種小型加工一直puh--出-來。尤其幾lo7棟新起的販厝，互庄腳略略仔像街仔面的鬧熱款。庄--裡的少年家仔boe7外流--啊，攏去ti7彰化、台中通勤食頭路、做生理。M7-na7按呢，外來人口嘛濟kah有感覺--著啊。Kam2仔店的人客，除庄--裡的在地人及過路客以外，搬來一寡新厝邊。像台北來起販厝的林主任、鞋廠的張課長、做鞋台的劉師父、專走家庭代工的高明棋...引起阿瑛興趣--的，是日時排ti7 in兜門口榕仔腳，賣魚、肉、丸仔、青菜等等hia販仔。規陣人，有騎機車、鐵馬、踏人力車載--來...，一ui7賣過一ui7。每日真準時，十點二十分到榕仔腳來賣。到十點四十就saN kah無半擔--囉。「有趁是有趁，呣koh貨底oh掠歹銷。」阿典嫂按呢投互阿瑛聽，引起阿瑛的商機。\n阿瑛將想法講互日昇聽，「TaN kam2仔店攏你teh hoat8落，你beh按怎，就按怎--啦 。」日昇全權攏放互阿瑛。其實阿瑛的做法真簡單，人面闊外緣好，大細間加工廠是上大的客戶，伊自信拍會入。活用chhun的一間店面，小khoa2改裝--一-下，就ham5阿典翁某公家做生理。阿瑛hoaN7-siau3，阿典嫂顧店，阿典送貨。雖然是一早仔的khang-khoe3，三人做kah chiaN5無閒。想boe7到就是營業額比kam2仔店加幾lo7倍，阿瑛資金足無問題，阿典in就真jiau3--囉。歸尾資金攏阿瑛lok--落，嘛無虧待in翁某。「若呣是阿瑛借錢互阮及伊公家做生理，」路尾自立門戶的阿典嫂，講出內心的感激：「阮無法度趁家己開店。」彼陣阿瑛看著in翁某lio5肉、thai5魚、khau鱗，hiah勤快骨力，boe7嫌臭chho..... 想起日昇講的話：「錢是家己趁互家己..."}
{"text": "」In翁某應得的份額阿瑛攏算kah真有夠--啦 。尤其薄利多銷，電話送貨... Mai3講一ui7走賣過一ui7 hia的販仔逼kah著收擔，連卡遠的加工廠都來hak貨。\n彼陣阿瑛猶呣bat聽過超市。其實無形中，in行對超市這條路。貨底是難免--的，只好khng3冰箱冷凍、冷藏。呣koh庄腳人無ai3食冷凍肉，阿典就想辦法加工，學灌腸、siN7鹹肉的技術。新鮮、入出貨時間短、管制庫存、價siau3合理....，是阿瑛每日hoat8落的khang-khoe3，雖然做一早起，著用規工的精神。因為大主顧攏tioh8-ai3送貨，阿典一個人也beh內beh外，實在舞boe7去，呣才加倩高明棋送貨，汰會知做夥久--咧，明棋會對阿瑛kho3-siok8 kah比kho3-siok8 tham過一點點仔.......\n高明棋是外ui7仔人，原本toa3鞋仔廠teh放貨代工。各庄頭一下熟--咧，規氣頭路辭掉，專門替工廠四界放貨互人代工。庄腳的老歲仔、著hoat8落三頓--的、顧gin2仔行boe7開腳的查某人.....，大家廳頭坐--咧，雙手那piN3，嘴那hoe7、耳那聽就有錢thang領。莫怪講「客廳是工場」，大家封高明棋做廳長----ti7人兜廳頭出出入入的高廳長。阿瑛倩高廳長是算間--的，伊發覺明棋做khang-khoe3頂真、勤快、緊koh有效率。真真是咱台灣加工業鍛練出--來的做khang-khoe3人，若無效率，及人boe7比pheng--li7，趁水食都無--oh。\n阿瑛一kiaN5人自bau7工場的伙食料，無閒koh雜tih。好li7愈做愈大，以量制價，進價低，利純tauh8-tauh8仔走--出-來。大家雖然無閒chhi3-chha3，koh做著chiaN5熱。尤其阿瑛kam2仔店貨kaN5賣出真濟，che是彼陣料無著--的。其實koh卡料無著是去tng7著彩玉、彩霜這"}
{"text": "對糖霜丸，改變伊的一生！\n到一九七八年，生理已經真loh8-un3--啊。第一擺看著彩玉in姊妹，是聽阿娟喝講：「媽，有人teh偷ni菜！」阿瑛斡出去看的時，看著兩個查某gin2仔phi2走咧long7，「無這款代誌--啦，」阿瑛糾正讀一早仔的阿娟：「菜俗kah，啥人beh偷theh8？」第二擺看見時，呣是咧偷theh8菜，是咧khioh菜hah8仔。Khioh lak kah一四界的菜hah8仔。「啥物時代--啦，猶有人teh khioh菜hah8仔！」阿瑛心內hiau疑，「是khioh beh飼雞飼豬？抑是beh做臭豆腐？」看in按呢匿匿chhih-chhih，「是啥人兜的查某gin2仔？Beh tih8講就好--啊，Ah8-sai2驚人知。」這箍圍仔gin2仔大細，阿瑛bat thau3-thau3，就是呣bat看見這兩個。大漢--的攏穿國校仔制服，呣koh白衫反phu2，烏裙烏kah看會著垃圾。大概讀一、二年。細漢--的差不多五、六歲，兩港鼻水不時tin到嘴--裡，然後si7緊suh入去鼻孔底。「及我細漢攏仝款！」阿瑛實在chiaN5 hoN3-hian5。像按呢tng7--著幾lo7擺，beh倚去問--咧，in就走kah phun3-kha-keng。\n一擺無意中聽著，「好--啊啦，咱食有夠就好--啊啦！」阿瑛chong5出去大聲叫：「阿姊！」一頭栽落去消逝的童年。"}
{"text": "11\n到一九八二年，慶堂父仔囝，會使當做仝庄--li2的人--囉。阿花自阿明過身了後，無ai3倚in阿章食，家己beh趁飼「荷包囝」，講荷包袋大腹比親生囝卡好ng3。尚且阿nai已經國校四年，油湯鍛練到攏會曉，互阿花加足清心。連kam2仔店彼peng5人客，招呼、ni貨、算siau3逐項會。感情日深，阿瑛嘛疼真落心。菜架仔chhun頭chhun尾，魚--啦 、肉--啦 、菜--啦 、不時kheng5-kheng5--咧，叫theh8-theh8 tng2去煮，na2仝家伙--咧。Ti7阿瑛是做會到無差到叨，呣koh日久，邊--仔的人閒話直直走--出-來。頭--仔阿瑛並無khng3 ti7心內，若mai3高明棋講一寡不三不四的酒話，刁意故khoe阿瑛，koh腳來手來，借酒teN3-siau2，全無體統。到底伊及慶堂是講有話，干單愛及伊做夥開講nia5，抑是na2明棋講--的，「無翁kap著無某--的，你知知，我--知哉，免講--啊-啦！」實在冤枉冤tak，連慶堂的cheng2頭仔都呣bat khap8--著，明棋講he話實在氣死人！\n彼年冬尾，阿瑛菜架仔、kam2仔店無閒入出貨後，就是chhoan5尾牙--囉。鞋廠是大客戶，阿瑛款兩箱特級清酒及六打汽水，叫明棋同齊載去做公關，順續食尾牙。食煞，阿瑛看明棋teh bang5，就車駛--咧載明棋tng2--去。「阿瑛姊--啊，」呣知明棋真bang5抑是假醉，規個人煞un倒阿瑛這peng5--過-來：「阿...阿瑛姊，阮...阮真愛及你做夥--呢。」阿瑛ka7 chhiau5互正，伊隨倒倒--過-來。阿瑛連sak兩擺，伊煞pheng7倚來肩kah頭：「無影查埔人chhun慶堂nia5，阿瑛姊--啊，阮無輸伊...呢。」「你講啥？」「及慶堂都hiah有話講，及阮汰就講無話--咧？.....阿瑛，阮嘛真愛及你相好--啊。」話講未煞，手隨"}
{"text": "soan來keh人腳...「將lin2阿瑛仔姊當做啥！」阿瑛正手反hou3 to3過，正中kiat對明棋鼻頭，雄雄聽aih-ioh一聲，明棋手kiu tng2來對鼻掩--咧：「你...你免hiau-pai-le3-tau2，無翁合著無某--的，na2柴引toh8火，he ah8-sai2講！猶呣是做boe7講--li的代誌。」愈講煞愈大聲；「A5，你oan-na2有歲--啊，斡--咧看人beh愛你--無！」「你...你...烏白講啥...﹖」阿瑛氣kah phih8-phih8-chhoah，話講boe7--出-來，佳哉kam2仔店到--啊，做伊車停--咧入--去。\n「無影無跡的代誌，講kah hiah歹聽！」阿瑛實在有夠氣，「將我阿瑛看做啥款人？」進前紳添過身萬般哀痛中，像心toe3伊去仝款，阿瑛已gia5 boe7起感情的波浪。彼陣隔壁庄一個姓葉開百貨的頭家，某死beh chhoe7人thang顧店。探聽著阿瑛gau5 hoaN7店，就央媒人來提親。「條件boe7-bai2，」秀津刁持工ti7阿瑛面前講互阿花聽：「M7-na7先過一棟樓仔厝互伊，規家伙手頭嘛攏beh互伊hoaN7。」阿瑛tiam3邊--啊聽--咧，斡--咧做伊入去內底。實在心na2死--去仝款，無想beh再嫁。彼段時間伊才tauh8-tauh8仔體會出，查某gin2仔菜籽命，這句話的含意。Aih，萬般攏是命，半點不由人！彼陣in ta家官會chhoa7全家夥去八卦山大佛chhit-tho5，原來有in的用意。阿瑛才teh奇怪，chhit-tho5了，好好呣行落山，煞顛倒pha一大lian3，斡對十八地獄落--來，原來是刁持工beh斡來節孝祠。「咱查某人上慘是翁--死､囝--去，」大家lau一lian3了，斡出來庭外，秀津輕聲對阿瑛講：「話講倒tng2--來，世間chiN-khoeh像咱按呢歹命--的。阿"}
{"text": "瑛，你若beh再嫁，阮無beh擋--你。」看阿瑛一直haiN3頭，「咱呣免學貞節ma2按呢，古早人自有in的想法及做法，總--是紳添過身並呣是世界末日....」「阮beh chhiaN5囝大漢--啦，阮無beh koh再嫁--啦 。」「呣管按怎，阿瑛--啊，」聽阿瑛應話，秀津加真放心：「你攏是阮的好新婦、好查某囝。」講著好新婦，阿瑛真知「厝兜」tioh8-ai3顧互好。厝兜頂有ta家官，下有後生查某囝。尤其紳添過身，規厝兜的擔頭攏teh ti7身上。厝兜是大家的siu7，若再嫁，這個siu7會變做按怎，阿瑛連想都呣敢想。厝兜比咱人卡要緊，咱ai3 ka7顧互tiau5、顧互好，che是下性命tioh8做kah到的代誌。\n若講本chiaN5看無起慶堂，到尾--啊會改變態度，凡勢仔就是慶堂顧家、疼囝，及阿瑛顧厝兜的觀念真合。Ah若講in會hiah熟、相知，猶是兩人chiap8做夥的關係。Che攏是彼塊lam3田改菜園仔引起。阿典提議，beh掌握菜源，地都有--啊，不如家己種菜，利純嘛卡濟。等菜股開--落-去，peng2土ia7籽、治草落肥、沃水phu7藥、挽菜洗菜... Oa5，攏tioh8工，「呣知hiah無閒，」阿典愈做愈sian7，想beh kiu腳。阿瑛看看呣是辦法，頭毛kah ah8洗--落-去，只好央慶堂鬥saN-kang7。慶堂真會交tiang--li7，暗頭仔整理菜園仔，續--落挽菜洗菜，透早送來菜架仔，歸尾規菜園仔khang-khoe3攏伊bau7--去。雖然算算--咧無卡tiong5，有慶堂khang-khoe3 thaN2-tiau5--咧，應菜架仔的利便，互阿瑛加真免操煩。阿瑛嘛時kiaN5黃昏去園仔散步，順soa3看隔天光的菜色。\n自細漢日時顧店，暗時讀冊。嫁紳添了，無閒teh趁錢，兩翁某也呣bat相chhoa7散步，庄腳田園景色，到三十外歲才去體會著"}
{"text": "伊sui2的一面。除了清風吹晚霞、流水伴鳥聲，凡勢仔阿瑛愛lau慶堂講一寡地方的風物，互伊眼、耳大開。其實慶堂並無嘴sui2，不時是問--的人teh講，應--的人才chhap一兩句。像一擺阿瑛問：「你bat去迪化街--無？」「Bat去--過。」「是咱台灣南北貨的總根頭呢，」講kah kam2仔店貨，阿瑛精神就來：「M7-na7山產海產，嘛是進口貨的大盤。」Na2聯珠炮，續--落-去一直講：「我進前去，oa5！連魚船仔大陸貨都規厝間，beh tih8啥就有啥。」突然想起好笑的代誌：「嘛有布市街呢。彼陣我大腹肚phaiN7永崧，看著布市就斡入去lau-lau--咧，汰知影lau點外鐘出--來，su-pah-lu3 phang3見--啊...」「貨物仔都有人偷駛--去-oh？」「猶有規車的貨呢！」阿瑛吐一下舌：「Tang時仔互警察拖去保管，這tau2無phang3見卡佳哉。台北oh停車，規矩koh濟，以後阮就無愛去--啊.....」阿瑛想講若準beh去，遠路嘛tioh8阿添駛車。想起阿添....，話到嚨喉頭，硬加吞--落。\n其實兩人三hoe7兩hoe7，難免會hoe7對in家己翁某去。「順溝hoaN7一直去，thang3大路汴頭水chhiang5 hia，」阿瑛洩出對in紳添的深情：「阮阿添叫我嫁--伊，看伊規面紅ki3-ki3，講著話kiu-kiu-lun-lun，驚我呣肯呢.... 我汰會呣肯--咧，伊人上實在，就是boe7-tang3陪阮一世人....」傷感的話不時會流--出-來。仝款慶堂嘛不時洩出對in阿香的思念。Ti7無意中，慶堂透露，伊逐項都原諒in阿香，ng3望in阿香嘛e7-tang3寬諒伊的chhong2-pong7，回心tng2意，緊倒tng2--來。原來in阿香會去互but8 hiah thiam2，是將幾lo7年beh買厝儉的錢跋跋毀毀--掉。「Na2神魂"}
{"text": "互魔神仔掠--去-咧，簿仔底十八萬，及兩口活會攏標去跋掉！」彼陣下港做工仔人beh tiam3台北買厝，是無法度的代誌。呣koh，三重埔公寓才五、六十萬，汰會知影想beh去過定，歹運去互人掠去關......，歸尾錢無､某koh走--去。慶堂不時怨歎，是按怎天公伯--仔會對伊按呢。伊呣信阿香hiah絕情，問題是阿香汰攏無批無文，無消無息--咧.... 明棋自彼擺失態，見著阿瑛歹勢歹勢。阿瑛認為酒後kek-khong，當做na2無發生--咧，來化解明棋的不安。呣koh，阿瑛黃昏愛去園仔lau-lau--咧，煞互in永崧加話。一九八三年春，永崧吵beh參加台中區高中聯考。阿瑛聽in導師講，依實力大概ti7二、三kham2志願，若考彰化區，彰中猶有望。「人阿錦to7 beh考台中，我就boe7用--得？」永崧大聲抗議：「伊是贏我偌濟？」阿錦是日昇的換帖大，陳榮進的ban仔囝，人攏叫i-su-juh，陳理事五十歲生--的，規家伙仔惜kah na2命。呣koh，阿瑛猶是呣肯，台中tioh8盤車，不比彰化方便。尚且台中若考boe7著理想學校，不如讀在地。永崧看in母--a呣肯，轉求阿公、阿ma2，日昇雖然疼孫，猶是尊重in母--a的決定。自按呢了，永崧讀冊就放鬆，退步真濟。阿瑛一下問--咧，應講to7 beh考彰化nia5，Ah8-sai2 siuN拚，惹阿瑛傷心koh替伊煩惱。一日，清明過了日頭有卡長，阿瑛卡晏煮暗，永崧boe7赴食就beh去補習，阿瑛緊飯炒肉絲參nng7先互食，脆丸仔湯都才咧滾，永崧飯pe無幾嘴：「呣是清明去kui3紙，抑是炒阿爸愛食--的...，」雖然永崧規嘴飯那哺那講，阿瑛聽kah真清楚。「干單守tiam3菜園仔...，你敢有影愛阿爸？你攏騙--的！」雄雄碗箸大下khng3--落-去：「全hau-siau5--的！」冊phaiN7仔phaiN7--咧，飯也呣食，斡"}
{"text": "--咧做伊走--出-去。\n阿瑛手捧碗公，tu2 beh khat丸仔湯，看in永崧飯碗phiaN--咧chong5--出-去，規個人煞nga7 ti7 hia。呣知偌久，嘴舌chng7著嘴phoe2 lin3--落-來的目屎，才回魂--過-來。忍boe7-tiau5彼兩港na2 teh落雨，直直摔--落-來。講伊無愛in阿爸？Gin2仔人bat一下啥！阿瑛真想beh tng面質問永崧，知影這幾年阿母按怎過--的？呣是掩ti7棉chioh被底匿teh哭，無就怨命運作弄，chheh in阿爸ka7放--咧... 總--是為著ta家官、gin2仔phi2，伊甘願犧牲家己來chhiaN5家.... 人講守寡tioh8目屎準飯吞，來chhiaN5囝大漢。永崧汰hiah boe7曉想--咧，會呣知伊卡按怎想in阿爸，猶呣是棉被kah呣知燒，心boe7清、boe7靜、chhia boe7落眠....？\n阿瑛oan-na2耳風仔聽著一寡閒話，伊真氣永崧連he「哺舌話」都會入耳，對阿母都會誤解！也呣想阿母雖然守寡，也是受教育的人。冊讀入耳，墨水lim有落腹。「若呣是ai3顧kam2仔店，」日昇時常按呢ka7 o-lo2：「實在tioh8栽培...」阿瑛自認冊讀有ti3仔內。彼陣規陣學生排列通學，行入八卦山牌樓，呣是無人去注意著壁角仔節孝祠，實在是呣知ai3按怎ka7定位。是偉大的傳統？女性的光輝？歷史的悲劇？抑是時代的笑話？人性的......？講起笑話，阿瑛想起規列同學放學的時，「Lin2知in暗時睏boe7去，按怎拖磨時間--無？」玉美--啊就bat笑in：「Ia7豆仔、khioh豆仔度暗--的。」隨有人應講：「汰boe7曉ia7土豆、那khioh那食卡boe7-sian7？」「Hioh！食會落去，ah8-sai2驚睏boe7去。」規陣同學ki-ki-kiak8-kiak8自按呢haN7-"}
{"text": "-過。想boe7到紳添過身，阿瑛煞tioh8來面對這款困境。伊總boe7用得關ti7房間仔底，隔絕外面的世界。伊tioh8做生理，ai3及人chih接。佳哉久年讀的冊，無形中產生穩定作用。『克己復禮為仁』，咱若修養家己，克制家己，面對外口花花世界，就會知ai3按怎規範。『發乎情止乎禮』，及人做夥就有準節--囉。\n幾lo7擺阿瑛想beh chhoe7永崧好好仔開講--一-下。一方面永崧beh考試，驚伊分心；一方面實在猶細漢，呣bat人情世事，驚伊聽無。尚且，永崧na2像teh閃避伊.... Ah無，阿瑛ai3 in永崧知影，阿母做事光明正大，免匿匿chhih-chhih。伊若願意，伊會用得大大pan7-pan7 koh再嫁，chhia-chhia-iaN7-iaN7互人駛烏頭仔車，kong3鼓拍鑼迎娶--去。伊會用得按呢做呣做，為啥物？Koh為啥人？互永崧家己去想... 起碼，好bai2話tioh8分清楚，損人名譽的閒話呣thang輕信。Mai3講阿母，人慶堂有某有囝，雖然某無ti7--咧，人猶呣是teh等tng2--來...."}
{"text": "22 \n「Tang、tang、tang」時鐘khiang三聲，互阿瑛警覺。「啊，已經三點--啊。」逐eng2過仔，秀津攏ti7三點外仔起床。伊輕聲斡出房間仔門，beh探看醒--來-未，thang ka7永崧beh tng2--來的消息報互阿ma2知.... Chhim2踏出門，阿瑛會記得，就是遠遠一聲「媽...」hiu--來，阿娟對口--啊chhiN-chhiN狂狂chong5入--來。Koan5-kia7仔khok、khok、khok，步步khok伊的心肝窟仔。阿瑛一暗看顧病人，tng2--來厝--裡，hoat8落店面造作，規個人thiam2 kah sian7 kah。Koh為昨日寄出的批tng-teh懊惱.... 雄雄聽著阿娟鑽--入-來的顫音，像做呣tioh8的查某gin2仔，心頭phih8-phok8-chhai2，beh閃嘛閃無路...「媽...，阮無ai3你孤單，阮ai3你嫁互慶仔叔--啦 。」阿瑛惶惶搖搖e5心，互阿娟long3倚--來，顛倒反chai7--去。Chit-ma2聽「阮ai3你快快樂樂，無ai3你浪費青春--啊-啦....」一時tek鹹酸苦澀，五味插雜。將chong5倚--來e5阿娟he7性命攬tiau5。\n「是按怎上歹命是咱查某？厝--裡出代誌tioh8咱查某委屈、犧牲？....阿公上自私，逐項phiaN--咧做伊去.... 阮beh你嫁...，啊！阮嘛ai3阿ma2有人thang顧neh....」阿娟的不平，na2像teh iah出代代沉積的悲情：「我ka7阿公講，阿ma2 tioh8顧互四序！阿公beh做，做會到--啦 .... Ah無，媽，做你嫁！阿ma2倒眠床一月、一年，阿公一月、一年病床tioh8顧tiau5，....免想beh走閃--啦 。」阿娟那講那chhngh，聲聲句句beh伊嫁。母女連心，無辜負伊chhiaN5大的心血。阿瑛"}
{"text": "也感傷也安慰，輕輕hoe5掉阿娟的目滓。「阿公想boe7出兩全其美的辦法，免想beh好過。攏阿ma2 siuN siaN5-seng7，無互做khang-khoe3....啊！媽，阮偌仔愛--你neh！」一句「媽，阮偌仔愛--你neh！」互阿瑛心頭溫暖、chat8-chiN。啊，為囝為厝來犧牲、付出，伊是心甘情願--啦 。 \n探頭看對榕仔腳，彼陣老歲仔班已經散鼓，chhun日昇及榮進ti7棋盤頂teh戰。「阿爸就是這款樂暢性，無煩無惱，一世人帶食樂、遊樂，朋友滿四界。及榮進tu2一擔。Sai公仔神杯，嘻嘻hoa7-hoa7，無禁無忌。」「Hou5，看你會kaiN5抑boe7 kaiN5，」為著阿瑛，榮進語帶雙關，笑跋倒在床的秀津：「免想眠床頂teh chhia跋peng2--啊houN？」「像lin2--咧，才看嫂--啊腳尾踢--咧踢--咧，koh踢一個出--來koh8？」秀津雖然倒ti7病床，oan-na2呣讓嘴：「若會kaiN5，踢一個七十齡來看mai7--咧。」外人大概聽無in teh講啥，阿瑛就真清楚。原來ti7 i-su-juh做滿月時，榮進大發妙論：「大家干單houN3-hian5，問我五十歲按怎得子。呣驚lin2偷學，....互lin2嫂--啊踢--出-來-的-啦。」\n話都未煞，食桌隨有人大聲nga7：「烏白講--啊，gin2仔是beh按怎互兄嫂人仔踢--出-來？」「無講lin2呣知，」榮進kek kah偌神祕：「Lin2知影暗--啊眠床倒--落，lin2兄嫂人仔腳尾ngiauh--咧ngiauh--咧就踢--過-來。“拍無線電創啥？”“Hio5，園未犁、子未ia7，khang-khoe3未做beh睏啥”？阮i-su-juh就按呢互lin2嫂--啊踢--出-來-啦。」榮進liam5-mi teN3-khong，liam5-mi kek-siau2，在座的人已經"}
{"text": "笑kah東倒西歪。「子曰：『食色性也』，」榮進一下歡喜，加真興thih8：「後代的查埔人，講著in偌chhi5-ko、偌勇--咧，其實這句話是互孔子ma2踢--出-來-的。」\n榮進那講那gau5臭kai3：「Lin2想看mai7--咧，彼陣孔子公一心一意，推銷經世濟民的儒學，thiam2 kah連“代誌”都boe7記得thang辦。若mai3孔子ma2腳尾踢--咧踢--咧拍信號，規大phaiN7孔子孫beh叨--來？孔子ma2腳尾一下chiap8踢，舞kah孔子公喘phiN7-pheN7，才會大聲喝食色性也，食色性也....！」榮進就是這款甘草人物。阿瑛及慶堂的代誌，互伊so圓teN7扁，真緊就有妥善的方案。大概尊重人性，通情達理，世間敢有彼號boe7解決的代誌？到底榮進按怎ka7秀津講？幾工後，「阿瑛--啊，榮進beh央你鬥saN-kang7--neh。」Ti7病床邊，日昇要求阿瑛：「阿樂有歲beh退休--啊，榮進的飼雞場tng teh chhoe7無腳siau3。聽講販厝收束，慶堂無beh toa3--啊。專工央請伊鬥腳手，呣koh伊無答應。你勸伊留--落來-啦houN？」病床頂的秀津嘛參咧勸伊：「榮進呣是別人，你叫伊toa3--咧鬥saN-kang7--啦。」\n阿瑛嚨喉管一直tiN7--起-來，阿娟的不平已經發酵。借送日昇，離開病床。阿爸做代誌就是按呢，ka7你thok--一-下，你就ai3知--啊。日昇na2像無發覺阿瑛內心的波動，顧咧自言自語：「Aih，老--囉，真正boe7 kaN5--啊-啦。」日昇講--啊講，chhun手pa3 tiam3阿瑛肩kah頭，互阿瑛相當激動。「論顧家，阿爸呣值著lin2阿i，為著按呢煞來及外家斷來往。你猶會記得外公、阿舅--無？」互日昇提起，阿瑛想起十外歲仔，bat來的外公、阿舅，煞呣bat看--見-啊。「Lin2阿舅來借兩千斤c"}
{"text": "hhek仔做本，beh做中盤，放ian仔peng5互kam2仔店。兩千斤chhek仔，tioh8偌辛苦粒積neh。若借伊，咱tu2免lian2。互阿i拒絕。Lin2外公氣阿i無thang，破病過身。\n路尾阿舅嘛討海來死，自按呢倒房。留落阿i一生最大的憾事。」日昇那講，阿瑛感受pa3 ti7肩kah頭的手骨愈重愈可親。「彼陣oan-na2散kah驚--啊，艱苦--過-來的人，對錢就看卡重--淡-薄-啊。你mai3怪阿i--啦houN？」「啊，阿爸，汰會--咧？」Pa3--來的手骨，hiah厚、hiah重。引起阿瑛點點滴滴的記憶。伊真想歲月倒流，草木回復芬芳。Tng2來做gin2仔時代，un tiam3日昇的手tou2....\n「Mai3哭--啊-啦，toe3阿伯tng2--來-啦。」阿瑛kiu tiam3日昇的手tou2彎。未來的命運像按怎？一個十歲gin2仔，是gong7-gong7 tam2-tam2。進前阿姊，chit-ma2阿母，一個一個放--咧做in走。茫茫人海，只有阿伯互khip8--咧.... 佳哉ti7伊的手tou2彎，ti7伊的胸坎仔內，阿瑛隨感受著溫暖koh安全。雖然紳添會ka7創治，掠chhi-loa5仔蟲ka7 loah。趁人無看--見，番薯箍攏pheN互食。該當做的khang-khoe3，嘛攏推互做.... 呣koh，日昇見看--著，攏會ui7伊。\n講--起-來pheng7 eng2過仔，有一頓無一頓，孤孤單單、a-a-cha-cha，加好偌濟--咧。無偌久，隨互大家接納、疼thang3。Toe3大家拍拚，ham5 kam2仔店共成長.... 算算--咧，oan-na2足足過三十五冬--啊。這支手骨，牽伊、chhiaN5伊、渡過風霜，煞teh喝boe7 kaiN5--啊.... 感傷chhoa7大的序大人，tioh8依賴伊。「啊！阿爸，」阿瑛情不自禁"}
{"text": "，翻身將日昇攬tiau5：「阮偌仔愛--你-咧neh。」阿娟ka7阿瑛講伊偌愛伊--咧，阿瑛ka7日昇嘛講仝款的話。敢會che愛，拆掉道學的虛偽？敢會che愛，互親情真誠相待？互俗化的人性昇華、提升境界？E7-tang3確定是，che愛互阿瑛甘心委屈，不求名份--啦 。雖然玉美講新改法律，翁仔某財產e7-tang3分清楚。呣koh，財產分hiah清，阿瑛嘛感覺礙gioh8。尚且，顧慮秀津看錢hiah重，兩家夥的錢，mai3交插卡tioh8。\n歸尾，慶堂無用烏頭仔來載。「有翁某行，無翁某名」，煞變上好的安排。雖然猶有遺憾，阿瑛oan-na2得著規庄人的祝福--啦 。「阿瑛--啊，」斡一lian3 tng2，秀津已經起床。聽著聲，阿瑛斡入去房間。「也無ai3喝一聲，peh起床手去nau2--著beh按怎？」俗語講序大的健康，是序細的幸福。這幾年，秀津peh起倒落，盡量無ai3依賴人。「彩玉敢是講今仔日beh tng2--來？」也呣chhap阿瑛的埋怨：「狗尾仔tioh8會記得khau tng2--來，阿賢ai3加tim7互食。無，攏飼kah bai2-bai2--去。」「我會koh ka7慶堂提醒--啦，阿i，永崧卡晏beh tng2--來neh。」「按呢上好，按呢上好，」秀津歡喜kah：「電話ka7我kha3-kha3--咧，阿nai嘛ka7叫叫--tng2-來，規家伙真久呣bat做陣--啊。」大概歡喜過頭：「阿nai in彼個叫啥？Soa3叫chhoa7 tng2--來。」「敢好？才朋友nia5...」「A5，緊--啊-啦，緊--啊-啦，煞看boe7--出？無，嘛互知in阿兄beh讀博士。」秀津講著hiau5-pai kah，阿瑛嘛感覺chiaN5光彩：「若按呢，榮進ti7外口，嘛請伊來。」「伊來上好，彩玉in翁及伊上有話講。」Na2像互想--著：「Tioh8--啦，ka7"}
{"text": "榮進講，beh kha3油兩隻雞，互彩玉theh8 tng2去做tan2-lou7。」交代的代誌，一一hoat8落去做。榕仔腳兩老猶咧大戰，一陣陣暖流，流過阿瑛全身，人講福、祿、壽三星拱照，是人生難得的福報，阿爸、阿i，oan-na2 beh倚--啊-啦。 \n1995.12.04.初稿完稿。\n1996.1.26.修正稿。等錄音及鄭教授詞典對照後定稿。\n1996.2.29.比對錄音修正。\n1996.12.1.最後校正。"}
{"text": "5 \n秀津猶koh teh睏。自跋倒了後，因為tioh8不時倒的關係，養成睏晝的習慣。阿瑛呣bat睏慣勢，若眠--一-tak-久-啊，精神就好--來-啊。這個慣勢及顧kam2仔店有關係。七十年代以前的庄腳店仔。人客入來講ai3豆油、你koaN7豆油；買養樂多、你ni養樂多。不sam2時tioh8及人客chih接，無閒是無閒，giu2近人及人的感情。紳添pong7死了後，阿瑛呣知按怎度日--的。這陣想--起-來，佳哉ng3這間店teh無閒，互伊的心免惶hiaN5，鬥au2過一生中鎚心肝、上鬱悶的日子。 \nChhim2車去病院時，干單看in紳添頭殼及手流血，大心氣喘boe7 li7。阿瑛一步都呣敢離開，中間回魂--過-來，親chiaN5朋友偷偷仔講按呢有望--啊。阿瑛心頭tam2-tam2，聽著講「有卡好--啊。」心內一直暗暗仔歡喜--起-來。呣koh chiah濟：「會好--啦。」「Tauh8-tauh8好--起-來-啊-啦。」攏是安慰的好聽話。到一工秀津倚--來攬teh哭，阿瑛陷眠時na2聽ta官ngauh8-ngauh8唸：「好勢--啊-啦，」隨目屎toe3咧chhop8-chhop8滴：「看咧受苦，tng2去投胎卡tioh8。」阿瑛無張無持互in ta家攬咧哭，koh聽著「好勢--啊-啦！」Na2五雷擊頂，椅仔都坐boe7 tiau5，規個人un倒thou5腳。 \n彼段時間，阿瑛呣知按怎過--的。Na2無神魂--咧，食呣chiaN5食，睏呣chiaN5睏。一切喪葬攏in ta官thaN2--起-來。日昇將中盤生理thng3--人，「車駛咧四界走，紅衫早穿一半。」三講兩講，就目屎流目屎滴：「Beh知嘛無ai3互四界走chong5。Aih！在劫難逃--啊。」看阿瑛，規個人無seng5人，瘦kah chhun一重皮包骨，心疼koh呣知tioh8按怎安慰。只好叫秀津家己目屎先忍"}
{"text": "--咧，ai3好好ka7開導，若無阿瑛會去崩--去！ \n幾lo7擺秀津ti7房間外，聽阿瑛hm7-hm7 teh hau2。Na2棉被hip tiau5--咧，hm7聲呣互洩--出-去。越愈按呢，秀津越愈艱苦。想beh入去勸解，門koh閂--咧... 呣koh免偌久，阿瑛穿chhah整齊，na2啥代誌攏無發生--咧，就出來店口hoe5東hoe5西。自細漢學顧店，日昇教講ai3用咱人上好看的一面及顧客chih接。這款展現出的m7-na7是外表的穿chhah，上要緊是發自內心的敬業精神，親切、勤快、笑神、滿意的服務.... 秀津看阿瑛目khou ham-ham，猶是強忍悲痛，及人客有講有應。互秀津心肝na2 teh割肉。\n有一擺才是心酸。Gin2仔睏--去-啊，阿瑛猶ti7店口teh無閒。其實秀津知影tioh8關門歇睏--啊。阿瑛無閒根本是無代誌chhoe7 khang-khoe3做，刁持工ka7家己lek8互thiam2，等倒落眠床boe7去翻chhia，看會一醒到天光--bo5..... 等規晡聽著thoah門聲，ioh是beh入來睏--咧。聽hoe5入去灶腳teh煮食，「謝天謝地，佳哉會知iau，按呢免操煩--啊-啦。」秀津才teh歡喜，呣koh，煞又koh無聲無說--啊。忍--啊忍，實在忍boe7 tiau5：「老--兮，咱起來ka7看mai7--咧-啦，」秀津硬ka7日昇lou2--起-來：「阿瑛敢會睏tiam3灶腳？」日昇聽按呢講，si7緊chhia--起-來。兩老行到灶腳，看阿瑛目chiu柴柴，相對桌頂一盤炒飯。秀津突然間目khou1紅--起-來，鼻頭反酸：「啊，阿瑛--啊，taN，人..人..tng2都tng2--去-啊，呣thang拖磨家己--啊-啦。」「我專工加khian3幾lo7支蔥仔，炒nng7飯互伊食，阿i--啊，咱等--一-下-啦-hohN？」阿瑛按"}
{"text": "呢講，日昇驚秀津未開嘴先houN7出聲，緊chah8倚--來：「做夥等好--啦。」\n秀津心內hiau5疑，「也無捧去神主桌拜飯，是beh按怎叫來食？」想起紳添細漢的時，三頓番薯箍、番薯簽食到驚。腹肚phong3風，臭屁khok8-khok8-toaN7。大漢--來，看著蕃薯就ia3-sian7。一時心酸：「飯炒到khiu7-khiu7-khiu7 koh芳kong3-kong3 neh...」秀津講未煞，阿瑛嘴ngauh8-ngauh8唸：「我不准你離開，你ai3 ka7我tng2--來-啦，」Koh na2像面對紳添咧：「無嘛tioh8相招同齊來去，你...你喝走就走，你...你喝行就行，tan3阮孤單....，你boe7使走，你...你boe7使去--啦，你ka7我tng2--來，tng2--來-啦！」講到尾--啊，面掩咧哭出聲--來，尚且chheh-khui3 chhek8 boe7 li7。秀津beh倚去勸解，日昇搖頭ka7擋--咧。据在--伊：「你ka7我放--咧，叫我...叫我beh按怎，...beh按怎--啦 ？」原來日昇beh互伊thau2氣，ka7心頭的鬱卒拚拚--出-來。無偌久，「媽媽，mai3哭--啊-啦，」Tang時仔永崧醒--來，對阿瑛褲裙khiu2--咧：「媽，我beh lim汽水。」阿瑛si7緊目屎hoe5掉斟汽水。秀津心肝ngiauh8--一-下，想起早暗，阿瑛不時攬兩個gin2仔掩ti7被底teh唱歌。「Tioh8--啦，永崧、阿娟，就是伊日後的倚靠--啦。」 \n有人講時間會治療創傷，對阿瑛喪夫之痛，無全tioh8，嘛有幾分仔合。Ti7彼段期間，日昇房頭內親堂、厝邊隔壁朋友攏來鬥saN-kang7。庄腳就是這點好，有代誌，大家keng7倚--來。像農會陳理事榮進翁某，一個鬥hoat8落外，一個鬥hoat8落內，無閒kah連in七十外歲的老母"}
{"text": "阿色嬸婆，都倚--來saN-kang7。玉美翁仔某公所食頭路，嘛lang3縫來鬥腳手。尤其玉美、阿梅及阿瑛na2姊妹仔--咧，阿瑛koh無外家親chiaN5作伴安慰，暗時有in作陪，秀津加足放心--的。 \n其實鬥腳手上濟猶是阿花。阿花比秀津加兩歲，呣koh看著na2加十二歲--咧。原本好額人查某囝，嫁互阿明算真歹命。阿明厚病。大囝阿市、二囝阿萍仝款厚soa-sap，阿市自細漢漏屎漏boe7好、錢開開、醫醫--咧歹--去。阿萍代先做店員，看著開服飾店好趁，幾個結拜姊妹招招--咧，店面sui2-sui2就ka7開--落。厝--裡有錢ni到無錢，有店煞開到無店，自按呢無倒tng2--來。Ban查某囝阿蟬卡khiang3，toa3成衣廠及內面師父戀愛，翁某跳出來開外銷成衣代工，幾lo7年拚--落-來，工人oan-na2倩百外個，外銷生理一下好，不時趕通宵。俗語講「有查某囝賊，無外家虎」。阿花一下chiap8去阿蟬兜，呣是ni就是sa，mai3講阿蟬in翁，連阿蟬面chhiuN都真歹看。\n路尾這幾年就無koh去。阿章投資chek an3-chih，搬徙彰化食一份薪水。留兩老tiam3庄腳，想想--咧ai3做一下小生理，卡好過日。兩翁某就ti7 kam2仔店口啊排擔。這幾十年來，日昇厝地已經擴大到三kham2店面。紳添過身，日昇將中盤thng3--人了後，一下無囤貨，一睏仔lang3兩間店出--來。喪事辦--煞，秀津及日昇參詳。一--來阿明阿花翁某做卡boe7到；二--來彼段期間互in鬥腳手chiaN5濟；三--來in toa3彼塊護龍仔祖厝，瓦做瓦，壁做壁，無翻翻--咧，實在boe7 toa3--咧。四--來擔頭仔thau3風落雨，生理就免做。五--來...，反正秀津及阿花講有話，大家嘛卡有伴。就撥一間互in toa3無錢。想boe7到toa3相隔壁，阿花koh厚話，煞生出真濟風波，"}
{"text": "互阿瑛chiaN5歹過。 \n都chiah濟年--啊，阿瑛一點仔都無khioh ti7心內。想想--咧，若mai3阿花in這間麵店，伊boe7排菜架仔。就boe7看著彩玉姊妹teh khioh菜hah8仔，嘛boe7去keng7體慶堂--啊.... 冥冥之中，na2像逐項攏註好好--咧。俗語講「歲月催人老」，對彼陣的阿瑛來講，是日子直直teh變。像伊細漢互日昇收養，嫁互紳添，斡--咧都三十--啊，koh失去紳添，斡--咧都三十--啊，互阿瑛的心境起落真大。這種變化及日子直直teh過無關，簡單講是對家己失去信心。伊真驚去khap8--著「我阿瑛tioh8-ai3按怎過日--咧.....？」遮的問題。雖然ta家官真疼惜，永崧、秋娟嘛真乖，生活一點仔都無問題，錢嘛有chhun--一-te3-啊，總--是心頭惶惶搖搖，若欠啥物..... 到有一工，看著阿花生理好teh無閒。伊突然警覺，規年來心情的低落，對外面環境的變遷，煞攏無去chun3-bun7--著。伊真呣是生理人！阿爸疼惜講：「Kam2仔店有teh開，日子有teh過就好，免求發展--啦 。」及進前教--的，耳孔利目chiu金，掌握趨勢無仝款。好勝的阿瑛，ta家官chiah疼--伊，伊ai3加做一寡khang-khoe3，用koh卡無閒來liong3出情緒的鬱悶，及心內的哀傷--啦 。"}
{"text": "2\nTi7彼個年代，講著養女、新婦仔犁，chiaN5濟流著散hiong人兜，骨肉離散、受苦毒、thun2落煙花的悲劇。呣koh，日昇疼阿瑛na2親生囝，對in的親事干單期待，也無ka7迫。顛倒講姻緣天註定，勉強boe7來。外表看--來，na2隨在in的款。看--來日昇呣是彼款舊頭腦，見錢眼開的生理人。是社會有teh行踏，通達情理的人。伊按呢做，是ng3望in互相意愛，栽培卡深的感情！彌補伊及阿瑛in母--a春枝，有緣熟sai7，無份thang結翁某的遺憾--啦 。\nTang時仔阿瑛是日昇的愛人仔囝！\n日昇做gin2仔工的時，春枝ti7街仔尾糖行ka7人chhoa7 gin2仔。日昇送貨對hia過，一定ai3看著春枝才beh走。若看無人--咧，假影店口a hia呼si5-si5仔，等春枝斡出來ka7笑一下，伊才願走。彼陣一工若看無春枝的影、聽無春枝的聲，伊就徛boe7在、坐boe7 tiau5，規khou人惶惶hiaN5-hiaN5。無偌久，日昇theh8出勇氣請伊食冰。請彼陣上貴上好食的mi-ju-ma-meh。日昇第一擺hiah倚近春枝，感覺著chiaN5細粒子。坐落椅仔，aiN7的gin2仔腳都tham過椅頭仔。食冰的時，春枝lau3出黃gim3-gim3的嘴齒，下ham兩齒相疊看現現。大概情人眼內出西施，日昇看春枝嘴唇細細，下hoai5尖尖，目神活活。講著話比手劃刀，愈講愈燒loh8，愈看愈古錐... Chhim2頭in干單hoe7家己頭家的代誌，三講兩講，「你愛看戲--bo5？」無張無持春枝問起。「愛--nou3，tang時我請--你。呣koh...」日昇想講看一齣戲tioh8兩點鐘久，驚無才調偷soan hiah久的時間。彼陣的gin2仔工無錢koh無thang歇睏，beh看一齣戲是無可能的代誌。「按呢上好，按呢上好。」春枝聽著chiaN5歡喜：「你e7-tang"}
{"text": "3用鐵馬載我去khioh戲尾仔！」原來春枝迷著歌仔戲。呣敢siau3想看規齣，有thang看一te3-te3仔就teh癮囉。自按呢日昇配合伊，調整送貨的時間、路線，撥工載伊去看戲尾仔。\n彼khui3仔是日昇一世人上樂暢的時陣，送貨的khang-khoe3，做著嘛加偌thiau3-iat8--咧。一下chiap8去，連顧戲口的查某gin2仔看in來，一句「Hiah晏oh？」就知ai3放戲尾仔--啦 。春枝知影日昇愛食甜，不時偷me烏糖互伊，日昇上愛那看那chng7，chng7 kah規嘴hou5-sa3-sa3。一擺戲齣做到娘子落難，沿途奔波討食，尾仔煞真正跪ti7台仔頂teh pun。這時台仔腳看戲的銀角仔四界tan3--去-li。「有chah錢--無？」春枝toe3流目屎：「緊tan3一下互伊--啦 。」日昇lak袋仔te7 pong7-chi2，實在都無錢thang tan3。想想--咧，春枝互伊的烏糖jiok8-jiok8--咧就ka7 tan3--去。哪會知輕phang2-phang2，tan3 boe7到台仔頂，散phong2-phong2 eng一四界。日昇聽著人chhoh-chhoh叫，si7緊春枝拖--咧，long7出戲園。一路看春枝仔目屎含咧笑。\n偷載春枝看戲尾仔的代誌，呣是日昇漏洩，是春枝in頭家娘專工chhiang7--的。一下戲看久，紅嬰仔la3尿，phe3的尿chu7仔au--咧無隨換，kauh kah生pui2仔，有時連屎都kauh kah ta-phi2-phi2。頭家娘奇怪，ioh是愛chhit-tho5，一下查--咧.... 彼陣日昇m7-na7會曉講戲齣。比蓮花指、使目尾，ham5起馬、過戶teng7，嘛學到真有一個款。講著話全歌仔戲腔，一句「Toe3我來」，tioh8講「隨我來--a」。「chhit-tho5」ai3講「遊賞」才會雅。兩"}
{"text": "人tng ba5 kah會相對唱，好景不常，頭家娘jiok來戲園。實在都無啥，大驚小怪，叫春枝in母--a chhoa7-chhoa7 tng2--去。In母--a都猶未來--咧，春枝to7走kah無看見人--a！經過真久，歸尾春枝猶是互in母--a chhoe7--著，原來toe3歌仔戲班去學做戲--a。自按呢了後，日昇就無春枝的消息。規個人gong7神gong7神，na2無神魂--咧。Beh知失戀會chiah艱苦，伊就無ai3去戀--著！Boe7食boe7睏，消瘦落肉無taN2-kin2，koh tioh8加去互人罵--的！\nHe是發生ti7日昇十七歲的時。戰爭已經爆發，日昇雖然無調去做軍伕，呣koh ai3走空襲，街仔人tauh8-tauh8仔疏開去庄腳，日昇嘛辭頭路tng2去庄腳作穡，開一間仔細細間的kam2仔店。Ti7日本投降彼年，娶某秀津。戰後物資欠缺，這項beh管制，彼項嘛beh管制。日昇真知物件若對「有」車去「無」hia，就有生理好做、錢thang趁--a。四界探聽，看出庄腳雞仔鳥、米、番薯、芋仔等的物件，若phaiN7去街仔換貨tng2--來，穩趁--的。尤其台中koh卡好價，自按呢chiap8走台中。\n一choa7台中，有tang時無隨tng2--來，就販仔間toa3暗。一日生理做煞，身軀洗好，才想beh倒落去睏。Neh-chiang3倚--來：「無愛去夜市行行--咧？」「也無啥thang看--的-a。」「Ka7你hoat8落一尾仔hahN3燒...？」Neh-chiang3 aN3來日昇耳孔根細聲chhu7：「Boe7-bai2 neh，嘛加偌好睏--咧。」也呣知日昇家己heng3-heng3，ah是互neh-chiang3 lang7--起-來，伊會記得價siau3講好，先chhng入去棉chioh被底等候。\n彼陣的販仔間，鋪tha-tha-mih，"}
{"text": "用sioh-jih門隔開，大約仔一坪大。無椅無桌，干單兩粒枕頭及頂下被。日昇倒ti7被底，目chiu chha5-chha5相對天pong5。五燭燈仔火照--落-來，規厝間暗sam3暗sam3。「歹勢，晏來。」聽著聲，日昇越頭過--來，看著sioh-jih門仔thoah開，日本式的跪teh鞠躬，頭le5-le5好liah8仔關門。日昇看查某面aN3壁，熟手褪到chhun內衫褲。越一lian3 tng2，bun3來被底，na2一尾hou5-liu，soan入伊的keh-lang5-kha。燈火暗sam3，日昇斟酌看keh-lang5-kah的查某，下hoai5尖尖，嘴仔細細，目神....？Eh，慢且是--咧，笑--著下ham兩齒嘴齒koh疊做夥！「春枝--a？春枝a....！」\n無張無持去tu2著意愛的人仔，na2月裡的嫦娥，日日空思夢想的人！Eng2過仔若khap8著伊的手，心頭phok8-phok8 chhai2規工。想boe7到！想boe7到，chit-ma2來tng7--著！久別重逢，春枝話講boe7了：「若mai3互阮母--a強chhoa7 tng2--去，」滿腹的哀怨，khiuh8-khiuh8顫出聲--來：「我猶會toa3戲班，我做小旦，真gau5唱哭調仔neh。」日昇聽到尾--a，煞na2 teh聽哭調。「阿母驚我toe3人走，聘金收收--咧，緊嫁嫁掉。無偌久調南洋....」看著春枝規面目屎，互日昇心碎。「別人的翁婿斷腳斷手猶有tng2--來，阮翁一去就無回頭。戰死南洋，屍骨他鄉.... 時機hiah bai2，叫我一個查某人仔...，beh按怎--咧？」Ti7戰後彼段鬱卒的謀生歲月，看著心愛的liau5落煙花，日昇氣力也有限。「Aih！台中日頭nai2[哪會]曝--著hiah赤iah8？柳枝下綠川，是咧流抑是咧hau2....？」異地重逢，日昇khok8-k"}
{"text": "hok8問家己，「我是ai3歡喜抑是傷悲？無，心肝頭哪hiah艱苦--咧！」\n無偌久，春枝tioh8 ma-la-li-ah過身--去，日昇kou2阿瑛tng2來庄腳toa3。"}
{"text": "有一個做田人去別人e5菜園偷挽刺瓜仔。 \n伊那偷挽那想：我beh ka7這袋仔偷挽e5 刺瓜仔提去賣錢。了後著用chiah-e5錢去買一隻gau5生koh gau5孵e5雞母。雞仔子飼大隻賣e5錢就會使去買一隻母e5豬仔子。飼到伊大隻thang 扑種，著會生一tiau5 e5豬仔子。就ka7豬仔子賣賣leh。將賣豬仔子e5錢koh提去買一隻母e5馬。等伊有身生馬仔子，就飼hou7伊大隻thang賣錢。An2-ni我就有錢thang買一間有田園e5厝。我beh ti7 hia種真濟刺瓜仔。我會顧tiau5-tiau5。An2-ni koh無甚物妥當。Koh ai3倩一個漢草真好e5警衛來顧chiah-e5刺瓜仔。我ma7會定定去田邊對伊大聲喝，「Eh！較斟酌leh。」 \n這個做田人想到神神--去，續be7記得伊chit-ma2 ti7別人e5田園teh做賊。雄雄大聲喝--出-來，「Eh！較斟酌leh。」Hit-e5顧田e5警衛聽著聲，chong5 --出-來，請伊食一頓柴仔枝配赤肉。食到粗飽粗飽。\n(台灣鄉土雜誌第30期，1999年1月)"}
{"text": "12 \n開學了後，阿瑛感覺事事項項都無順利。永崧雖然考tiau5第一志願，成績並無好。「伊的實力m7-na7按呢，」謝師宴中，國中導師嘛講：「Ai3 koh『衝刺』，ai3 koh『衝刺』。」呣koh，永崧逐項代誌都無啥beh chhap伊，無to7土土應話--過-來，互阿瑛心真煩。阿nai已經升五年，tioh8讀規工，boe7-tang3 koh來鬥saN-kang7。雖然in姊妹講歇睏e7-tang3來，總--是boe7按算的代誌... 其實上互阿瑛操煩--的猶是貨物仔菜車侵入來庄頭，tai7-su3-ki tiam3庄南斡角hia chah8咧做生理。對早起時八點外排到十一點，貨車有魚、豬肉、cheng牲仔肉、青菜、乾料...... 貨量無濟，呣koh款真chiau5。\n頭仔猶無感覺威脅，尾--啊菜架仔貨底一直囤積，互阿瑛真頭thiaN3。M7-na7按呢，織帶廠的伙食料嘛互搶--去。雖然減少進貨，出貨減koh卡濟。日昇看ti7眼內，安慰阿瑛：「一支草一點露，人開hiah濟錢整貨物仔車，嘛tioh8-ai3 chhoe7生路。」對阿典翁仔某為生理互人搶--去teh怨妒，認為無必要：「生理呣是teh拚生死。原本就有輸有贏、會趁會liau2。大家冷靜想看ai3按怎改善就好...」阿瑛想想--咧，煞有影teh掠狂。大概這幾年項項順利，無風無浪，應變的技巧攏生sian、鈍--去-啊。\n「TaN工場工人直減，koh有菜車teh搶生理。」阿瑛及阿典翁仔某參詳：「貨底那來那掠boe7準，tioh8-ai3想一下辦法。無，本會去互食--去。」「驚貨物仔菜車彼peng5會結市呢，」阿典嫂chiaN5耽心：「我看人鑿筍仔擔倚去賣，嘛有人chhia果子仔合做夥鬥鬧熱....」「Kah ah8是無才調擋人做生理，」阿典氣chhoah-chhoah：「Beh拚大家來拚koh8。」「咱敢無teh"}
{"text": "拚？....呣koh，干單拚嘛呣是頭路。」猶是阿瑛腦筋清楚：「逐家來想看mai7，有啥thau2路--無？」「Ah無，chhun頭chhun尾，我四界車來去賣koh8。」「Beh車去叨賣？」阿典嫂無好目色：「猶呣是規台車出車入nia5，都無teh chhit-tho5 koh8。」「貨底oan-na2 ai3銷，」阿瑛建議：「呣koh下手ai3先chhoe7有，boe7-tang3四界車咧喝玲瓏。」「下手beh叨chhoe7？」阿典一腹火無teh thau2：「Kah ah8有，ah8-sai2今仔日囤咧lian5-hoe5！」「阿瑛姊--啊，」阿典嫂想無步：「咱生理是呣是tioh8 koh束卡細--咧？」「若真無phiat步，去食著老本，無chhai2這幾年咱辛辛苦苦teh拍拚。」阿瑛聽大家hiah悲觀，顛倒出聲安慰：「無影講菜車排--咧，咱生理攏免做--啊。趁in才新結市，緊想辦法互散--去，無，嘛互chhun孤台菜車。」「Beh按怎ka7拍散？」阿典嘴緊：「有好步早tioh8-ai3用--啊。」「Kam2仔店口--啊榕仔腳，放互人來排擔！」阿瑛na2像有對策：「除了菜車以外，果子、筍仔擔、賣燒、賣涼--的攏請in過--來。」「按呢咱果子無ai3做--啊？」阿典實在無想著這招。「M7-na7果子，貨底chhun濟--的，咱tauh8-tauh8仔放互人去做...」\n阿瑛講著逐項放會開：「咱mai3互結市，工場伙食料顧互tiau5，散主仔加減會去走一寡無要緊--啦 。」「若chhun孤台菜車，客門e7-tang3去互khou偌濟，he知知--咧-啦。」阿典嫂掠內心o-lo2：「呣koh，你講連賣燒、賣涼--的攏beh互人排擔，會去chhek--著阿花--無？」「Boe7--啦，無阿nai鬥腳手，阿花干單做中晝nia5，早起時無差--啦 。」阿瑛koh khou tng2來"}
{"text": "本題：「Lin2翁某tioh8想看mai7--咧，貨底看著按怎削掉，囤siuN濟嘛khng3無路。」看in翁某想規晡：「咱庄腳客門chiaN5歹擴大，彰化夜市擔頭仔、自助餐新開真濟，lin2是呣是去接洽看mai7--咧？」佳哉應變了猶算boe7-bai2，將貨物仔菜車pheN去生理的傷害減輕真濟。呣koh，整個大環境互阿瑛操心。「生理歹做，工人koh倩無，」鞋廠張課長，現此時已經升廠長不時haiN講：「進前國中畢業來to7規班人，chit-ma2散散規十人，免偌久走chhun無一半。」張廠長講著chiaN5無奈：「一寡升學，大多數走去服務業。」\n阿瑛第一擺聽著服務業這個名詞，原來餐廳、百貨、chhit-tho5--的攏是。食好、穿giN、koh做著輕kho2，莫怪工場teh倩無人。社會na2像ti7 teh變，人嘛愈來愈貧惰，呣是嫌粗澀，就是喝艱苦。看--來行行業業攏有一腹苦經，kai3在你按怎克服、應變nia5。呣koh，所有的苦惱，比boe7著接著永崧的成績單，互阿瑛koh氣koh tioh8急：「第一學期兩科無及格，是beh按怎及人考大學？」阿瑛投互日昇聽：「我去問in老師講三科就會落第--啊neh。」著急的阿瑛，一方面拜訪科任老師，一方面請教in同學，當然，上要緊猶是ai3問永崧，看問題出ti7叨：「該當ai3補習，咱tioh8去補習。」阿瑛hiah關心，永崧猶是phi5-phi5 kek kah無要無緊。「冊是你teh讀，無卡拚--咧，是beh按怎出脫？你敢一世人beh留tiam3庄腳顧店仔？讀到高中--啊，oan-na2 tioh8-ai3會曉想--啊，以後beh成beh敗，beh好beh bai2，蓋在你這陣有咧拚--無。」看永崧恬恬，阿瑛輕聲安慰：「一時讀無好無要緊，上要緊是你有繼續teh koh拚--無，冊媽媽無才調幫你讀，其他ai3按怎鬥腳手，做你講--"}
{"text": "來...」「你mai3 chhap我，chhap你家己就好--啦 。」想boe7到疼心換來這款的應話，te2 ti7阿瑛腹內的話，做一睏仔強beh拚拚--出-來：「無--啊，我呣chhap你，啥人beh chhap你？是啥人ka7你lak8屎lak8尿lak8大漢？啥人teh驚你寒驚你熱、驚你跋驚你iau？你...你按呢講敢tioh8？刁意故惹媽媽受氣！」阿瑛愈講愈氣：「我beh內beh外，無閒厝--裡，也beh無閒店口，你猶koh teh嫌我操心？無老父仔囝thang教示，嘛無ai3聽媽媽的話--啦 houN？Ah ah8是連媽媽都無ai3 tih8--啊？」\nNa2像叨一條腸仔去khap8--著，阿瑛做一睏激動--起-來：「你講--啊，嫌媽媽siuN囉唆，抑是媽媽教你呣tioh8--啊？你若是會曉想的gin2仔，嘛替媽媽想看mai7--咧，我...我按呢做是it著啥？自lin2阿爸過身，我...我敢teh偌好過？」講到傷心的所在，阿瑛顛倒愈堅強--起-來：「你呣tioh8，tioh8媽媽教，仝款媽媽呣tioh8，lin2阿公、阿ma2嘛會教。你若boe7曉想，枉費媽媽的心，才是惹媽媽傷心。」Na2聯珠炮仔--咧，話題隨tng2--過：「像媽媽做生理，tioh8及五色人chih接。掠頂下手的個性，合in的緣，及凊彩人若呣是ti7店仔、無就是大庭、園仔teh交陪，有天teh看--咧。」講到遮煞嘆一口氣：「媽媽講的話你應該聽有，呣thang烏白想東想西，心緊收收--起-來，mai3互阿錦笑咱toe3 boe7著陣--啦 houhN1。」阿瑛話khou一lian3，將心內話iah-iah--出-來。主要beh互永崧知影青天白日下，無彼個boe7見得人的代誌--啦 。永崧的個性teng2 in老爸，比較noa7性noa7性。經過阿瑛講講--咧，成績tauh8-tauh8有卡進步。"}
{"text": "阿娟性地就加足烈--的，好動koh倔強。第二年，toe3 in阿兄腳倉後beh考高中，「阮beh考台中區，卡濟學校thang揀。」雖然in導師建議伊讀五專，阿娟猶是beh讀中學：「人阿錦都讀hiah好，顛倒阿兄讀彰化toe3人boe7著。」一個查某gin2仔人，阿瑛實在無愛互去siuN遠讀冊，呣koh，拗in阿娟boe7過，只好答應。尾--啊真正考了無好，分去讀私立。通學都無兩個月，嫌透早六點趕車、盤車艱苦，幾個仔同學招招--咧，soe3厝tiam3校外讀冊。"}
{"text": "翻譯 \n某日有兩個鬼ti7 街--nih8 行游，一個是富鬼，一個是窮鬼。富鬼兄弟5 人，大--e5 名雞腳鬼，第2個名妝畫鬼，第3個名哄人鬼，第4個名公騙鬼，第5個名精靈鬼。In e5 父名千年古怪，相kap流傳講這五個鬼bat 鬧過判官。窮鬼兄弟 10人，大--e5 名糊塗鬼，第2個名放蕩鬼，第3個名拖磨鬼，第4個名急慌鬼，第5個名薰鬼，第6個名奸鬼，第7個名屈死鬼，第8個名狂鬼，第9個名酒鬼，第10個名洋煙鬼。In e5 父名萬年鬼，相kap流傳講這10個鬼bat 鬧過刑具。 \n富鬼遇著窮鬼問講，世間金銀滿地，你怎樣致到chiah-ni7 貧窮 --leh？窮鬼吐氣講，百般計策扑算，也無方法thang 發財，請老哥賜一個好法術，thang救我火燒到目眉 e5緊急。富鬼koh講，家家厝厝攏有婦人主理，若穿入去伊內面，將伊 e5 囡仔正手neh8 倒手teN7， khiu2 an5 m7使放leng7。伊就目珠吊上懸，ka7嘴齒根，流白沫瀾。抑是借人 e5 嘴ka7伊講，是家內過往 e5 老人，在陰間欠缺銀錢開用。聽che話，伊的確信是鬼beh討錢銀使用，就會趕緊燒銀紙ti7 門口，抑是十字路，三叉路口抑是廟前墓後，燒化更衣草鞋kah馬。你就thang將hiah-e5 帶去使用。逐日照an2-ne 做。哪裡有koh 貧窮e5 情理--ah，che就是發財e5好法度。窮鬼tah手笑講，領教領教，恭敬ip -jia7 就去，趕緊走到一間厝 e5 門口。忽然間聽見內面 e5 囡仔teh哮，暗cheN7舉目偷看門內，看門神土地攏無ti7 -teh，hong -bong2進前入內面，四界一下看，tu2好眾神明也無在位，就歡喜講，今仔日thang 得意發財--了。隨時將囡仔正手neh8 倒手 teN7，khiu2-lak8 兩遍，即時目珠平白，雙手挽me，嘴齒咬an5,連哮都be7哮"}
{"text": "。 \n這個囡仔e5 老父名叫藐視鬼，因為伊平素kai3 m7信邪鬼。一時出門liam5-piN 倒來，看見囡仔這號款，就將鬼大罵一場，koh 氣pun5-pun5 到門神土地 e5 位前，大聲責備講︰「我服事你chiah濟年，原來是望你阻擋邪魔鬼怪無入來作弄。看到今仔日，你猶原be7會阻擋伊，服事你無益」，續用手將土造柴雕e5 偶像摔ti7 石頭--nih8 kha3做幾若塊。越轉身去到大廳眾神明 e5面前罵講︰「我初一十五燒香服事你，是望你保庇阮一家大細平安。今仔日看--來，lin2 也是不中用--lah，」就伸手將紙糊e5 神像拖落來，用火燒lio去。 \nHit-tiap8 門神、土地公、財神、馬神、牛王、水草大王，攏出外遊玩，無偌久眾家神同齊倒--來，看見神位攏空空，正正躊躇 teh想，m7知甚mih8因端。忽然聽見房間teh 嚷鬧，就去查考，原來卻是因為一個窮鬼在家作祟，正明白，眾神明這時也受氣，tui3 窮鬼喝講一時無ti7-teh。你thai3 好膽，惹出che大禍端，致到害阮，無tang3依倚 e5 地位？Liam5-piN叫地方鬼用鐵鍊將窮鬼縛--去，解送到城隍爺面頭前，扑數百下板杯，koh舉一面枷鎖ti7 廟口示眾。 \n有一日富鬼行到城隍廟口，看見窮鬼gia5頭號枷ti7-hia，問講，愛弟犯甚mih8罪，gia5-ke5 koaN7鎖？窮鬼流目屎講，從前仁兄教我發財e5好方法，愚弟照老哥e5 話去行。SiaN3知藐視鬼hit號人，堅心m7信，m7若無beh 獻紙尾銀錢，反轉將門神土地 kap眾神明 e5 神像集齊燒火摔破，致到觸犯眾神明受氣，叫地方鬼來捆綁我，解送到城隍爺面前，板杯扑了，又gia5枷tiam3 chia。聽老哥e5 話，本為著beh求發財，顛倒koh較慘。富鬼聽了，指窮鬼罵講，莫怪你著貧窮，gia5枷也無克虧，你練聰明建設都無，反轉怨恨我"}
{"text": "。既然beh入人家作祟,代先著看hit家有信鬼抑無；若m7信就著遠遠閃避，免得拖累受苦。\n窮鬼問講，Beh an2-choaN2會知人信抑m7信？富鬼應講，世上生理買賣的確有掛字號招牌，信鬼e5 人也的確有招牌，或是門頂tah 鍾馗，門神；或是訂五雷碗；或是糊金符，黃表紙，kap朱砂符；或是頭殼結朱砂字，手骨黏朱砂咒；或是寫姜太公 ti7 牆頂；或是房門頂寫吉星高照；或是對門刻石敢當；或是掛thai5人 e5 刀；或是手--nih8 掛葡萄根e5 環仔。Che攏是驚鬼信鬼e5 招牌。若入這號人家作祟,定著得意發財。 \n若是入藐視鬼 e5 家，必定空費了心機，有時iau2著克虧受苦。從今以後，著較留神--teh，見著信基督 e5人就著遠遠閃避較好。窮鬼又koh 問講，信基督e5,伊有甚mih8招牌？富鬼koh ka7伊講，通世界逐位都有，hit輩人身有信德當做籐牌，也kiah8寶劍，就是真神 e5 聖冊。這等e5 人從來都m7肯了半圓hou7 鬼。窮鬼歡喜講，老哥果然智識高明，騙財e5 法術，哄人 e5妙計，我到這時正明白。富鬼相辭就去。 \nAn2-ni 可見m7信鬼，鬼也m7敢來。古早人講，門內有君子，門外君主來；門內有小人，門外小人來。聖經講，你若拒絕鬼，鬼就退避你；你若親近真神，真神就親近你。俗語講，燒紙錢那濟，引鬼那多。凡咱世間人，切切莫tit信燒金銀紙、草鞋、kah馬，以及hit號鍾馗門神朱砂字 e5 符咒，姜太公泰山石字，吉星高照 e5 字，釘五雷碗hiah e5 方法。Che是惹魔鬼e5 招牌。當時魔鬼領耶穌到懸山，舉萬國 e5 榮華富貴講，你若拜我，我將一概賞賜你。耶穌應講，應該拜主你 e5 上帝。Tui3 hit-tiap8 魔鬼就離開耶穌。 \n(台南府城教會報第183~184卷，1900年6~7月)"}
{"text": "翻譯 \n早前ti7 大英有這個查某囡仔姓李，名美麗。年歲真幼chiN2父母攏過往lah﹗可憐，這個孤單e5 查某囡仔無人照顧養飼。佳哉伊有一個母舅姓魏，雖然到30外歲，猶原無建置家後。 \n美麗 e5 老母臨終hit時寫批hou7伊e5 兄弟，請伊將外甥女chhoa7去in 兜照顧養飼，著看做家己 e5 查某子一般樣。批寫了，就叫美麗e5 lau2-ma來吩咐講，「我若死你著提這張批續chhoa7小姐去魏老爺in兜，kap伊toa3 hia聽候到小姐長成，才會做tit。」Lau2-ma 一下聽見che話就講，「太太 e5 病無的確chiah沉重，向望太太會快快好。」美麗e5 母吐氣一聲就講，「我知今仔日的確beh 死lah﹗我真甘願離開世間上天，ti7-hia有上帝，有救主，koh有美麗e5 老父。我tiam3 天堂一定得著享福；總是可憐我這個查某子iau2細漢。Lau2-ma你著gau5照顧，gau5教示伊。你bat上帝 e5 道理，就著講hou7伊聽，hou7伊tui3細漢會bat 愛敬天父，信靠救主，ai3 好，換歹。照an2-ni-seN 行到久就會入天堂；我ti7-hia 會koh 見著伊e5 面。」 \n美麗e5 母chiah-e5 話講了，就ka7 美麗祝福講，「願上帝安慰保護我e5 細漢查某子。」講了就m7知人暈暈去。醫生來摸脈講，「M7好lah﹗太太已經斷氣lah﹗」\n美麗啼哭無煞be7-tit 過心。Lau2-ma 牽伊e5 手細聲ka7伊講，「天堂比咱chia 快活tit濟lah﹗太太無koh再破病，be7 koh再痛疼，tui3今伊見上帝e5 面；福氣攏齊全lah﹗」 \n美麗哮講，「著lah﹗我m7是ai3阿娘koh來受苦；若是我也應該快快死thang kap 阿娘相同享天堂 e5 福。」Lau2-ma就講，「你在生學你老母e5 模樣倚靠耶穌，信趁上帝，"}
{"text": "自然有這號e5 向望；總是著聽候上帝beh 召你 e5 時到，才會tit 升上天堂。」Lau2-ma逐日照 an2-ni 安慰美麗e5心。 \n到送葬了後就chhoa7美麗伊母舅in 兜。母舅看見外甥女就想著伊e5 老母be7禁tit 啼哭問 lau2-ma，「看太太死是甚物病？請甚物醫生？Ti7時過往？」Lau2-ma一項一項ka7伊講明；koh將太太 e5 批送hou7 魏老爺看。In母舅批看了真無安然；m7-ku2 be7 推辭tit家己teh想，永常時m7 ai3囡仔吵鬧；今仔日外甥女來，驚了也有這款；總--是無ta-oa5 收留tiam3 in 兜，beh 啥知美麗來chia攏無攪擾伊；逐日tiam3 樓頂跟toe3 lau2-ma，抑是tiam3 花園chhit-tho5 狗仔。 \n魏老爺若食e7昏飯逐日吩咐lau2-ma chhoa7伊落樓kap伊食淡薄果子，若是別位tu2著就叫外甥女著去chhoe7 lau2-ma m7是cho7-chak伊。 \n有一日魏老爺 ti7 花園teh 遊賞看見美麗tui3樹腳走出來去抱hit隻狗仔e5 頷頸ka7 扑倒tiam3 ti7 塗腳。狗仔大聲哮，一下爬起來美麗也hou7伊扑跋倒。魏老爺m7知甚物緣故，就問美麗，「你teh做甚物物？緊緊ka7我講lah﹗」美麗就來講，「我beh 關死hit隻狗仔。舅爺你m7知伊是獅仔，我是大衛；伊來，是beh食我e5 羊，所以我beh hou7伊死，」魏老爺講，「你che是teh講甚物話？」美麗就講，「舅爺敢be7 記tit聖經有講大衛王扑死獅仔救伊e5 羊mah？我ti7-chia teh chhit-tho5 就是這個款式。」 \n魏老爺講，「你m7 -thang an2-ni chhit -tho5，驚了狗仔會咬你。你iau2有甚物 chhit -tho5 e5 法度？」美麗就講，「你"}
{"text": "看這欉樹盡kou-ta5 我掠伊做哥利亞就用石頭tim3伊死，親像大衛扑死hit個大漢人e5 款式。」魏老爺問講，「你chhit-tho5 攏是害死人 kap 物mah？」美麗笑講，「M7是lah﹗舅爺你看hit欉樹浪蕩子出門破費錢財。在外面受苦，就是那tiam3樹腳心內反悔罪想beh回家。舅爺，koh看hit 欉有紅葉e5 樹。Hia是父母 e5 家，我走到hit tah講。「我得罪父lah；求父赦免。」我就坐tiam3 hia食餅心內真快樂。」魏老爺問，「你an2-ni teh chhit-tho5攏是tui3聖經來mah？」美麗講，「我kai3歡喜聖經nih8故事，lau2-ma 日日講hou7我聽；我所愛就是浪子回頭。舅爺你kiam2無愛hit個故事mah？」母舅無應伊做伊入厝內去，心內無平安，因為家己想幾年前伊也是歡喜看聖經日日祈禱。總--是發錢了後hou7外事kap情欲遮kham3道理，就續be7 結果子lah﹗雖然每禮拜去拜堂敬上帝，ku2 ti7厝內無看聖經，也無祈禱，親像將上帝放be7記tit一樣。\n今仔日聽見美麗 e5 話心內teh想，「我若hit 個浪蕩子離開天父。」到尾伊猶原m7肯認罪來歸服上帝；所以心內iau2-boe7安然。美麗m7知舅爺是an2-ni；也m7是刁故意講出hia e5 話。若是上帝用這個囡仔e5 話 hou7 魏老爺 e5 心慢慢醒悟。美麗來e5 時伊e5 母舅無甚物歡喜，總--是漸漸變換心內那gau5疼伊；雖然是an2-ni有一日受氣罵伊。這個是為著甚物代誌leh？是為著美麗chhoa7 狗仔去厝內chhit -tho5。Hit時teh 扑球hou7 狗仔來jek。狗仔teh jek球khap著桌櫃就將極古早，極貴氣e5 花矸，chhia倒塗腳扑破。 \n第2日tui3 馬婆婆hia 倒來；hit暝伴母舅食果子。美麗講，「今仔日馬"}
{"text": "婆婆款待我真好，提好餅hou7我食。Hit隻貓仔頷頸有結紅帶，koh一幅畫圖kui3 ti7 壁頂，就是浪子回頭，伊e5 老父接納好款待。我ka7 馬婆婆講，我真愛hit幅，定著beh拾錢買來kui3 ti7 我e5 房間。馬婆婆ka7我講，伊愛hit幅chhak有緣故，總--是伊教我，m7-thang ka7別人講，也m7是驚舅爺你知；kan-ta m7 ai3 舅爺tui3別人講。」魏老爺講，m7免驚，我無beh出破m7機密 e5 事。\n美麗細仔聲講，「因為馬婆婆有一個浪蕩子，伊名叫做多馬；九年前出門去，也無寄批來，也無倒來。Teh講 e5 時馬婆婆就流目屎，m7知伊e5 子ti7 hit tah 驚了會tu2著艱苦；做老母e5 心就過be7-tit去。我就ka7伊講，hit個浪子去別所在受苦飼豬會曉想beh回頭；我願多馬也會親像hit個。馬婆婆看見我安慰伊e5 心就拭目屎去提一塊糖霜hou7 我食；後來馬伯伯chhoa7我倒來。我ti7 路--nih8 問伊若多馬回家來認罪；你beh體貼容允抑無？伊就講，m7但體貼容允伊，koh beh 歡歡喜喜接納好款待伊。 \n我聽che話就teh想父母疼子到an2-ni；苦憐我也無父，也無母。有時暝時be7睏tit，我祈禱上帝心內若准聽見上帝ka7我放心，講，伊是我e5 父lah。昨日牧師講上帝有浪蕩子，我想che話真奇怪。舅爺，照你看有這號e5 浪蕩子抑無？魏老爺kan-ta 講，m7免多言；你講濟濟話hou7我頭殼暈。\n美麗就無koh 出聲恬恬坐，tiap8仔久魏老爺講，「你若歡喜去馬婆婆兜卻thang，總--是m7-thang 帶狗仔沿路去，樹林內有野雞，驚了伊咬。」美麗講，多謝，舅爺我真歡喜去；tui3 今仔日我beh逐日替多馬祈禱，求上帝感動伊e5 心hou7伊快快倒來。舅爺你肯an2 -ni 祈禱抑無？魏老爺講，「你替"}
{"text": "伊祈禱就夠額lah。」美麗koh 講，「照an2-ni -seN舅爺來替上帝hia e5 浪蕩子祈禱，thang，m7-thang leh。」魏老爺講，「今是8點鐘lah，你著上樓，去睏，較好。」美麗就走去。魏老爺teh想hit個查某囡仔be7曉tit，我就是離開上帝 e5 浪蕩子。伊為著甚物常常tui3我講這個事leh？ \n過幾若日lau2-ma beh 入城上街去買物；因為路途20 里hiah ni7遠，就坐馬車。問美麗看beh kap伊去無？美麗講，「Beh去。」就去問舅爺看伊beh寄伊買甚物抑無？魏老爺講，「你kan-ta 替我買紙筆就好，我beh寫一張字hou7你。你將這張hou7 hit kham2店看，自然thang提hou7你攏無買m7著。一個金錢交--你，ka7伊換，chhun-e5，hou7伊找銀，找chhun-e5 beh hou7 你零星用。」 \n美麗提hit個金錢ka7舅爺講，多謝；家己想永日無hiah濟錢，今仔日有thang 買濟濟物。美麗就歡歡喜喜帶lau2-ma 坐車去lah。過半日魏老爺看hit張馬車倒來看美麗面nih8有流目屎 e5 跡，lau2-ma 也無平安 e5 款式。魏老爺問看有甚物因端。Lau2-ma講，「攏是美姑娘 e5 失錯，伊m7 聽我e5 嘴，伊做伊走hou7我chhoe7半日，真艱苦。走來走去，雨傘kap ha5包攏扑m7見lah。伊去坐ti7巷仔ho5-heng3 kap一個老仔光棍teh講話。」魏老爺講，「Che，就是真奇怪lah，我be7明白。美麗你thang來冊房勻勻仔講hou7 我聽。」 \n美麗拭目屎 toe3 舅爺入去就講，我be7 曉tit lau2-ma無beh hou7我kap hit 個人講話，伊kan-ta 受氣哄喝我。美麗koh講就續哮提手巾拭目屎。 \n魏老爺安慰伊ka7伊莫tit哮，ai3伊明"}
{"text": "明白白照次序來ka7伊講。美麗就講，起頭是lau2-ma ti7 店內買物准我企ti7 外口看鬧熱，kah我m7 -thang 振動；著聽候伊來。我忽然間看見一個艱苦人衣裳攏破爛慢慢仔行親像kai3軟弱 e5款。我想是多馬倒轉回家lah。我續be7記tit lau2-ma吩咐e5 話，走進前問伊e5 名，看是多馬抑m7是。伊笑講，m7是。我koh 問伊看是出門e5 浪蕩子抑m7是？伊koh講，m7是，父母過往濟濟年。我就問伊，有離開上帝抑無？伊就講，驚了是an2-ni。我就ka7伊講，上帝e5 浪蕩子應該著回頭認罪。我續kap伊沿路行，沿路講話。行到一條小巷，就坐ti7 gim5-kiN5頂，問伊e5 名姓。伊講姓李名約翰，就細漢守禮拜看聖經，敬上帝。雖然無父母lah，iau2有一個叔是好人，ti7倫敦城開店，愛伊去幫贊，總--是伊較愛家己主意，所以m7 肯去。幾月前伊破病be7 做工真散hiong艱苦到極。我就ka7伊講，若離開上帝自然會受苦lah。\n魏老爺講，人離開上帝無的確散hiong，有hit號有錢人離開上帝遠遠，濟濟發錢財leh。美麗講，che真奇怪，總是hit號人心內自然無平安。我就苦勸李約翰著反悔改變，著去chhoe7 in叔。伊講，路真遠，人boe7好，be7行，無法醫。我將ha5包釋開看iau2-ku2有3個銀就提出來借伊做路費。魏老爺講，Hit個光棍提你 e5 錢mah？美麗講，是我歡喜借伊。伊問我甚物名姓，ti7 to2位企？伊講，到倫敦城做幾日e5工的確beh寄還我。代先伊m7 信上帝疼伊。我ka7伊講，上帝一定是疼你，因為聖經有講，上帝疼眾人愛眾人得著救lah﹗\n魏老爺講，你kap伊teh講 e5話m7免攏講，lau2-ma ti7 tah落chhoe7著你？美麗tam3頭講，我猶原坐ti7 gim5墘頂看見lau2-ma，面紅到親像火，來雄雄kh"}
{"text": "iu2我起來。伊罵我講，到beh半日艱艱苦苦teh chhoe7；beh 啥知我坐ti7巷仔內kap 乞食 ho5-heng3 teh 議論話。伊講，我kai3 m7好。舅爺，你想我e5 罪有大抑無？魏老爺講，M7聽lau2-ma e5話跟toe3 hit 等號e5 人是不應該lah。美麗koh問，上帝有受氣抑無？魏老爺講，囡仔m7 聽嘴，上帝自然m7 歡喜。美麗流目屎講，我tiam3 chia 跪落去求上帝應允我，赦我e5 罪thang，m7-thang mah？魏老爺講，Thang lah﹗美麗就恭恭敬敬跪落去講，我今仔日m7聽lau2-ma e5 話求上帝寬諒赦免，koh求上帝施恩hou7 李約翰，感化伊e5 心，hou7伊歸服天父得著救。美麗祈禱明白就起來。魏老爺講，這tiap8 你thang上樓去chhoe7 lau2-ma。」美麗就上去ka7 lau2-ma chhe7 m7著。 \nLau2-ma 牽伊e5 手，kah伊莫tit哮，講，我甘願赦免你。\n過十幾日美麗接著批就是李約翰寄來e5。批內有3箍e5銀票。魏老爺將批讀hou7 伊聽講，李約翰到倫敦城in 叔接納好款待，hou7 伊toa3 ti7 店內幫手。伊有戒酒守禮拜也倚靠救主決意做好人。Koh講in叔有朋友是做教師。約翰將多馬e5事講hou7 伊聽。伊應允講，的確著用心chhoe7伊到著。\n美麗聽了有歡喜到be7顧得。魏老爺講，你想hit個人是靠得主mah？是不錯。心內暗靜想上帝用美麗幾句話去救hit 個人，是真奇怪。Koh想hit個乞食受伊感動得救，我為著甚物 iau2-ku2 boe7歸服上帝來得救？ \nHit日e7晡魏老爺騎馬出去行tho5。Hit隻馬忽然驚著跑走，魏老爺跋落馬cheng著樹根。就烏暗眩。馬跑走，魏老爺續暈去tiam3-hia睏一點鐘久。Tu2著人拖車對hia過，一下看見，會認得是"}
{"text": "魏老爺，就輕輕aiN7伊上車，趕緊載到in兜。醫生來看講，三條筋扑裂，頭殼也有受傷；m7 知會害be7。美麗聽見了就啼哭beh入去舅爺e5房間，總是醫生m7 准伊。講，蓋要緊著安靜，be7堪tit囡仔吵，聽候老爺較好才thang入去。\n過十幾日老爺果然較好就准美麗入去，kan-ta 教伊m7-thang講濟話，美麗歡喜到極帶一包物入去，勻勻行到床邊看見魏老爺面貌不止消瘦，頭殼包一條白巾。 \n美麗注神直直看伊講，「我逐日想beh來照顧舅爺，m7-ku2 lau2-ma m7 准，總是我濟濟擺teh祈禱，求上帝救舅爺e5病好好。上帝聽我，歡喜今仔日會得來，我有一包beh孝敬舅爺，這tiap8來thau2開，thang抑m7-thang leh ？」 \n魏老爺細仔聲講，「Thang lah ！」美麗就將包巾thau2開提出一幅e5畫圖he7 ti7 遮風頂，請舅爺看。魏老爺就看見有一e5白頭毛e5老人，滿面快樂，接納一個破衫e5少年人。畫圖下底有寫幾字講，「我beh倒來去就近老父ka7伊講，我得罪天，kap ti7老父e5面前。魏老爺看了就知是浪子回頭e5畫圖。 \n美麗出去，魏老爺iau2-ku2是注目teh看hit幅畫，心內teh想，美麗卻m7 知我是上帝e5浪子。伊為著甚物提這幅來hou7 我？到底那看那愛。想上帝是天父beh接納回頭e5浪子。我an2-choaN2 m7回頭；koh想我幾若年違keh8上帝e5命令，驚了伊m7肯接納我。Koh想現時病有較好未必然hiah緊死；到尾m7-ku2一定著死。死後的確受上帝e5 審判，天父這款疼人；我又辜負伊e5 恩典；m7 知應該受甚物刑罰leh。日過日an2-ni想，心內be7得安然。\n過幾日就問lau2-ma 看美姑娘ti7 tah落，這幾日攏無看見伊。Lau2-ma 講，我驚了伊來chak你。伊卻逐日beh來我m7 准伊來。老"}
{"text": "爺若愛看伊，我就來去叫伊來。美麗歡歡喜喜就到，問舅爺有平安。魏老爺問伊，這幾日teh創甚物？美麗講，我昨日去馬婆婆in兜看見一隻兔仔關死ti7 lam仔內。Hit個姓馬e5，ka7我講，是散hiong人創籠仔beh去掠野雞；可惜兔仔hou7 伊掠--著。姓馬e5真受氣講，樹林就舅爺e5，閒人m7-thang入；若hou7 伊看見人ti7-hia teh 下籠仔tiuN-oah8-tauh，的確beh掠伊來問罪。我心內想，驚了是多馬倒轉來，伊e5 老父卻be7認得，掠做偷掠雞e5人；就無beh接納伊。我koh想歸服上帝比歸服世間e5老父是好得濟lah ！\n魏老爺問伊講，An2-choaN2 樣an2-ni ？美麗講，因為上帝攏be7認錯。魏老爺就講，人到hiah久離開上帝驚了回頭是較遲lah，上帝m7 肯接納伊。美麗講，Beh thai3會an2-ni？上帝是疼眾人，kan-ta愛in回頭，就beh赦免伊lah！魏老爺無koh應答。美麗就koh講，昨日我問馬婆婆，多馬若回來有好衣裳thang hou7 伊穿無？伊就chhoa7我上樓頂，將箱開hou7 我看。我看箱內有褲，也有馬褂，帽仔，逐項都攏備辦好好。伊講多馬偷走hit日無將chia e5物帶去。這9年e5中間伊就ka7伊照顧。逐禮拜e5拜六攏提出來曝日lah，求上帝救多馬快快轉來。\n我問有手指抑無；伊講，無lah！魏老爺問，「啥事thai3著手指？」美麗講，「舅爺你be7記得浪蕩子回頭，伊老父將手指掛伊指頭仔mah？舅爺有一kha手指thang hou7 伊抑無？」魏老爺好笑講，「多馬是一個貧窮e5人m7 免用手指lah。」美麗憂頭目結親像失望e5款式。魏老爺看伊e5 面帶憂容就ka7伊講，「聽候伊實在轉來才來提。」 \n美麗看伊幾日前提來送e5畫圖掛ti7 壁頂，就問，「舅爺是歡喜hit幅畫圖無，我一下看見就快樂lah！"}
{"text": "」魏老爺問，「為著甚物快樂？」美麗講，「我想浪蕩子倒來本家kiam2 m7 是快樂e5事？對遠兜倒來m7 知ti7 路nih8延chhian5 偌久lah？上帝e5浪子回頭，舅爺你想著偌久e5時候，才會歸服上帝。」魏老爺慢慢講，「真久lah。」美麗又koh問，「是偌久leh，是一半日，抑是兩日，抑是兩禮拜mah？」魏老爺講，「驚了離開真遠，回頭是oh-tit lah。」美麗ka7伊講，「人an2-choaN2 離開上帝，我bat問lau2-ma。Lau2-ma 講，上帝是無所不在，攏總無離開人；總是有人將上帝放be7記得；m7 肯kap伊交陪和好，因為伊愛做歹事。魔鬼就入伊e5 心，所以上帝be7得thang tiam3伊心內toa3。舅爺你想有這個人抑無？」魏老爺細仔聲講，「驚了有淡薄。」美麗又koh問，「In若認罪ti7 上帝，愛做好人，上帝就歡喜寬容，赦免伊，宛然親像hit個父抱著子e5頷頸leh。」魏老爺講，「M7 免濟嘴hou7 我頭殼暈。」美麗就起身勻勻仔開門上樓頂去lah。 \n魏老爺漸漸較勇，美麗日日來坐ti7 床邊kap伊講話；無偌久魏老爺會起來穿衫tiam3冊房teh坐。有一日美麗入來滿面歡喜就講，「舅爺ah伊來lah！」魏老爺問講，「To2一個來leh？」美麗講，「是多馬倒--來lah！Lau2-ma tu2仔ka7我講；我beh去姓馬in兜，總是lau2-ma 講，暗lah，日頭已經落山，我m7 好勢面出去；求舅爺准我去。浪子回頭總著thai5小牛仔，舅爺有肥e5牛仔我去叫in來thai5，好m7 好leh ？」 \n魏老爺就講，「Che是糊塗話，lau2-ma 講得著，暗leh，你m7-thang出去；koh的確 m7-thang掠我e5牛仔去thai5。」美麗流目屎講，「我真久向望伊回頭，現在有一家歡喜teh lim食，我an2-choaN2 無ti"}
{"text": "7 in hia leh？」魏老爺講，「你明仔日才去，這tiap thang去chhoe7 lau2-ma，m7 sai2 tiam3 chia cho5-chok。」 \n美麗就敗興失望無法度，kan-ta退去樓頂心內be7免得想馬--家an2-choaN2 樣快樂，總是m7 知有作樂抑無？\n第二日食早起飯了lau2-ma chhoa7美麗去姓馬in兜。馬婆婆看，歡歡喜喜出來接in，就問lau2-ma 看，「小姐今仔日thang hou7 伊tiam3 chia chhit-tho5 kap我食e7晝飯，好抑 m7好？」Lau2-ma 講，「好，家己有事beh先倒去。」美麗就toe3馬婆婆入內面。Lau2-ma 倒來，到e7晡就發落人去chhoa7美麗轉來。 \n美麗快快上樓頂有濟濟話teh ka7 lau2-ma 講；lau2-ma 聽了幾句教美麗著去冊房講，「舅爺愛你去hia講話。」美麗落樓來扑冊房e5門。舅爺講，「入來。」伊就開門看見舅爺che7大te3椅近ti7 火爐頂問伊，「今仔日做甚物代誌？」美麗講起馬婆婆in兜e5事，問，「舅爺你愛聽多馬倒來e5代誌mah ？」魏老爺講，「你講hou7 我聽好。」美麗就好興開嘴講，「馬婆婆看我去in兜趕緊來開門；我講果然真正是多馬轉來無？伊講，有影倒來lah！就流目屎牽我e5手chhoa7我入內面，就看見多馬ti7-hia teh食飯。伊見著我e5面，飯就無食kan-ta peh起企無做聲。我看伊穿in爹一領外面衫，我想伊kap in爹平大漢。我就ka7伊講，久久向望你回家，代先伊m7 過意；總是問伊幾句話。伊就ka7我講伊這幾年經過e5代誌講，伊去遠兜，卻攏無飼豬。伊過海去美國tiam3 hia幾若月日顧羊；後來tiam3 ti7 一個大城，代先有工thang做；m7-ku2抵著破病，錢銀開了，be7免得受苦。到病好趕緊搭船倒"}
{"text": "來英國iau2-ku2想無beh回家，所以ti7 倫敦城koh tiam3幾年。可憐ti7-hia有濟濟無下落e5人因為伊去食酒做歹事。伊ka7人趕車，有一日食酒醉，趕馬錯誤，hit張車ka7人去撞倒牆仔。」 \n魏老爺講，「伊所做e5歹事你m7 免的確攏ka7我講。」美麗講，「伊是一個浪子自然是m7 著。伊也講，m7 敢倒來，是聽候到反悔改變做好人才會得倒--來。總是有一日ti7 街--nih人teh傳教，苦勸罪人著歸服上帝，伊心內就無平安。」 \nHit時遇--著一個人，舅爺hou7你臆看會著be7？魏老爺講，「倫敦城e5人真濟，我臆 be7著lah！」美麗就好笑講，「是李約翰。舅爺你會記得我教伊去chhoe7多馬；竟然伊去chhoe7著。因為約翰聽見伊是姓馬，就問伊號做甚物名，知伊是叫多馬，就將in兜e5事ka7伊講，父母為著子兒傷心，日日向望伊倒來。多馬代先講伊be7堪tit koh去見父母。總是約翰苦勸伊著快快倒來講，父母的確寬容你；實在teh向望你回家。」 \n雖然是an2-ni多馬iau2-ku2頓teN 半月日kiam2 m7 是真lam7-sam2 mah ？」魏老爺講，「真正是lam7-sam2到極。」美麗講，「我將che事情講hou7 lau2-ma 聽，伊講，世間e5浪子是an2-ni做，知天父肯寬容赦免伊，iau2-ku2是teh延chhian5 聽候家己反悔改過，才beh歸服上帝。 \n舅爺你想上帝e5浪子是這款抑m7 是？」魏老爺講，「驚了是an2-ni leh ！」美麗koh講，「多馬決意beh回家，m7-ku2 無hiah快。我不止奇怪，總是伊定著注意坐火薰車直直到本鄉里，約翰e5舅爺就提路費hou7 伊。但是我想坐車m7 值著行路，我向望伊緊緊走倒來。」魏老爺問，「An2-choaN2 樣m7 愛伊坐車kau3 te7較快mah？」美麗講，「聖冊"}
{"text": "無講起坐火薰車，kan-ta講浪子走long3倒去。」魏老爺be7禁得好笑講，「驚了你失望，到底多馬倒來是an2-choaN2 樣？」美麗講，「E7半晡回家看見老父企ti7 門口，teh le3鳥銃。我問多馬講，你e5老父有抱你e5頷頸抑無？伊講，無，kan-ta牽伊e5 手，大聲叫馬婆婆出來。」 \n馬婆婆是ti7 後壁teh洗衫聽見丈夫大聲叫，就停手用圍身裙拭礁，就出來。伊看見多馬就啼哭身軀ngiauh8-ngiauh8-chhoah8。多馬牽in娘e5手kap伊入內面坐，就講，阿娘我be7堪tit倒來，我有做歹事連累父母見笑。伊e5 老母無罵伊，抱伊e5 頭殼疼痛伊講，落難tu2著見笑倒轉--來，母子受安慰kiam2 m7 是應該mah ？多馬ka7我講che話，伊就流目屎；我不得不也啼哭。我往日想浪子回頭的確是歡喜快樂，但是多馬teh傷心lah！ \n舅爺你想伊為著甚物啼哭leh？魏老爺無做聲kan-ta看烘爐e5火炭，暗靜teh想。美麗講，「驚了我e5話講傷濟hou7 舅爺艱苦lah ！」魏老爺講，「我be7艱苦，你做你講。」美麗就koh講，「馬婆婆看見我就叫，來食e7晝飯。」我問講，是浪子回家e5筵席無？伊笑笑講，是lah。我就坐位，我看是豬肉，m7 是牛肉；總是馬爺爺代先念。伊就合手親像感謝上帝來講，我今thang快樂來食，因為我這個子死koh活失落koh得著。伊講了馬婆婆就講，是心所願。\n阮逐家就食飯，多馬ti7 hit爿連聲teh吐氣，我勸伊講，應該著快樂。伊講m7 是m7 歡喜，是家己恨這幾年lam7-sam2無回家。我看伊e5衣裳m7 是馬婆婆hou7 我看hiah-e5。伊講，細領，be7穿tit lah！總是伊e5 老父beh ka7伊買新e5。我講，只欠吹簫，彈琴，唱歌e5聲音。馬婆婆講，心內作樂lah！美麗講，阮攏是歡喜到極，恨be7-tit th"}
{"text": "ang天下e5浪子攏總歸家回頭享福lah！\n魏老爺講，恐畏有e5 浪子e5父母無親像馬格。美麗講，卻是可憐，總是天父e5浪子回頭是蓋好lah！Hit e5李約翰歸服上帝我e5心歡喜到極。驚了有人m7 信上帝肯容允伊。所以才m7 來。我kai3願看見上帝e5浪子回頭。魏老爺問，「多馬倒來現在teh做甚物事誌，」講，「伊e5 老父beh教伊明仔再來見舅爺，請舅爺將工hou7伊做。」 \n魏老爺kah美麗去chhoe7 lau2-ma，家己入睏房，心內真無平安，企ti7 hit幅浪子e5畫圖下，暗靜teh想，我beh歸服；m7-ku2是難，求上帝憐憫我，叫我倒來去。想到半暝，就peh上眠床睏。 \n過日早起姓馬--e5真正chhoa7 in子來拜見魏老爺，求伊倩多馬幫贊伊鬥看樹林。多馬講，「雖然名聲m7 好，我已經反悔改變歸服上帝想愛做好人，懇求老爺試驗hou7 我一個機會，我實在改過lah！」 \n魏老爺講an2-ni會做得，約定著工錢，勸伊幾句話。父子感謝不盡就去lah。魏老爺心內teh想，我m7 值著hit個多馬lah。伊已經回頭，我因何m7 歸服天父mah？天父有慈悲疼痛kiam2無比馬--家較大mah？怎樣我teh驚上帝m7寬容赦免leh！\nTeh-beh過年tu2好逐家盡無閒teh piaN3內面，也挽花挽葉整頓所在裝飾好看。美麗也走來、走去，創chia、創hia，刁故意ai3魏老爺知，歡喜伊e5 所做。 \nHit暝忽然起大風；美麗企倚窗仔teh看講，「Ma-ma，我若走出去m7 知風有夠額力thang飛我到天頂無？」Ma-ma講，「M7-thang，阮iau2-boe7甘願beh hou7 你離開世間。」美麗講，「M7-ku2我有時真愛去。Ma-ma你緊緊來看--teh。可莉仔hou7 風搖來搖去，哮到sih8-sih8 soaihN8-soaihN8。我真愛伊著hou7"}
{"text": "風掃倒be7會koh起來。」Lau2-ma 講，「你m7-thang an2-ni講，大欉樹若倒有時大危險leh。今我beh去樓腳，你著乖乖m7-thang走出去。」美麗企hia愛趁lau2-ma e5話，湊巧看ti7 外面一隻貓仔子大聲teh哮ai3入厝內。美麗看了擋be7-tiau5無張持走出去是ai3抱伊入--來。 \nHit時魏老爺ti7 冊廳坐，teh寫字；聽著倒樹e5聲，koh看美麗hou7 樹teh--teh ； 心肝噗噗chheng2，走出去，沿路求上帝憐憫伊活。Kau3 te3，佳哉看見hou7 樹枝葉仔磕著na7-tiaN7；頭額腫起大癗紅ki3-ki3；囡仔暈去。魏老爺抱伊入內面用藥救伊活。 \n美麗精神盡驚khiu2伊母舅e5衫切切求伊m7-thang准可莉仔害伊到死。Koh講，「可莉仔真愛ka7我teh--死，上帝tu2好照時出頭來救我。」魏老爺m7 甘hou7 伊去樓頂親像前e5款，家己抱伊定定 chim講，「細子ah ！ 你今仔日險險死。」美麗就講，「我若死會直直到天頂，我真愛去；扑算上帝iau2-boe7欠用我；若有伊就叫我去。」 \nHit個hun伴魏老爺食果子面憂憂講，「舅爺--ah ！ 你知可莉仔有teh死甚物？」魏老爺講，「可莉仔是hit欉樹teh你是抑m7 是？Kiam2有害著別人mah？」美麗講，「有ah ！死翹翹，m7 是人是一隻細隻貓仔子。我走出去就是beh救伊。今救be7著lah，替我死。」美麗目屎就流出來。 \n魏老爺講，「M7 免煩惱，貓仔子滿四界濟濟隻。」美麗m7-ku2 iau2 teh 煩惱伊講，「可憐事！無人疼惜e5物，顧園--e5聽著也是講，佳哉是貓，m7 是美麗；無想著貓母會憂悶伊e5 子。Ai3-ah ！ 我若較早一時仔就會救伊一條性命。」 \n魏老爺無愛伊心悶就問，多馬有bat來chhoe7你無？美麗講，有ah！"}
{"text": "有，伊昨日有來鬥贊媽媽kap我發落內面piaN3到清爽。多馬是好參詳e5 人。舅爺ah！我愛問你一項，今teh-beh過年你知人teh送來送去。我也有買幾若項愛送人，總是我真愛送耶穌一項，chhoe7來chhoe7去，攏無tu2好e5物。Be7曉想出一項會hou7 伊歡喜收；m7知若將一項縛掛ti7窗仔外暗時伊會差天使來提無。我扑算伊大歡喜收因為伊知我真正愛送伊。M7-ku2 m7 bat著甚物。舅爺多謝你贊我鬥想。魏老爺講，「伊無欠用咱e5 物，伊ti7 世間有講，若振濟散hiong人是那親像teh hou7 伊本身一樣。這個金鈸仔我hou7 你，明仔再若去拜堂你thang提hou7執事贊散hiong人。」美麗想tiap8-a2久搖頭講，「今 m7-thang，che be7用得，金鈸是你e5，m7 是我e5。舅爺ah！你本身beh hou7 伊甚物？金有--teh，kiam2無別物thang hou7 伊mah ？」\n魏老爺聽hit句，「Kiam2 bo5 別物thang hou7 伊mah ？」心肝刺chhak8一下，緊緊起來想，這個囡仔e5嘴 m7 准我e5 良心會安然。心內忽然講，今 m7-thang kap上帝做對敵，這個款著煞，身軀靈魂著一定獻hou7 應該著得著e5主。細仔聲講，「細子ah！暗lah，著好睏平安。」 \n美麗倚伊講，「舅爺ah！你koh chim一下親像e7晡e5款式，hit時hou7 我大數念我e5老父前teh chim，teh疼我。」魏老爺做an2-ni chim伊講，「祈禱e5中間愛你求上帝著准伊e5 浪子一下倒轉去。伊真愛去，你著切切替伊求。」美麗應好，koh倒轉來問hit個名，看魏老爺無相ai3講出，就無 koh問，做伊去。 \n魏老爺坐ti7 冊廳teh食薰；心內be7平安，耳空內有濟濟聖經節teh叫伊醒。雖罔暗，koh寒，m7-ku"}
{"text": "2 iau2有囡仔boe7去睏，ti7 外面teh吟詩「頂面榮光歸ti7 上帝，地面和平人得著恩典。」伊koh想著上帝e5話講，「我永永疼--你用常常吞忍款待--你。」家己想有影，上帝hiah濟年kan-ta用疼款待我留我e5性命，koh救美麗。若有人著感恩上帝，hit人就是我。魔鬼也有teh 迷伊講m7 免hiah緊，慢chiah-teh，你已經久久照家己e5意見，koh想一下。魏老爺m7 聽魔鬼e5聲liam5-piN 跪落大聲講，「父ah，我有得罪天也有得罪你，今了後be7堪tit叫做你e5子。」對an2-ni有得著安心決意屬主。 \n過日魏老爺teh抱美麗就忽然想著一張批，ka7伊講，「我有接著你姨仔e5批對Ou -su7-tat8-li2-a 寄。伊愛你去hia，愛照顧你親像家己e5子。伊有囡仔伴幾若個thang kap你sng2。Ti7 chia攏無，kan-ta我，其餘攏是大人。」美麗頭殼khoe3 ti7 伊e5 身軀，哮，正是哮講，「扑算著去，hit 時我來chia，聽差用teh講，你真無愛囡仔。M7-ku2你有好款待我，我想in e5話無影。Kiam2-chhai2 kau3-te7姨仔無愛，害ah！上帝若欠用，我就ai3去。媽媽講，伊ai3我著服事伊ti7 世間。總是無人愛我，那貓仔，你有講，m7 免掛慮貓仔子滿四界。」 \n魏老爺講，「目屎著拭拭，貓仔濟濟著，m7-ku2美麗只有一個na7-tiaN7。我愛你toa3 chia贊我；今著回批ka7 lin2姨仔講，m7 hou7 你去。」美麗就抱伊頷頸chim攏無煞講，「舅爺多謝多謝。」Koh問，「上帝e5浪子有倒來boe7？」魏老爺雖罔無建置家後，前也無甚物疼細子，今實在有疼這個孤單姑娘，抱伊，心內感謝上帝差伊來hou7 伊知路thang轉來歸服ti7 天父，續應伊講，「有ah，應驗聖經所講，上帝有用一"}
{"text": "個細子chhoa7伊倒來。今伊e5 心大平安，咱兩個著求上帝贊伊好膽干證主無見笑。」( 今印明白) \n(台南府城教會報第185~194卷，1900年8月~1901年5月)"}
{"text": "成10年前ti7 廣東省某物縣有兩個兄弟仔，一人娶一個某，大家做伙像一厝內企。Ti7某月兩個兄嫂小嬸各生一個子前後差不多離2-3日na7 -tiaN7，後--來有一日hit個小嬸別地去，伊e5 嬰仔且下ti7 厝內。In 兄嫂e5 嬰仔，m7知an2-choaN2樣忽然間卻死去。In老母e5 心肝續變m7好才想出一個計智，將hit個死囡仔抱ti7 in 小嬸房--nih8,ka7伊換hit個活e5 囡仔，準做伊 e5 子猶原亦活活ti7-teh；及到in 小嬸倒去，一下入房看伊 e5 子死去，續摸無liau2仔門，m7-ku2詳細ka7伊看，認tit是 in 兄嫂e5;就liam5-piN 去問in 兄嫂，看伊an2-choaN2樣將伊 e5 死囡仔抱ti7 in 房nih8,伊本身 e5 子ni7無氣。In兄嫂就tui3伊講，我e5 子活活ti7-chia，這個正是我e5,我m7知你e5 子an2-choaN2樣死。In小嬸大受氣，即時就去衙門擊鼓喊冤。Hit時官員liam5 -piN坐堂問看伊喊冤甚mih代誌。Hit個婦人人把換囡仔e5 情形講hou7伊聽。Hit個官府隨時差衙役召in 兄嫂來審問。In 兄嫂講，這個活e5 囡仔明明是伊家己 e5,若是in 小嬸也是講an2-ne。兩個爭來爭去oh-tit thang 辨真假。Hit個官府心生一計；就ka7 in兩個講，Lin2兩人an2-ne teh 相爭，m7 值著將hit個囡仔抱來hou7 我。In二人姑不chiong著聽伊e5 話，停tiap仔久官府koh ka7 in 講，我beh將這個囡仔明仔日抱去hiat落海，hou7 lin2兩個免得相爭。問了liam5 -piN 退堂。\n明仔日官府本身坐四轎，將囡仔抱ti7 手nih8,掩到密chiuh -chiuh，驚了傷著風。一下出門，大鑼khiN3-khoaiN3"}
{"text": "叫，執事一大堆，刑具攏齊備，伊e5 威刑不止thang驚，眾百姓聽見這號消息一嘴傳一舌，就伊招你，你招我，大家歡喜去看。官府一下到海墘，liam5-piN 落轎，將伊手內hit個囡仔盡力向水面tan3去。但是一個婦人人忍be7 tit tiau5也續tio5落去，趕緊去攬hit個囡仔抱teh 悲哀；看到詳細卻是一尾魚，用囡仔 e5 衣裳去包--teh。Hit個官府看見才知hit個婦人人是伊e5 老母，liam5-piN 差人牽伊起--來，才tui3伊講，這個活e5 囡仔正是你自己e5,m7是lin2 兄嫂--e5,我今無疑；就chhoa7伊到衙門抱hit個嬰仔倒去。眾百姓看見an2 -ni無一個m7 o-lo2伊明，講伊gau5想變步，所以快會tit thang 結案。俗語講︰「事真難得假，」就是親像an2-ni。 \n(台南府城教會報第154卷，1898年1月)"}
{"text": "Tui3 漢字e5 月報翻譯--e5 \n有倩工e5 作穡人ka7 主人飼精牲，一下久小可會bat精牲e5 話。有一日ti7 關精牲e5 所在振動。牛忽然目珠大蕊ma3-ma3叫講，好--ah﹗無人會贏--我；平地謀生 e5 草出在我睏食，ti7 hit中間主人好款待我。Lin2敢thang kap我比mah？\n馬tui3 邊仔駛鼻空管笑--伊，講，主人iau2 -ku2 ka7我另外備辦一個所在；親像你敢thang kap人講mah？\n羊搖搖擺擺tui3外面來講，Che攏是m7知家己e5 話，背重擔行遠路是甚mih人 e5 氣力mah？若是我m7使掛牛擔，m7 bat hou7人騎，成日閒閒teh chhit -tho5,無人比我較快樂。Lin2 iau2-ku2 敢誇口mah？\n話講boe7煞，koh有teh 喉叫ti7 廳堂--e5 講，我逐擺 teh食，主人的確著代先試滋味，koh出在我出入ti7 房間，攏無小可禁khi7。Lin2攏是外面人，thai3-tho2 m7降服 ti7 我腳下？眾人看見卻是主人所疼 e5狗；就攏恬去無話。 \n無扑算 koh有一個企teh講，我知lah，拖車--e5，背重擔--e5，ka做絨布--e5，顧門--e5，攏家己掠做得改mah？親像我e5 門戶攏著主人開關，koh 驚了我吞be7落去，所以ai3 我食到飽，淺看我e5 肥白phauh-phauh大。Lin2應該著反悔話講m7著。Ka7伊看起來是烏面e5 大豬，歸群攏 m7歡喜。 \nTu2-tu2仔teh 相爭口角e5 時陣，主人kap一個廚子到，講，我有好e5 人客，請替我揀選好e5 滋味。廚子斟酌看，到尾用一條索仔liu3 hit隻豬頷頸就去。 \n(台灣府城教會報第158卷，1898年5月)"}
{"text": "12帶念著lin2老父 \nTui3 醫館轉來了後，一暝昏有一人提一張chhoan3 單就是地租單，來beh 寄清流去役場完租，也將所著完 e5 錢寄--伊。到暗e5 時，清流提hit張單ti7 房間桌仔頂，kiah8筆就teh改hiah-e5錢額，beh hou7 伊變較少，就人所寄e5 錢thang得著淡薄。真聲有看伊teh改；但是m7知伊teh改啥貨。\n無想明仔再提去完 e5 時，役場e5 人有掀內數起來對。O7--ho5,對無和，就詳細看所改hit張單，看了隨時講，這張單你ka7人ke2--e5 hou7？清流一時面失色，續應無路來。役場e5人就叫伊入去內面，tau5留ti7-hia。因為較早e5區長，是那準庄社 e5 總統。 \n日晝e5 時iau2-boe7轉來，老媽直直唸，因為伊是真疼這個。到過晝iau2 m7敢食飯，等伊攏無倒轉。 \n到beh 暗就ti7-hia勻勻仔sam7倒來，有帶憂愁e5 款式。問伊是甚物事誌，面仔漚tu7-tu7。Kan-ta講，M7知啥人ka7改hit張 chhoan3單，人煞賴我改e5,teh m7放我煞。真聲ti7 邊仔聽見，就知改hit張單就是你lah！ \n小停，店仔有1人來，講，Lin2清流--仔ka7人改字，役場beh罰伊1棚戲，koh 1支chhai2,去吊ti7 牧羊庄e5 廟內；講若m7 hou7 罰，區長beh 報告，hou7伊去坐館仔角。\nHit時至勤聽一下攏烏暗暈，腳liau手liau。因為扺扺ti7醫館轉來，koh接著這號事。就問清流，你thai3 做這層事誌？伊是憨直 e5 人，土土扑一鼓就應講，無你e5事誌，會關我才來去。\n至勤講，你啥事無顧著家己e5名聲？無，ma7著顧著某子；無ma7著顧著教會？！基督徒e5名hou7人吊ti7佛廟，an2-ni m7知loa7名聲？清流恬恬，做伊穩食穩睏，hoaN5到ki"}
{"text": "hN8-kohN8叫。這算是一款人。但是至勤be7食be7睏，就透暝chhoa7真聲去區長e5宿舍，問1個虛實。 \n伊e5宿舍是ti7靜水溪東爿；伊e5宿舍，前後是蓮霧宅，伊e5內面也是teh kai3白園，算來是真幽雅e5所在。Beh過到伊hia，著行過一條長長e5橋。 \n入厝拜候伊。 \n至勤：區長，我聽見清流今仔日有一層事誌，hou7你真費氣。\n區長：是，將人所交託e5租單，濟錢改少錢這算來是二款e5罪：\n1. 偷改字樣。 \n2. 詐欺橫領。Iu7-koh che屬ti7國庫e5錢項，an2-ni做iau2較m7著。 \n至勤：Ah！Tui3 細漢到今，都也m7-bat聽著伊貪心，an2-choaN2今仔日會來an2-ni，算來是一時e5憨想。\n區長：扑算是大川死了，鬚英叔過身，錢頭hou7你tehN8 an5-an5,伊無thang闊開，chiah會an2-ni。\n至勤：A h！區長，阮查甫人 kap 阮大官過身，家內空lo5-so，kan-ta我雙支手gim7二片薑，暝也磨，日也磨。一日ka7人舂擔米，總趁角二銀，beh做6 個人e5菜蔬，實在無錢thang hou7伊闊開，有影都著。M7-ku2伊16歲就toa3藥店，後來也賣魚賣雜細，無1個錢來添頭貼尾。生理伊teh變，錢貫頭伊teh開，怎樣著我koh hou7伊；合業是伊著hou7我。（講到chia，目屎ko7-ko7-lin3)。講來講去是in老父 kap 阮大官早死，我be7曉教示，才有這個事誌，總是望你體諒就是。（區長聽見an2-ni，也是軟心）。 \n區長：這層事，算來是犯罪未成，koh是帶念著in老父大川兄 kap 鬚英叔，hiang3時做人太好；iu7-koh tui3 你踏到這個地，牽chiah-e5子大漢，會使tit講是節婦；beh無leh，今下晡，隨時就hou7去到衙門，也有thang囥到下昏？"}
{"text": "至勤：實在真多謝你e5 相疼痛。\n區長：今lin2母仔子，chhoa7倒去，我才想看有啥路thang解圍抑無。\n至勤：真勞力，向望chiah招拂leh就是。今你請。真聲也ka7伊相辭講，不止勞煩區長大人，真勞力。今你請。\n區長：順行。\nHa2!父母e5好名聲，有庇蔭著伊e5子，實在有影。 \n* * * \n天光母仔子就步行去府城，買to2一爿豬腳，過了一擔幼麵，以及偌濟餅仔。真聲擔kah攏be7行。倒來到厝已經暗摸摸，就擔去送區長。後來就煞事。 \n了後清流算也知伊e5所做大m7著，也較知後母teh款待伊，是無各樣心，tui3 an2-ni就反悔，也認真做工；總是m7知有改變抑無。\n正親像詩講，\n艱難e5山，魔鬼滿是，<BR>我心攏無搖choah；<BR>tui3 靠救主，安然過去，<BR>就得出死入活。 \n13我知我所做 \nChiah-e5劫頭過了，真聲ti7小學也讀了3年。到第4年12歲，koh換1個新e5先生，叫做白川先生，算是獨身者。Chiah-e5學生仔照輪流，有e5著扛水有e5著拾柴、有e5著掃地，逐家真歡喜，無e推。若輪著真聲煮飯，伊就透早天昲光，月仔iau2光光，就tui3 靜水溪，揹冊包，行里外路來到牧羊庄e5小學，ka7先生煮熟，天才光。先生講，真聲你破病boe7偌久，m7-thang hiah早。應講，我驚了傷晏，hou7 你be7赴教冊。先生真歡喜。 \n真聲ti7小學有幾若個朋友，其中1個是4腳。是因為伊出世就軟腳，用二支手落去爬。腳頭窩縛一雙草鞋。2個手蹄提2 腳木屐，an2-ni teh 爬。伊e5冊包背ti7 ka脊頂。伊teh爬 kap 別人teh行平緊。伊是真乖，也比真聲較濟歲，真聲tauh8-tauh8 ka7伊做馬仔騎，伊也真歡喜，無受氣。伊真gau5閱念冊，m7-bat一擺無熟。 \nTi7小學讀冊，算是將所讀過了e5,疊歸疊，kan-ta"}
{"text": "下底這本青冊，teh hou7先生教，其餘逐本著閱唸。先生逐日著ka7伊逐本做記號，ti7冊內e5頂面寫紅字。至少1本著閱唸1面；若已經閱唸真濟遍e5,著歸本tui3 頭唸到尾，出在先生摘。Beh來唸冊e5時，ti7先生桌，有1個管仔，內面有20外支籤仔，籤仔有寫2款：一款寫無；koh一款寫有。學生若beh來唸冊，10外本掀便便，疊歸疊，就抽籤。抽著有e5籤，就著逐本攏閱唸。唸若無熟，一字kong3一下。真聲 kap 這個4腳朋友，m7-bat一擺唸無熟。因為真聲逐暝昏就閱唸熟才敢去睏；也天未光，就peh起來點細支燈，koh讀到熟kah那豆醬。有e5學生貧憚溫習，希望若抽著免唸e5籤，是第1歡喜；但是真聲是愛每擺抽著有，chiah較愛。M7-ku2真聲e5冊是第1濟本，若抽著閱唸，是tin3時間。先生看伊逐擺都是真熟，路尾就特別叫伊m7免抽籤，m7免閱唸，kan-ta受青冊na7-tiaN7，真信用--伊。但是真聲看先生hiah信用伊，家己也m7敢一暝無溫習：因為驚了chhau3-tu2-kham2若有一擺beh閱唸，若無熟，是見笑。所以逐暝都是讀到真暗，讀到hou7老母叫歇睏。 \n* * * \n小學是男女共學，這擺ti7本庄有1個女學生叫做乙子，in老母過身，煞be7得來讀，真聲就減1個伴。因為逐日ti7靜水邊有3、4個來讀。 \n一下晡真聲ti7厝nih，有聽見老母 kap 厝內e5人teh會，hit時真聲ti7埕尾teh坐。In teh講，乙子e5老母過身，in老父煞beh ka7伊賣去落花間，無采1個查某囡仔；beh是扺好，就ka7 io來thin7真聲，算來都也是加1歲na7-tiaN7。 \n講e5時，ti7遠遠有1個老長伯ah，舉一支枴仔，目珠無啥鬥搭，直直thuh直直來，親像真要緊e5款。伊是tui3 乙子in厝角頭越來。真聲心內teh想，這個老歲仔poh是來b"}
{"text": "eh講這層。真正iN3，講來講去，煞定著，20銀現提去，約明仔再beh chhoa7過來，算是真雄。真聲teh想，乙子是我e5朋友，beh算伊做朋友，我是愛，beh算伊做匹配，是be7使。因為ti7小學e5時，伊e5性地真bai2,bat為著掃地e5事，hou7伊欺負。M7-ku2若beh反對ka7老母講m7好，驚了害伊果然去落花間。Kan-ta恬恬，心內teh想beh ka7做大姊款待。已經來，ti7灶腳兄嫂teh煮飯，伊teh hiaN5火，真聲讀冊倒來，問伊講，乙子你來？應講是，真聲你倒來？兄哥笑到hah8、hah8、hah8!老母責備伊講，Teh笑啥？Hit-tiap8了後，2個親像姊妹仔叫來叫去，真聲m7知乙子有teh想甚物。\n* * * \n有1個禮拜日，kai3濟人去牧羊庄禮拜。有1個學生叫做大抱。伊e5身軀矮矮肥肥，學生仔綽號伊做肥豬。Hit時已經禮拜煞，抱a7就笑笑走tui3 拜堂內去。真聲看伊矮tng3矮tng3直直去，就toe3伊e5後壁去ka7看。抱a7就koaN7 hit支大支瓷茶罐，是親像大粒金瓜hiah-nih大，koaN7-tui3 灶腳倒轉。真聲掠叫伊是beh去入茶來hou7人食，也koh toe3伊行到灶腳。問伊講，抱a7,你beh入茶ni7?應講，是，我beh入茶心茶。真聲奇怪講，Che是滾水，我抵仔hiaN5-e5,怎樣是茶心茶？抱a7恬恬，做伊koaN7-tui3 小厝e5後壁去，ti7 龍眼樹腳就下teh。真聲喝講，你e5茶心茶我知lah！抱a7搖手，大聲講，恬恬！講煞放一pu7尿ti7 hin，就笑笑koaN7-tui3 原位直直去，除去真聲以外，無人知這個事誌。真聲teh想，若ka7先生講，伊穩當會受扑真thiam2;若beh ka7伊koaN7倒轉，伊是緊腳手liam5-piN koaN7 teh走。 \n真聲到位，抱a7已經走"}
{"text": "去bih，chhau3-kham2 1個老Seng5伯a2大嘴礁，就thin5倒一大碗，做3、4嘴koak8落去。已經吞過喉，chiah講，Hm5!這罐茶thai3臭hiam臭hiam? Hit時真聲ti7 hia看伊beh lim落去，就亦一聲beh叫伊慢chiah lim，無奈伊好腳手，lim了真起，聽伊teh喝臭hiam-hiam，煞直直笑起來，禁be7-tiau5。Ti7內面有別人聽見，也來試lim看，果然是有影。看見真聲teh笑，就歸tin7賴伊ham尿ti7 hin。叫先生來看，先生真受氣。真聲想若beh ka7講明，是驚了抱a7會受重刑；因為平素伊是歹底，iu7-koh昨昏chiah hou7先生刑罰，今若ka7伊指正這層，會害伊重倍慘，koh伊會怨恨我。有時老人he-ku-tu7 beh叫囡仔人放尿hou7食，ma7無人愛；何況伊chhong3便便hou7伊食，算來著ka7伊說多謝；但是伊要求，家己放hou7 食是較無禮na7-tiaN7。Koh想：我罕得犯罪hou7先生刑罰，這tiap8來替伊擔罪，先生扑算較體諒，刑具會較輕；iu7-koh抱a7穩當真感謝我。想了決斷beh用恬恬來準做認罪。果然是，先生真受氣，隔日命令停學。真聲平素是白川所疼--e5,這擺來犯罪，先生無有偏私e5心肝，猶原著受刑罰。別個學生本底看先生 kap 真聲做夥食，koh唸冊免抽籤，通通講先生有偏袒；但是這擺看見先生teh受氣，chiah知先生是囥公平。 \n日期到，真聲koh來學仔，先生e5受氣be7煞，就叫真聲來，問講，你有知罪無？真聲應講，知罪。若知罪beh扑你20下，甘願無？真聲就想，已經知罪，已經停學，beh koh扑20下板poe是真奇；但是猶原應伊講，甘願。就ti7學生e5頭前扑--伊。扑了就寫一張字仔叫真聲企ti7眾學生e5頭前，peh ti7椅條頂，來唸hiah-e5"}
{"text": "字hou7 in聽。Hit個字就是講，\n「我知我所做，有悖逆先生，違逆上帝，請lin2逐家m7-thang學我e5款。」\nChiah-e5話著唸3遍，才落來。扑算先生是beh hou7真聲知見笑，ti7學生e5面前謝罪，也teh做別人e5鑑戒。真聲讀這張單是親像讀冊，無啥cheng-choah8;但是ti7邊仔hit個抱a7 aN3頭攏m7敢看，伊知，伊做hit層事，是真聲teh替伊擔當刑罰，伊e5心穩當真be7做tit。總是伊受刑罰，我得著榮光。已經煞，抱a7就chhoa7真聲出來細聲ka7伊講，「我知我所做，害你真克虧，請你赦免。」真聲講，無要緊，我歡喜替你受刑罰，向望你後擺m7-thang koh犯罪就好。Hit-tiap8了後，伊才知獨獨真聲是伊實在e5朋友。也真聲猶原是照舊服事先生，無絲毫e5怨恨；先生也照舊真疼--伊。因為歡喜替人擔罪，較艱苦ma7無thang怨恨。想著救主耶穌甘願替人受死，就雖是釘伊e5人偌殘忍、偌侮慢、偌譏刺，伊也無受氣，尚且替in祈禱。Tui3 學生講，父所hou7我e5杯，我敢m7 lim mah?十字架chiah-nih淒慘，伊也無分毫怨慼上帝hou7伊扺著an2-ni。A2!Che無m7是beh替世間人贖罪，才甘願受辱！受苦！受死。A2!真正是救主！ \n* * * \nTui3 這年起，每擺考試，真聲若m7是頭名便是2名。 \nHit年抵著鐵音牧師來巡教會，牧師娘也來，先生就chhoa7 in去路nih迎接，逐家真歡喜，那準眾人teh迎接耶穌入城一樣。鐵音牧師見有出嘴都是教示，無一句扑損，真聲真愛聽。一日來靜水邊佈道e5時，有帶 1個手風琴，teh做佈道e5路用。Tng hit時若看著手風琴，是真稀罕。真聲teh想，beh chhian2會hou7我得著e一聲，我就真歡喜。Teh想e5時，牧師娘講，真聲，這個琴，你請ka7我hu5-teh"}
{"text": "，真聲聽一下真歡喜，就緊就ka7伊接來，想講：今有機會thang ka7伊e一下看覓。就行較做前，勻勻仔e一聲，ou2--a3,真好聽。煞想著ti7天堂e5聖使，天父有賞賜金e5琴，he m7知in e5歡喜偌大！我將來若去到ti7-hia，若得著he，穩當beh大大o-lo2上帝。 \n這tiap8了後真聲e5心內就發生音樂e5趣味起來。 \n* * * \n隔年，就是小學第5年，白川先生轉去，koh換1個純正先生來。這個先生hou7真聲看做第一thang敬畏e5。伊罕得講話，伊e5笑罕得出聲，伊有威嚴也有溫柔。伊m7-bat扑學生；但是都也m7免著hou7伊用著扑。伊若kan-ta kham7嗽一聲，學生就真驚。伊e5威嚴親像有pi3-sut8 e5款，學生m7知伊e5權能tui3 佗來。先生來，真聲hit年13歲，猶原得著純正先生e5疼痛，每擺若 beh倒去，就招--伊。 \n一早起透早來，看見先生ti7眠床。照平常e5例，逐日透早來，抑是beh轉去，著ka7先生請安，講，\n先生平安！\nHit早起，真聲來，就開房門ka7先生請安；但是先生haiN-haiN叫真艱苦。真聲就倚去摸伊e5頭額，是不止燒，就seh8-lin3轉去叫1個漢醫來ka7看。漢醫看了，講是肺炎，伊就即時toe3伊去提藥來choaN。照hit-tah e5風俗，若叫先生來咱厝，著包紅包chiah會用tit。真聲teh想：純正先生病chiah傷重，伊也m7知甚物，醫生是我叫e5，用紅紙包一包去做禮數，ka7伊講，Che是極小可，表明1個意思na7-tiaN7；也藥錢另日才算。醫生講，好。真聲an2-ni做先生也m7知。隔日就扛去台南新樓chhoe7醫生，學仔e5事誌，猶原是真聲teh料理。每日chhoa7學生祈禱，求上帝照顧純正先生緊緊好。 \n3禮拜後，先生就好，koh轉來教冊，眾學生攏總來ka7伊講，\n先生a"}
{"text": "1有1個女子 \n台南市外1所在，古榕真濟，竹pho7 am7-am7,不時樹木青翠，百花常開。逐日飛鳥，千千萬萬，ti7 hit樹頂，ki-ki-kiuh-kiuh，飛來飛去，樹林e5 茂盛thang知；若準聖冊講，芥菜大欉，飛鳥來歇伊e5 枝。因為猶太e5芥菜，厝頂外懸。為著鳥 kap 榕hiah 濟，就叫hit所在鳥榕庄。庄內一仙三老爺，是庄民teh服事，向望保庇庄頭。外位e5 紳士淑女，也常常來chia燒香點火，燒金poah8-poe。 \n庄外m7 是田就是園，是這庄e5人teh經營。 \n* * * \n庄內有1個女子，名叫至勤，枝骨tau3-tah，腳手敏捷。Hit年16歲（1887 年），父母iau2 ti7-teh，小弟1個，老父許德是大做穡家，牛 kah 車，逐項有。老母失明，小弟細漢，攏是至勤 teh 做老父e5 幫贊。雖是幼chiN2，iau2-ku2 做工勤勤，腳手me2-liah8。每擺落園削蔗尾，贏過男子多多；若上山chhoah蕃薯，也是勝過婦女濟濟。逐家oa2-oa2叫。至勤是孝順父母e5人，透早起來，若m7 是上山幫贊老父耕農便是牽in 4、5隻牛kang2去飼，逐日是an2-ni。 \n2床前e5 齊眉槌 \nHit年2月26日，chhoah蕃薯e5 時，草phou7 tng teh kheh甘蔗。烏麻 kap 塗豆收成了，白糖kai2幾若十lau7。古早e5 lau7,是親像銅鐘吊倒向，頂面闊，下底尖，koa2 1個孔。是用薄薄e5塗去燒，親像瓦e5 色緻，差不多有am缸hiah懸hiah大。 \nHit時烏糖真俗，至勤e5老父，買收真濟來入ti7 lau7-nih，頂面糊溪底e5 粉塗。Hit個塗，糊e5 時，內面烏色e5 糖水，流tui3 下底出去，這個水thang go5酒。頂面e5 塗若礁就koh 換，an2-ni 3 擺，後來lau7內e5"}
{"text": "糖就堅teng7變做白糖，真有價值。 \n為著in是大choh-lioh8 e5農家，koh 是好過e5 家庭，所以動了cheng-piang3賊e5心lah。 \nHit日老父去山nih toa3寮，hit e昏至勤飼牛轉來，關牛ti7 牛椆逐項清楚，就去睏。 \n厝前1-choa7林投巷，外面樹林內有1 tin7 e5 土匪來chak ti7-hia teh 做大哥。因為cheng-piang3賊beh搶人e5 時，著代先祭獻in e5神明，插1支旗ti7中間。金紙燒了，看hit支旗，倒tui3 佗位這勢，逐家就去搶hit位。世俗e5 神明，實在是利益本身害別人。 \n至勤未睏e5時，老母ti7廳nih講： \n母：勤ah，外面he啥貨teh著？\n勤：阿娘，he敢是別人teh 放薰，ka7牛薰蚊。\n老人目珠hoe；看著林投外賊仔teh 燒金，看be7 明，至勤也不解其意，就關門去睏。 \nHit時2月26暝算是真寒，更深e5 時，草仔phou7 kheh 甘蔗e5 人來beh 叫頭koa3牛。是hit暝抵抵著至勤e5 牛做頭koa3。因為kheh 甘蔗e5 石車頂面有一支4、5丈長e5 柴teh 做ko5,hou7 牛來tioh。Ko5若轉e5 時，石車就轉。Ti7 hit內底是頭koa3,外面是2 koa3,較 外面是3 koa3。 \nHit-tiap8叫牛e5 人頭殼chhih-chhih，到位看著賊，驚一下攏beh 死。隨時拚轉去phou7-nih。人問伊啥事？伊攏be7講。Kan-ta用手直直iat8，講恬恬…也kaN也kaN2。意思是也驚也寒。伊就做伊走去火坑烘火，無人知伊e5 意思。 \n* * * \n半暝有lin3-long3叫e5聲，老母叫講，\n母：勤ah，勤ah，牛teh相tak。\n因為往時常常ti7 暝時，牛bat相tak。至勤hiahN一醒，擂伊e5 目珠，t"}
{"text": "hi2開一看，Goa3!賊仔扑面畫虎貓，3 個入房來liauh！頭1個將伊所舉siam5外長e5 齊眉槌，出力就tui3 面hmh--來。 \n佳哉槌尾khe5-ti7 竹眠床e5 遮風。至勤緊猛tui3 槌尾sa--teh，房間隘隘，策1個馬勢。 \nHit... lah！就顛倒ka7 伊long3倒轉。Hit 3個賊相e相kheh，倒落teh-leh ti7塗腳。至勤就牽小弟 kap 老母出去，土匪都也m7 敢kang7伊。算來是女英雄。Hit時外面已經teh放火。 \n正親像詩講： \n富有農家出至勤，<BR>勤勉伶俐勝庄民；<BR>一夜雄賊忽然到，<BR>床前比武齊眉頭。 \n3伊 e5 死換我 e5 活 \n至勤出來，看見土匪牽牛，想beh搶倒轉；但是看著厝teh發火，就be7顧得，隨時ng2番薯藤來sut hiah-e5火hou7伊hoa。因為賊來搶物，刁持放火燒厝，hou7人be7顧得jiok。Hit時無別人來幫贊，只有至勤家己teh kap 賊做tui3 頭。賊緊放火，伊也緊緊jiok去拍hou7 hoa。伊e5苦戰無輸李稜征伐匈奴偆伊家己，1人擋一千人。俗語講，「猛虎be7-tu3-tit大tin7猴。」後面e5賊看1個英勇e5女子hiah本事，若無下了毒手，In e5 賊計會失敗。即時mouh 1支槌仔，無張持tui3 至勤e5 頭殼心，拚力。\nHehN...ah，hou7你死啊…！就摃落去。 \nHit-tiap8是半暝子時，至勤e5 頭殼hou7賊摃1-am5,血直直chheng3,若準井底teh出泉。至勤為著致意拍火，雖是血teh chheng3也m7知，kan-ta這時烏暗，煞be7顧tit拍。Tui3 an2-ni火上厝。至勤koh拚命走去beh拍火，1個賊看伊頭殼著重傷iau2會走，就puih一支長刀jiok來，按算beh一刀兩斷。但是至勤越頭看見，就緊跳"}
{"text": "tui3火中過去，賊煞jiok無著choa7。Hit爿e5 人看見至勤hou7賊teh追，就jiok過來beh救--伊。看見至勤，血流滿身軀，逐家就緊急ka7伊止血。至勤才知伊e5頭殼頂開1個天窗，hit時才感覺艱苦就chhut在厝去hou7火著啦！ \n至勤e5叔許營看見賊來，就peh上na5-kong5頂；用鐵耙chak--落-來，chan5著1個賊，即時倒地，賊黨就拖--出-去。 \n許營看事勢m7妥當，就閃tui3 別間e5 na5-kong5頂，用棉chioh被做盾牌，手舉1支pit仔尾 （尖尖e5 chhiuN仔）tng等賊入來，就tui3頂面chak--落-來。果然chan5倒1個，in就拖--出-去。按算賊會失膽，退水轉去。無扑算koh 較雄，歸tin7 chiN3入來，開銃扑上去。不幸棉被掩無ba7,腳頭u著銃，就lian3--落-來。賊真受氣，就tui3 胸坎 kap 頭殼koh ka7伊chan5 2下，即時無命。 \n啊！可惜！看e5人攏講，怎樣m7 走去外庄，來喝救人是較著！\n* * * \nHit時厝teh著，至勤一寡龍銀藏ti7竹管空，hiah-e5手環、銀鍊，hou7 賊 peng2無著e5,以及厝內 e5蕃薯籤、米、粟、麻、豆，物件做一下燒了了。 \n外庄e5人趕緊來救，扑死土匪幾若個，koh搶1隻牛kang2倒轉；其餘4隻 kap 內底e5現銀提到無半項，所偆是hiah-e5火灰na7-tiaN7。 \nHit暝至勤e5老父ti7 山寮，聽見人teh hiu，舉頭一看，火焰 chheng3 起，若準所多瑪hou7天火剿滅一樣。就拚勢走到te3,看見厝宅家伙，盡歸烏有。只有埕nih一kha著未了e5鉛桶ti7牛車頂。就la7 hiah-e5火路，想著早日e5好過，今暝昏一切化火，煞昏昏倒倒ti7塗腳。 \n厝邊e5人聽見賊退水，就較濟敢開門出來看。因為清"}
{"text": "朝時代，百姓各顧家己e5心太重，驚了開門續hou7 賊來搶in e5 物。所以一下聽見cheng-piang3,家己e5門閂一發sng較an5。 \n老父精神了後，看見至勤e5頭殼發hong5,腫真大個，假若米斗，天光去請北路e5赤腳先生來服藥，佳哉拾著命。隔年老母過身，反轉冬老父去世，只有偆小弟1個。小弟koh是著銃hit個叔生--e5。 \nAh！財散人亡！正親像詩講： \n英雄扑火心無驚，<BR>棉被做牌送性命；<BR>財散人亡一盡去，<BR>因何恨佛三老爺？ \n是因為至勤 kap 老父，常常孝敬庄nih e5佛三老爺，求伊保庇，不時就是poah8著(應允e5) siuN7杯，怎樣我今仔日chiah慘？三老爺就是teh保庇庄民，怎樣我chiah慘，伊ti7廟內teh平安ah！三老爺是白賊神抑是假佛mah？疑問疑問！？ \n4入大川氏e5家 \n卻說大川氏，企起ti7 靜水邊，有1個新婦仔某生1個子，叫做清流。為著不正，照當時e5法度，就寫離書hou7伊去，hit時清流iau2細漢。 \n光陰親像箭，liam5-piN 過了幾若年，至勤已經23歲。雖然無父無母，iau2-ku2殷勤無厭，貞節可取，hou7眾人大大o-lo2。Kai3濟人央三託四來beh做，至勤看m7是sit，攏總謝絕。 \n厝邊 e5 人通通 o-lo2伊目色真劍。 \n至勤好女德e5風聲，有吹到大川兄e5耳孔。就想，chiah 好女德 e5女子，是難得取。就1日chhoa7 去偷看，看了 kap 意，就託媒人求親。 \n至勤是細膩e5女子，忽然聽著這個消息，推辭m7敢。聽見大川兄e5家是竹瓦厝，老爸是有名e5拳頭師父，koh是gau5接骨e5老醫師；也大川兄是gau5雕刻e5美術家。Chiah久ti7各庄teh流行hit擔布袋戲尪仔，講是伊刻--e5;也俊德師hit-tin7北管燈是伊製作--e5,非常e5 sui2。"}
{"text": "又koh 是出名e5舉戲尪仔師父，koh是gau5 唱曲e5北管師。聽見幾若個北管先生來beh教曲，到位liam5-piN 包袱揹倒轉，無thang好教：因為所有e5南管、北管逐項伊攏 bat了了。Iu7-koh bat一腹肚內字。也我這號草地愚婦thai2-tho2敢匹配hit號偉大男子！自恨，自恨！ \n至勤見笑m7敢講，就做伊入去，偆厝內姑ti7-hia坐，小停hit個人轉去了，厝內姑就叫。\n姑：勤…ah！\n勤：Oe5……甚物代？\n姑：我ka7允lah neh！\n勤：Ai2-ioh！你這個阿姑thai2 an2-ni?！你也無聽著人heh家庭hiah大，heh人hiah gau5,咱捧hit號飯khaN 捧be7贏。聽見頂年離1個，咱若去，liam5-piN 坐回頭轎倒來，m7知會歹勢be7?！\n姑：憨囡仔，人heh是chhoe7無好tui3 頭；你是嫌伊傷gau5!\n勤：阿姑！我m7是嫌伊傷gau5,是自恨我e5 頇顢，m7敢……Ka7你講bat離去1個！你是be7曉聽。\n姑：Ha2,所離hit個啥因端，你知mah？\n勤：無啥知。\n姑：Hit個是為著行m7著，應該離e5。所以會使tit講是義氣e5男子才會曉an2-ni做法。\n勤：今beh an2-choaN2？\n姑：今，總是姻緣天註定，hit 頭e5內容你都也知影。你今算也無父兄thang主意，我這個m7成姑，ka7你答應就是。\n勤：阿姑，我歡喜聽你e5 教示！\nTui3 an2-ni就定著，koaN7定。 \n1894年至勤23歲，10月13 tui3鳥榕入靜水溪邊嫁hou7大川--氏。至勤戴朱冠、穿bong2襖，tng時這號是流行e5新娘服。 \n1895年8月家己知有懷孕。9月5日日本兵上山，漸漸落來到靜水溪。大川hou7日本叫去 chhoa7 路，是伊路頭真熟，又koh 伊是漢學者，會用寫字 kap in講話，h"}
{"text": "iah-e5 陸軍真歡喜。 \n到有hiah久，就tui3 軍長講，我有2個父母真老，這tiap8 ti7 厝nih，我真久無看著，m7知有平安抑無。請容允我轉去，若欠用chiah-koh來；好mah？軍長應講：好。Hit時大川手舉一支枴仔，行著sam7-sam7,就向靜水溪轉去。到厝目屎nih-nih流，至勤m7知伊teh哮甚物？ \n5俺娘，in he teh 做甚物？ \nHit時ti7東爿厝角頭e5草厝，常常有1個青瞑頌兄透早透暗 teh吟詩。有一早起吟講： \n1.天頂懸懸耶穌坐位，<BR>攏總天神服事拜跪；<BR>冕旒燦爛，面貌榮光，<BR>權柄無限，福氣齊全。 \n2.天地萬物boe7有e5時，<BR>上帝e5子 kap 父企起；<BR>全能主宰永活e5 道，<BR>天地萬物，是伊創造。 \n3.萬民犯罪，違逆法度，<BR>著落地獄，攏無活路；<BR>上帝不忍眾人沈淪，<BR>差遣耶穌救咱靈魂。\n4.耶穌降生tiam3地面上，<BR>品行純全做咱模樣；<BR>顯明神蹟傳天道理，<BR>設立功勞替人受死。 \n5.死了3日耶穌koh活，<BR>表明贖罪，1擺夠額；<BR>暫toa3地面教示學生，<BR>猶原上天執掌權柄。 \n6.世間末日天門開闊，<BR>耶穌降臨救人koh活；<BR>世間眾人受伊審判，<BR>報賞刑罰定著無換。 \nHit個頌兄e5 聲真好聽，吟著真音韻。所吟hiah-e5話，至勤聽了心肝振動。怎樣耶穌hiah-gau5?降世beh救咱人，天腳下敢有這號人？！到底這個青瞑頌兄會bat an2-ni。就問大家講： \n阿娘，in he teh 做甚物？大家無啥歡喜，應講： \n人in he落教人teh吟詩。\n至勤就知，落教人生成是hou7 人怨恨--e5。M7-ku2所吟e5詩hiah好聽，所講e5意思hiah-nih好，伊也無得罪咱，咱顛倒怨恨伊，是咱家己失了人格。"}
{"text": "設使伊所講e5耶穌若果真會救人，咱無親近，顛倒怨恨，是大錯誤lah。至勤想beh去拜候這個青瞑人，看耶穌是啥貨？但是驚了大家官m7 歡喜：因為舊慣，男女授受不親，致到m7 敢，kan-ta tui3 聽著hit首詩，不時記ti7心內，靜靜teh想，若準山腳e5水泉，勻勻仔teh流出來這樣。 \n至勤e5丈夫大川氏，ti7 hiah-ku2有tui3朋友得著1本漢文聖經， kap 1本詩，暗時閒暇就講究。心肝teh想，詩nih講， \n世間假佛人所刻，<BR>著知服事真無益。 \n這2句扑算有真理。紅格頂hit仙媽祖婆 kap hit仙槌仔祖，比我所刻e5老生小旦，算iau2較歹看。阮娘怎樣服事kah an2-ni？透早透暗，初1、十五、大年小節；燒金點火，普渡排祭有了了。He2,憨憨阿娘lah neh！ \n暗chiN7 an2-ni想，但是m7敢出聲。 \n* * * \n抵著至勤將近臨產e5期日，拾媽入房，番咐箱仔、桌櫃，屜仔攏著開，囡仔才會快出世。大川e5老母是gau5建古e5人，聽著拾媽an2-ni 講，就也贊成an2-ni 做；koh ti7媽祖婆 e5 面前，燒了1把e5 an3-pat香，向望媽祖婆保庇孫仔肥肥白白快出世。 \n門窗開了，香燭也toh8過，舞了誠半日iau2-boe7出世。老人就叫大川講：大頭eh！人講落教人 e5祈禱真應效，抑無，去叫頌兄來ka7 伊祈禱nouh！（老大家叫大川慣勢攏叫伊做大頭e5） \n大川講，好，我to7也teh想koh。\n就去請伊，頌兄問講，Lin2老人歡喜才thang neh！應講，就是伊歡喜，我才敢來叫你。頌兄koh問，Ia2 lin2牽手--e5愛無？\n大川講，He2,穩當。頌兄講，好來去。就ti7-hia 迫切祈禱，求上帝賞賜氣力hou7 婦仁人，幫贊嬰仔快快出世，也hou7這口灶全家e5人 重頭生來信你。 \n祈禱煞，囡仔即時o"}
{"text": "aN3-oaN3叫，koh是後生。大家講：頌兄 e5上帝較有siaN3。頌兄講，上帝m7是我e5 na7-tiaN7，是天腳下公家e5。咱逐家攏有份，所以咱逐人攏著敬拜伊才會煞tit。因為上帝是： \n保庇照顧世間人，<BR>不論本國 kap 外邦。"}
{"text": "大川講，頌兄，hou7 你真勞力。應講，無，著ka7上帝說勞力。伊就轉去。至勤ka7大川講，這個頌兄 e5 話我真愛聽，我信伊是好人。頂日仔我聽伊teh吟，\n天頂懸懸耶穌座位，<BR>攏總天神服事拜跪。 \n我聽著心肝真歡喜，宛然上到半天，ti7-hia 觀看仙境。大川講，你也愛聽haN3，kai3好。我攏m7知。至勤講，是，我時時記心，m7知ti7時才有機會thang聽he到明白？大川講，我也有1本耶穌 e5 聖經，我看真好。至勤講，An2-ne haN3，kai3好，有閒才讀hou7 我聽。\n嬰仔出世了，至勤煞be7記tit艱苦，就2個ti7-hia談天說地。Tng7著嬰仔teh oaN5-oaN5-oaN5！煞扑斷話柄。隔日就ka7囡仔號名叫真聲，解說是真理e5聲。這是 1896年5月23。 \n正親像詩講，\n父母去世獨單身，<BR>靜水溪邊配良人；<BR>天賜愛子靠祈禱，<BR>稱做真聲謝天恩。 \n6忽然重頭生 \n1897年2月15日抵著離靜水溪邊里外路，有1所在叫做牧羊庄，因為有草埔pou5-kiuN 真濟theng3 好飼羊。庄外有一間廟，逐年2月15就做鬧熱。 \n* * * \n講起大川--氏，原來是牧羊庄姓陳人e5子，細漢e5時hou7 靜水溪邊鄧秋英--氏分去做養子。這擺姓陳e5親人也雇轎來扛至勤去 beh 看鬧熱。厝邊有1個散hiong老婆仔叫做義姆ah，伊也去in親人兜。 \nHit日是禮拜日，義姆就招至勤講，咱來去禮拜堂，我ka7你鬥aiN7 囡仔。至勤講，拜堂ti7佗位？義姆講，Ti7 chia na7-tiaN7。至勤掠叫是ti7 厝邊，也無穿裙就lok-song7 lok-song7 toe3 伊去。到位看見kai3濟人坐歸列，1個人ti7台仔頂。至勤問講，這是teh創甚物？義姆講，今仔日是禮拜日，chiah-e5 人來teh 禮拜。台仔頂hit個人是"}
{"text": "叫做豹伯，人叫伊做李先生，伊teh講道理chhoa7人禮拜。至勤講，你也無量早ka7我講，我也無穿裙，真be7見得人。義姆講，至勤官，無要緊，別人ma7是素素na7-tiaN7。有e5 都iau2褪赤腳戴草笠。\nHit時豹伯讀hit首詩，讀了就吟，hit-e5調，是，\n1.天地創造攏齊備，<BR>上帝安歇賜福氣；<BR>咱學上帝e5款式，<BR>歡喜來守安息日。 \n2.眾人犯罪天受氣，<BR>耶穌降世替咱死；<BR>功勞完全艱苦煞，<BR>七日頭日主koh活。 \n3.耶穌疼咱救靈魂，<BR>咱著數念伊大恩；<BR>感謝敬拜心誠實。<BR>常常來守安息日。 \n4.上帝聖冊講極真，<BR>末日天地換做新；<BR>耶穌學生受大福，<BR>永遠安歇ti7天國。 \n眾人吟得真和真好聽，大大細細手都提1本豆菜芽仔字teh 吟。至勤也toe3 in頭殼chhih-chhih。所祈禱e5話是teh感謝上帝，也求伊赦免咱e5重罪。這 kap 我hiang3時teh下三老爺大大無相同。 \n豹伯是bat做過戲班，伊e5形容活動真會感動人。伊將所吟hit首詩來開拆道理。中間2句，\n天地創造攏齊備。<BR>上帝安歇賜福氣。 \n講起極古早上帝6日e5中間，創造天、地、海、萬物攏齊備，後來創造始祖亞當夏娃。已經明白，就第7日安歇。將這日hou7 咱人來守，hou7身軀thang歇睏，心神thang 聽道理，就會平安，koh死後thang得著永活。這就是上帝teh賞賜福氣；m7是媽祖teh保庇。所以咱著學上帝e5款式，常常來守安息日，就上帝也beh常常賞賜福氣。 \n至勤聽見chiah-e5 道理，心肝親像看見光明，ka7 義姆講，後禮拜 我beh koh 來。義姆講，真好。Tui3 hit-tiap8轉去了後，無論beh食飯抑是beh睏，至勤就感謝上帝，m7驚大家知影。 \n過到禮拜日，義姆beh去飼牛，至"}
{"text": "勤講，義姆ah，今仔日敢m7是禮拜日，你怎樣無安歇？義姆講，你真好記持，我無草thang hou7牛食，無牽去飼be7用tit。至勤講，Mai3--nouh，我來草pu5 thui7草 hou7你e5牛食，我也帶你e5米你e5菜，你 kap 我來去。義姆講，好，hou7 你真勞力，今我ka7你aiN7真聲。\n真聲細漢是跳thah koh笑gi7-gi7,義姆抱ti7手尾，直直thio5直直chah，就叫伊Siau2-gi7-sian。 \n禮拜了轉來，將所聽e5 ka7大川講。大川看見至勤hiah致意，koh所聽e5真明白，心內也受感激。Ka7 伊講，後禮拜我想也 beh 去。至勤講，第1好，我求上帝幫贊咱家內會得全家歸主。也chiah e5槌仔祖、媽祖婆，才請落來hou7咱真聲thit-cho5。大川笑笑。 \n7吊籃內 e5 媽祖婆 \n台南府新樓e5姑娘，聽見大川in夫婦信主，就刁工來探問。老大家仔遠遠看著in來，緊猛走入後壁廳，至勤m7知伊去teh創甚物。 \n到姑娘轉去了，至勤beh去煮飯，koaN7 吊籃beh thng7 菜，恍惚驚1-tio5。就問，阿娘，妳thai3藏一仙媽祖婆toa3這吊籃內？大家講，A7，我囥了煞be7記tit，我驚了紅毛人ka7我請倒去。至勤講，人he姑娘m7敢隨便ka7人提物，in是愛笑咱識人敬憨佛na7-tiaN7。媽祖婆若有神，toa3這吊籃內，鼻臭臊ma7羊眩。大家恬恬，koh請去下原位，ka7伊燒香謝罪。 \n* * * \n真聲e5生日已經到，舊慣著愛做度晬，大川in夫婦算也m7-ai3硬阻擋，宗教自由，向望慢慢才beh打算。 \n度晬日真鬧熱，老大家ti7媽祖婆、槌仔祖e5面前燒香點火，燒金跋杯。也辦chheN-chhau請人客。Hit時有1款e5風俗就是下 12 項物ti7 掠ou5仔，就ti7-hia燒香講講leh，然後抱度晬囡仔"}
{"text": "來hia，試看伊愛先提佗一項物，照伊所提e5 物，來分別伊長成beh 做甚物號人。Hit時至勤e5大家也有備辦12項，就是：\n1 韭菜<BR>2 紅龜 <BR>3 銀 <BR>4 弓蕉 <BR>5 桔餅<BR>6 尺<BR>7 箍桶篾<BR>8 鴨卵<BR>9 筆<BR>10 紅麴<BR>11 鼎<BR>12 紅蝦 \n就抱真聲來提，hit時逐家圍纍來看，至勤 kap 大川--氏準做變心適，就hou7伊抱去。Hit時真聲起手就tui3 中央hit支筆舉--起-來，阿公看一下，歡喜到嘴鬚仔翹翹。因為歡喜這個孫，將來是讀冊人。 \n* * * \n家內tui3這tiap8,續變做二爿，一爿信主、一爿拜佛。至勤 kap 大川常常為著這層來祈禱，求上帝開路。無偌久真聲e5阿公也歡喜信主，kan-ta偆阿媽是固執koh迷信。 \n8 Sng2笑變做真實 \n老大家透早透暗就燒香點火，ti7佛e5 面前thin5茶，排糕仔包。 \n一早起老大家叫至勤，勤官，紅格頂hiah-e5 茶，ka7 伊piaN3--起-來，免得 hou7 茶kan2 teh 等，至勤笑笑講，阿娘，茶kan2 thai2 著等？伊若看媽祖婆m7愛食，就會曉 piaN3 tho2-kak。大家無啥稱意應講，Hio3，chiaN實有影會食leh！He是1個意思na7-tiaN7。至勤講，He是無影e5 事誌，你m7-thang去拜伊到an2-ni；著敬拜創造天、地、海、萬物e5主，就是生咱靈魂e5上帝。伊teh出日落雨，hou7 咱食、穿、用；照顧咱，koh 疼惜咱，差耶穌來救咱，咱著反悔罪，信耶穌，才會得著救，阿娘，這項是第1要緊。至勤雖然講chiah 濟話，老大家無應橫無應直，就hoaN7門khia7 tui3伊e5房間去。因為伊是縛細腳。 \n* * * \n一日tng7著做忌，猶原ti7佛e5面前辦chheN-chhau，排"}
{"text": "teh孝，大川tui3市仔入來。Hit時就tui3排teh e5 紅蝦ka7伊ni起來食，chiaN肉頭也捻起來食，所thin5 ti7-hia e5 酒，也ka7伊捧起來lim。Hit-tiap8 in 阿娘ti7 廳門邊金金teh看，心內m7好講；但是大川做伊笑笑tui3房間入去。至勤講，你an2-ni會 hou7 阿娘受氣，人伊teh 孝媽祖。大川講，Be7,m7-thang孝媽祖；著孝我e5 腹肚。媽祖攏m7-bat半項；若是我上無ma7 會曉鼻芳。\n* * * \n到有一擺，大川講，咱阿娘這仙槌仔祖，我想beh ka7 koaN7 來去府城 hou7 牧師。至勤講，你會hou7 伊大受氣。大川講，我信上帝會幫贊，的確 beh hou7 伊歡喜。\n扺著老大家出去，至勤就ka7大川講，咱娘去ka7 隋叔公仔in 裁衣，你若beh koaN7媽祖，這tiap8 kai3好機會。大川趁伊e5話，就koaN7去。 \n較暗裁衣清楚就倒來。Iau2未入門，真聲in阿公坐ti7 門口埕，尺外長e5 嘴鬚那loah--leh，溫柔e5 聲ka7 伊講，Au3-khe3-te7 lin2媽，hit仙媽祖婆，咱大頭--e5 ka7 你請去府城hou7 英國牧師lah！今，都也天變地變，無要緊nouh！（真聲e5 阿公叫大川前妻e5 子做Au3-khe3-te7)。 \nHit時聽一下面膨sai-sai，至勤ti7 內面看一下，teh 想下昏大川若倒來，poh會食伊e5 枴仔頭。 \n小停，真正iN3，ti7-hia直直teh來，至勤企ti7內面，看伊beh怎樣。大川包1手巾chhiN仔、檳榔， kap 1-chhiam2 鮮花，就送 hou7伊講，阿娘，chiah-e5 hou7你。無扑算e5 中間，受氣煞親像烏雲散去，就歡喜講，你thai2 有che？講，有--nouh！是大川知影，老母所"}
{"text": "意愛是chhiN仔檳榔 kap 鮮花。幾個圓就煞了1層 e5 大事，算來 iau2 be7-kui3。\n老大家就入後廳，tui3 hit仙槌仔祖ka7掠--落-來，叫，真聲ah！Ta3,這仙hou7 你thit-tho5。一信hou7 伊攏無。真聲度晬外真愛thit-tho5物，今有這仙，是笑kah！\n至勤ti7-hia看一下真歡喜。隨時感謝上帝e5 幫贊，chiah-e5 佛才除去。算是無張持。Tui3 hit暝昏起，香燭斷絕。一堆神主hou7 至勤掠掠去炊粿，一副佛祖漆，拆掠落來，隨時掛十條誡落去。Hou2!煥然一新！基督徒 e5大旗，今明朗lah！ \n正親像詩講，\n偶然受招，進入會堂。<BR>聽了心肝明白；<BR>聖神感化一家齊全，<BR>無koh做主對敵。 \n9出死入活 \n厝內已經掛十條誡，了後大川 kap 至勤就設法引chhoa7 2個序大人禮拜，家內就攏歸主。 \n隔年就是1898年2月15日，教會看至勤、大川夫婦 e5 熱心，就接納伊領洗禮入教。 \n到ti7 12月16，真聲3歲，hit時人teh 做尾牙。（初二頭牙16 尾牙）。Hit 暝昏ti7 厝後有賊來偷牽承仔e5 牛，in teh食尾牙酒，煞m7知，逐家teh hoe7。真聲tu2-tu2 beh 睏，至勤 ka7 講，你著祈禱heh！3歲e5真聲應講，好。\n就仆ti7 眠床祈禱講，\n「感謝上帝，食酒配蝦仔ke5,承仔 e5 牛，hong5偷牽去，我m7知。」\nTi7 廳nih kai3濟人聽見笑kah hah-hah叫，害真聲幾若暝見笑m7敢 koh 祈禱。老母就koh 教伊，然後就逐暝逐早起，接續koh 祈禱，食飯也會曉道謝。 \n* * * \n大川信主了後，hiah-e5 做戲 e5 器具全部廢了了。 \n可惜致了水流e5 病，ti7 1899 年3月26日病勢那沈重。就tui3至勤 講，我e5病be"}
{"text": "7好lah。頂年宋牧師beh 請我去教大學，我若有允--伊，扑算be7致到an2-ni。啊！萬事是上帝e5旨意。約翰5章24節有講，「我實實ka7 lin2講，聽我e5 話抑信差我e5,就有永活，be7到受審判，是已經出死入活。」我雖然會死，iau2-ku2是beh轉去天堂永遠活。你著細膩照顧這個真聲，向望將來會榮光主。至勤聽見伊講chiah-e5 話，目屎 chhe7-chhe7倒，講，你beh先去享福，放我 kap 這個囡仔beh怎樣？但是大川臨終e5時已經到，手舉懸，叫3聲。 \n耶穌！ 耶穌！ 耶穌！ 就離別。 \n到禮拜日至勤猶原beh chhoa7真聲去禮拜。衫仔褲換好，真聲講，阿 娘！也無au3伯仔thang 來去禮拜。至勤聽這個4歲子講an2-ni，想著嚨喉管tiN7。（真聲叫老父做au3伯）。Hit個情景是親像清亮e5月hou7 密雲蓋去。啊！傷悲！ \n* * * \n大川死e5 時，至勤koh 再懷孕1月日lah，到隔年就生1個查某子，伊e5面真白，那準意大利e5 白石，伊e5 嘴唇那準粉紅e5 桃仔，伊 e5 頭毛烏sim3-sim3，那準烏絃線，伊e5 生做是那準所羅門起好e5聖殿真鬥搭，伊e5 聲音是贏過thiok音器。不止做至勤e5 安慰。Ka7 伊號名做文理。 \n會行e5 時，真聲 chhoa7 文理去四界thit-tho5。暗時阿哥清流就教伊唸囡仔歌，真gau5 唸，也真gau5 吟詩，koh 真伶利，阿公阿媽真歡喜。至勤感謝上帝，賞賜我有這個子兒。阿公常常抱伊ti7 胸前，親像請佛；因為若抱向入來，會giu2伊e5 嘴鬚。 \n* * * \n阿公，人人叫伊鬚英叔公仔，是伊真lo3,長嘴鬚，gau5 接骨、做牛車，扑拳頭真出名。倒 ti7 椅條頂 hou7 人cham7 be7著，會聽聲。Koh 是gau5 扑銃，常常chhoa7 真聲出去扑鳥。好款"}
{"text": "待艱苦人，乞食若來，大大碗就捧hou7伊。所以乞食攏叫伊好量公。若閒e5 時，就叫2個孫仔來，看舉伊 e5 腳會贏抑be7;若會才有本事。 \n這下昏am2糜食了，忽然半暝起大氣，叫至勤來，ka7伊講，好來好去，是勤官thai3 bat想，千人萬人也揀無1人。講煞頭殼chhih落來，就善終。 \nA2！丈夫死，大官死，偆1個老大家 kap chiah-e5 細漢e5 子兒。 \n阿公死了，就piaN3 -ti7 廳邊，用被單蓋teh。 \n隔早起至勤tui3 hia過，看見被邊teh 振動，掠叫有貓仔nng3 ti7 hia，想beh ka7 伊掀看。忽然文理ti7 hia 掀被，頭殼伸出來，講，阿娘！我 kap 阿公ti7-chia teh 睏neh！Ai2--ioh！憨子，阿公死lah neh！就抱伊起來。這個無邪氣e5 囡仔無論死活都是真疼阿公。 \n* * * \n大官死了，至勤牽這2個子 kap 1個眾人子清流，度苦過日服事大家。到真聲9歲，文理6歲，遇著牧羊庄禮拜堂teh 設小學，募集學生，至勤就hou7 真聲去入學。先生是本庄e5人，逐日去hia 教冊，暗時koh 轉來。真聲也是透早toe3伊去，透暗toe3伊轉來。帶米去hia 煮，負笈從師。 \n有一下晝轉來，老母講，真聲你去牧羊庄 e5 南勢請池仔伯來看 lin2小妹，這tiap8 熱到pheN3-pheN3喘。真聲趁命令去請。 \n醫生入房看了haiN3頭，講，你這個囡仔怎樣下到an2-ni？！至勤講，自幾若日前就講伊艱苦；但是都看伊乖乖teh thit-tho5,到昨昏peh be7起來才知影破病e5 時，m7-bat haiN 一聲。池仔兄，看有甚物好藥，請你ka7下落去。醫生講，耶穌有講，Hou7 人有性命--e5 是在ti7我。若m7是上帝憐憫，驚了無功效。講煞就派藥。 \n醫生倒去了，忽然聽見阿媽 kap 阿娘"}
{"text": "teh 哮e5 聲，真聲知影是所疼e5 小妹死lah。Be7禁tit走ti7 厝角頭大啼哭。 \n因為生前真愛 kap 阿公睏做夥，所以就埋ti7 伊e5 身邊。 \n至勤koah文理到真淒慘，be7 受安慰。 \n一暝beh 睏 e5 時，看見 2個天使穿白衫，ti7 雙爿牽文理來ti7 面前，文理也穿光na3-na3 e5 白衫，in e5 面真光。文理來e5 時，伊e5 形容笑gi7-gi7。至勤知，是天使特別chhoa7 伊來，beh hou7 我知子m7是無去，是出死入活，ti7 天nih親像天使 1樣，tui3 an2-ni 就受安慰，無koh 流目屎。 \n正親像詩講，\n榮顯若草，性命若花，<BR>日曝風吹就謝；<BR>倚靠救主贖我e5罪，<BR>永tiam3樂園免驚。"}
{"text": "14跳過年 \n純正先生一年到任就轉去，hit時小學也煞。真聲想beh考中學。Hit時中學，只有台南新樓hit間。 \n真聲想 beh去，但是驚了考be7著。一暝昏扺著5年前 e5新破筆仔先生轉來，真聲就tui3老母討淡薄錢，去店仔買寡餅仔，買寡茶心，買一包朝日薰支，備辦beh請先生來教一擺。老母看見真聲hiah伶俐真歡喜，liam5-piN提錢hou7伊去備辦。 \n先生聽見真聲e5致意，koh有數念著5年前e5恩師，就真歡喜，liam5-piN來，逐項koh教一遍，一一ka7伊說明；但是真聲自信是差不多。 \n先生也ka7至勤講，An2-ne去考，m7免煩惱。老母真歡喜，ka7先生說勞力，伊相辭就轉去。 \nHit年是1909年阿兄清流，就ka7真聲擔棉被，chhoa7伊去考中學；老母ka7人chhoah 20箍hou7伊去。 \n到位看著學校chiah大間，朋友chiah-nih濟，新e5學生幾若十，看著生分生分。這年是英國人Ne2-luh sang3做校長。 \nHit下晡新舊e5學生hoa3-koa3叫，ti7學埕teh踢球；但是真聲驚了考be7-tiau5，真煩惱，就ti7房間teh祈禱。兄哥清流做伊轉去，真聲teh想，設使若考無著，我m7著親像半遂e5人，家己舉phou-kai3去行。那想那憂悶。 \nHit時看見1個頭班e5學生（上懸年，號做頭班）名叫草木兄，先生叫伊去幫贊抄考單。已經出來，hiah-e5 相bat e5朋友就去探聽，看所beh考是幾問，是啥貨，草木兄m7愛講。Hiah-e5無見笑e5同生直直逼，伊才姑不chiong ka7 in講淡薄。真聲teh想，驚了是考別物；若kah是考三字經，加減乘分，讀白話聖經，che是容易e5事。我寧可來無tiau5，的確m7願做賊來及第。 \n隔日問題出，真聲liam5-piN寫了，做頭去交。扑算別個學生hiah大漢，穩當iau"}
{"text": "2較khiang3，hit暝猶原真煩惱，驚了落第。無扑算隔日發表，真聲m7若及第，又koh跳過一年，歡喜到be7顧tit。就隨時寫批轉去報老母知。老母看著批，真歡喜。 \n真聲心悶老母，頭一禮拜，透早時若想著，就走去厝後流目屎。 \n學期分做頂半冬 kap 下半冬，真聲就交半冬e5學費koh買所著用e5物，iau2偆一箍三角beh做臨時e5路用。不幸hit暝hou7人偷提去，真聲煩惱到極。想著早年扑m7見一角銀老母真煩惱，何況箍3！伊若知影穩當13倍e5淒慘。A2！賊ah，你啥事害我到an2-ni！拜6就轉去ka7老母會m7著，無扑算老母講，你m7免驚，我beh koh hou7你。\n15被內 e5 怪物 \n試驗e5時已經到，真聲別科e5分聲真懸；獨獨日本話，點數真少。因為ti7小學e5時，先生無甚物教，到入中學才重頭讀a、i、u、e、o。考單分了，真聲看見只有30分，就去房間，目屎若落雨，立志的確m7輸別人。想著聖冊有講，有人智識無夠，著求上帝，上帝gau5 hou7人。就跪teh祈禱，求伊幫贊。祈禱煞就決意勉強，記得四書有講，別人若讀1擺就會曉tit，我beh讀10擺；別人若10擺，我beh讀100擺。 \n* * * \nHit時中學e5 Kah間teh 疊樓，日落山，真聲就備辦一支刀仔，去樹腳修幾若支竹仔，beh釘1個細細e5箱仔thang下細葩燈火，按算beh將hit個箱仔藏ti7棉被內，暗時thang讀冊較暗。Teh鋸竹仔e5時，因為真暗，鋸了傷緊，竹仔koh滑，倒手e5 ki2指煞鋸著一am5，血流真濟。真聲就用手巾來縛。 \n照學內e5規矩，暗時攏總聚集ti7學廳，自修到7點，就著hoa燈入房間去睏，be7使tit koh點火。但是真聲奮志beh勉強，就tng人睏恬靜e5時，起來點伊所備辦e5燈火，驚了先生看著，就仆ti7被內，細膩來讀。 \n一擺舍監巡間tui3-hi"}
{"text": "a過，看見眠床內有火e5影，因為真聲kham3了無ba7，有火影照--出-來。先生就喝，\n真聲，真聲！\n真聲聽一下，攏m7敢出聲，隨時緊緊用手teN7火hou7伊hoa，攏m7敢做聲，驚了若用嘴歕，會hou7先生聽著。先生聽見無出聲，koh看見無火影，家己掠做看錯，就做伊去。 \n隔日先生聚集，舍監講，伊昨瞑ti7真聲e5被內，有看見光光e5火，忽然無去。別個先生笑笑講，棉被內敢有怪物？\n真聲接續an2-ni勉強kai3濟暝。有一暝昏棉被kham3了傷近火，煞引火起來，歸個箱仔teh著火。真聲因為注神teh想冊，連伊頭殼頂e5毛sui5仔也燒kah khiu5-liu3-liu3，臭hiN-hiN也m7知。Hit個時代學生是留毛sui，辮毛尾算是真時行。因為hit個火，是勻仔燒--來。到燙著肉e5時，舉頭一看，真大驚。頭殼若準beh nng3入火爐。就bun3出來，tui3 棉被頂顛倒ka7伊teh hou7伊ba7-ba7，無風thang 透氣，火就hoa--去。掀起來看，棉被燒一am5，好佳哉是家己e5，較無問題。 \n天光朋友問講，真聲，你昨瞑ti7燈火腳讀暗冊hoN7？真聲講，你tui3 佗位會知？知--noh！你e5鼻孔歸個是烏煙。真聲知影被內勉強無妥當；就想 beh變通。Hit時手電抵仔teh賣，想愛hit項較好勢；m7久較無經濟，就罷。Hit-tiap8扺扺歇熱。 \n歇熱中，非常勉強，校長指定若閒暇e5時，thang自由去讀天路歷程上下卷，到入學e5時thang來考，一名賞3箍，2名2箍，3名1箍。 \n到開學e5時，這項天路歷程，真聲領著1等賞，真歡喜。Iu7-koh白話字也100分。得著杉共兄e5幫贊，日本文也嶄然進步。 \n一日試驗，分單e5時，Sam-tai7先生真奇怪，teh想真聲本底是30點，怎樣歇熱後來考，會85點，蟯疑伊是偷看。就特別koh叫來伊e5宿"}
{"text": "舍，koh再ka7伊考一遍。無扑算考一下顛倒濟。 \n中晝，先生做夥食飯e5時，逐家teh會。Sam-tai5先生問講，真聲別物e5課程成績甚物款？其餘e5先生攏講，不止進步。Sam-tai5先生講，我所教e5國語 kap 算數這2課，真好成績。奇怪這個囡仔！這tiap8了後，先生真特別疼伊，可惜真聲是lam2身。伊想家己真頇顢，雖然是lam2身命，也是真扑拚。Ti7伊e5冊內有寫二句古人言teh家己勉勵：---\n1.一勤天下無難事<BR>2.有心扑石石成磚。 \n16你，來去！ \n放假e5時，真聲轉去。Hit時ti7靜水邊，有1個人，忽然上童，講是in厝內hit 仙帝君teh顯聖，tui3 伊teh附身。番咐著ka7伊起廟，講帝君teh-beh koh臨到。上童e5人名叫央仔，人續叫伊童乩央仔。果然ti7伊e5厝前起一間帝君廟，帝君hit仙佛，也koh再重lek8金，其餘e5牛爺、馬爺、虎爺、18羅漢這時也變真濟，攏總koh開眼，漆到金niah-siahN。這是庄nih迷信e5人，看伊上童，掠準有影，就相爭請in e5佛仔來鬥鬧熱。 \n帝君剃面，開眼明白，就揀一日beh去菜寮溪底請神：因為開眼了著請神，佛仔才敢koh來附身。真聲去看，想了真矛盾，佛仔比人較無勢力，著請才敢來，怎樣會保庇人。\n日子到，果然大轎、轎仔、大旗、鑼鼓、宋江歸大tin7，就tui3 菜寮溪直直去。Ti7-hia法官kong3鼓唸咒，到中晝童乩央-a就上童，舉劍剖童，剖tit血流滿面。若準A-khap王hit 340名e5童乩。請神明白，就排列倒轉，已經beh入庄，真聲聽見chhiN3-chhaN3叫，就跑去靜水溪邊e5橋頭，愛看請神轉來有甚物各樣。果然一tin7直直來。 \n忽然一頂轎仔，扛一隻虎爺，親像貓仔hiah大隻，直直hian2直直來。索仔縛無an5，扛tui3 橋nih過，煞ko7-lo7 tu"}
{"text": "i3 靜水溪底落去，佳哉是死物；beh是活物--leh，這tau2就食水食kah哮。扛e5人，緊腳手，就落去ka7伊扶--起-來。逐家笑kah，講虎爺koh會嘴礁。 \n* * * \n請神轉來，ti7 in廟前有起1間壇，壇e5後壁chhai7一支竹尾懸e5燈篙；燈篙e5塗底潑烏狗血ti7-hia。真聲看了m7知啥意思。 \n一日童乩央仔koh上童，peh上厝頂，ti7伊e5壇頂舉2支劍，舞來舞去，舞了就tui3 厝頂跳落塗腳。後來就chhiok塗印塗銀，疊一屜仔tiN7-tiN7，用封條封--teh。Hit時庄nih e5人看伊變an2-ni，有e5講，A2，這個人teh起痟；有e5 teh chi7-bu2-chi7-chu7。聽見teh講，童乩央仔teh假痟，人使弄伊an2-ni痟，beh來thai5死靜水溪e5落教人。真聲聽一下真驚，轉去就ka7老母講，但是至勤安慰伊講，m7免驚，若m7是上帝e5旨意，就一支頭毛也be7會失落。\n* * * \n隔日俊德師，聽人風聲，講童乩央仔鑄塗銀；伊是nah鼻koh iN-oN3 e5人，koh是北管師。伊ka7人講，\nAng5-i5央仔 <BR>ong2 eh8 o3 ou5-in5； <BR>oa2 beh8 ai5 i2 a7 oaN3-mai7 e3。\n講了就去。抵著伊無ti7香壇，就暗chiN7 ka7伊拆開封條，開屜仔出來看，就講，\nOu-ah，oh8 iah e7。\n講e5時，童乩央仔ti7-hia入來，看俊德師偷開伊e5銀，就真受氣，liam5-piN上童，拔伊2支劍，直直jiok。俊德師驚kah iN3-ouN3叫，大步走細步lap，走tui3 真聲in厝就chng3入去，至勤問伊啥事誌，俊德師到位。 \nIam7-iam7，m7 ang ong2, <BR>ang5-i5央仔beh ai5--goa2。\n真聲看伊面仔"}
{"text": "青sun2-sun2，就知今仔日是危險e5時lah。至勤就chhoa7伊bih-ti7房間。 \n果然是，童乩央仔一te3 chhoe7過一te3，hm3-hm3叫，真青狂。俊德師，想m7妥當，就tui3 內面出來，走tui3 後尾門去。臭狗命！hou7伊看見，就直直追。伊走去bih ti7 Khi5-a7 e5破厝仔，痟人jiok tui3 hia入去，tui3 俊德師ka7伊jih toa3椅條，舉劍tui3 嘴phe2 直直ka7伊鋸。鋸koh hm3-hm3叫，聽著會chiaN5 凊。嘴phe2鋸了透空，就喊伊起來，押tui3 真聲e5厝前過去。真聲開門ka7看，俊德師正爿嘴phoe2血仔chim-chim流，用手oeh伊e5血，hiu3 tho2-kak8，想著會驚。 \n童乩央仔押俊德師beh去創啥？有人講：「押伊去糊藥。」真聲teh想，an2-ni扑算是thai5人想錯，就逐家ti7廳--nih teh會。隔壁做木師傅Kiong伯仔也過來lam7 teh 會。 \n忽然童乩央仔koh再跳來，勢面koh 較兇惡，猶原舉hit 2支劍柄，雄雄tui3 Kiong伯a2雙爿肩頭就ka7伊tah落去。Kiong伯就toe3伊出去。真聲驚kah be7講話。 \n去Kiong伯in兜，用伊e5劍比紅格桌頂e5十條誡，講：「Ni2-ni2 拆落來！」Kiong伯是信主e5人，講：「無。」痟央即時用伊e5 2支劍就破來。Kiong伯是有e7-si3 e5人，choah8一身，tui3 伊e5後壁ka7伊攬teh，按算beh搶伊e5劍。無扑算痟人太有力，2支劍直直舞。Kiong伯e5面hou7伊phun2倒幾若lih8。Hit-tiap8是ti7廳nih teh phun2。厝邊koh 1個信主e5人，叫做石定哥，聽見lin3-long3叫無khoa3洗頭面，就jiok8去看。看in"}
{"text": "ti7-hia teh phun2，ka7 Kiong伯仔講：「Kiong兄ah！放開！」伊就大下ka7伊sak去，2個就直直走，痟人是直直jiok。Ti7真聲e5厝 kap Kiong伯e5厝，有相接e5通巷，尾巷圍1個人外懸e5竹刺籬仔，in親像牛，走kah pin3-pong3叫，跳tui3 籬仔頂過。痟央tui3 後壁jiok來，將劍chak8去，劍尾chhak8 tiau5 石定哥e5頭殼心。伊即時拔tho2-kak8，緊猛拚去sa一條索仔，tng伊koh走tui3 hit條巷頭來，就絆倒伊e5 腳，用薰吹頭大下就ka7伊hmh-tui3 頭殼落去。痟央一時親像Kho-li-a2倒tui3 塗腳落去。 \n至勤本底門chhoaN3-leh，聽著in lin3-long3叫，就tu3 be7 tiau5，舉倒一支槌仔，就jiok出去，想beh ka7伊kong3一下hou7伊倒地。少年都也bat hut倒cheng-piang3賊幾若個，何況1個痟人？Beh對敵上帝e5百姓，敢m7著拚一下生死。開門出去，抵抵比一下手；但是別人e5薰吹頭先tiap8到伊e5頭額，痟央順勢就倒落去。人煞風聲「大川e5某扑倒童乩央」。 \nKhah晏警察來。 \n童乩央仔已經精神，警察ka7 sam3過來sam3過去，伊都也m7敢koh振動。就縛去衙門，ka7伊koat、ka7伊罰。了後soh8-soh8轉來，煞m7-bat koh上童。逐家煞愛笑講，帝君較輸八仙。\nTui3 an2-ni就安靜。正親像詩講，\n魔鬼勢力hiong5惡khun2-pek，<BR>ai3滅伊e5百姓，<BR>基督保護，贏過劍kek，<BR>平安，無啥事誌。\n17箱內 e5 怪物\n這個事過了，真聲beh-koh去入學，但是無錢。Hit時抵著人beh募集紗林投。至勤想著無錢thang hou7子讀冊，也teh想beh"}
{"text": "hou7乙子也續讀女學，就亦去允這號工，去到南路鳳山hit勢。厝--nih放真聲 kap 乙子以及兄哥兄嫂 kap 1個老媽ti7-teh。算是為著子，才著an2-ni奔波。 \n* * * \n老母出外hit年真聲15歲，乙子仔16歲。真聲聽乙子e5聲音，看伊e5行踏，夠額知伊e5意思；但是真聲是正直e5囡仔，m7肯poaN5 牆來偷食草；hong3-kiam3已經認伊做姊妹，的確beh閃避暗lun7 e5迷惑。 \n日已經暗，真聲就將椅條做眠床，恬恬無做聲。Hit時兄哥ti7 hit爿睏房聽見，就ka7真聲講，著入內面較無蚊，toa3-hia無蚊罩。真聲講，無要緊，吳孟飼蚊，我是知伊e5吞忍啥款。乙子tui3 內面也出聲叫，真聲ah，入來睏。真聲應，我toa3-chia就夠額。乙子e5聲音 kap 伊e5行為，宛然樹頂e5 am-pou5-che5；夠額振動人e5心；但是真聲決斷beh守道理，親像守目珠仁，就睏ti7椅條到開學。毒蚊e5厲害，引誘e5迷惑，一切無到伊e5身軀。若準獅無食責備Ia5-lo5-pho-am3 e5先知，kan-ta 企ti7伊e5身邊。 \n* * * \n入學e5期已經到，真聲就koh去府城。Hit-tiap8厝邊有1個朋友叫做主顧兄，toa3-ti7新樓內後壁樓，teh hou7英國牧師倩做排桌，整理內面。Hit-tiap8牧師m7知去佗位歇熱，留主顧兄teh守樓。伊看見真聲tui3 hia過，就叫，\n真聲ah，起來chia thit-tho5。\n真聲真歡喜；但是應講，驚了有人ti7-teh我m7敢。主顧兄講，牧師無ti7-teh，做你安心。真聲講，好，來看英國人e5所在，生做甚物款。講了就peh tui3 樓頂起去，主顧兄tmi5 in e5客廳ka7伊chhoa7到睏房，看得真爽真sui2。Ka7伊講，眠床真爽neh，軟sim3-sim3，你"}
{"text": "請ka7伊睏看覓。真聲講，m7-thang nouh，人這是牧師teh睏，hit張是牧師娘teh睏。主顧兄講，無妨，你ka7伊睏看覓，別日ma7會做牧師。真聲講，An2-ni haN3，好，睏了kah會做牧師，我的確愛睏。It--ah！就ka7倒--落-去！Ou2--ah！真爽都著，倒--落-去，sim3 be7煞。真聲teh想，英國人怎樣chiah福氣，實在真好。就peh起來，koh chhoa7伊看刀仔、chhiam2仔、桌巾逐項sui2-tang-tang；koh chhoa7伊看in e5便所，創到真清幽koh好看，也無臭味。真聲吐氣，Ah！咱實在be7比tit。怎樣英國人toa3好、睏好、食好、穿好、放好，逐項好。平平是上帝e5百姓，怎樣in chiah-nih富貴，咱chiah-nih粗魯？Ha2，ha2，先生有講，Na2-a tui3 伊e5子Siam2、Ham5、Nga2-hut講，Ka-lam5受咒詛做奴僕，Siam2做差用，Nga2-hut 企起Siam2 e5 布棚，（創9：26，27） In歐洲人是Nga2-hut e5後裔，咱是Siam2 e5後裔，咱著起布棚來hou7 in 企起，咱著勞動，in著清爽，比in較輸，這算也應該。\n忽然ti7樓腳有皮鞋聲，khih-khih-khok8-khok8，teh peh上樓頂。是，姑娘teh來，牧師無ti7-teh，有交託伊有時來巡視。 \n主顧兄青狂ka7真聲講，姑娘來--lah！！真聲真驚，講，今beh an2-choaN2？主顧兄就緊緊chhoa7伊去後壁樓頂e5走馬路，ti7-hia有一kha青e5箱仔，m7知舊底是做甚物路用。就ka7伊講，趕緊bih-ti7內底。真聲趁伊e5話，就nng3-ti7 hia，伊就tui3 箱仔門ka7鎖teh。Hit時姑娘上樓，四界看，四界巡也行tui3 真聲所bih"}
{"text": "e5箱仔邊經過，講，主顧這kha箱，ka7伊開起來曝。主顧真驚，講好。真聲ti7箱底暗摸摸，koh臭phu2，iu7-koh真驚；因為姑娘若想beh開箱起來看，我就害--lah，會hou7伊賴做賊，koh會連累主顧兄無頭路，這時驚kah腳手肉會chhoah；但是佳哉hit-kha箱仔下了真在，be7振動。煞想著Sin-to2-siong先生，beh偷走去美國e5時，bih-ti7美國戰船內，hou7日本官chhiau無著，chhoe7若有著是死罪。Hit時teh chhoe7，m7知Sin-to2先生偌-nih驚--leh！ \n真聲想了e5時，聽見腳步聲tui3東爿，khok8-khok8叫，勻勻仔teh去，心肝就平安。Hit時主顧看姑娘出去就來開鎖，掀蓋hou7真聲出來。真聲搭伊e5肩頭講，Ai2--ioh，險漏氣！主顧笑kah倒lo2 toa3樓枋，講，後擺chiah koh來。真聲講，多謝，你請我無閒。"}
{"text": "* * * \nHit下晡雪郎beh去chhoe7玉子，路著tui3 Ai3-chu2先生e5樓頂去。雪郎一下上樓頂，害lah，sin5著銃子lah！Ai3-chu2先生，看見玉子e5小弟來，就責備伊講，你啥事ka7阮e5學生偷寄批？ 雪郎講，無。 Ai3-chu2先生責備伊講，Lin2中學學生an2-ni就是攏白賊（He2，這句「攏總」是真厲害。） \nHit時雪郎無khoa3講話大步走，細步拚，轉來到中學，聚集學生黨，tui3 in宣言講，女學校長罵咱中學學生攏白賊，lin2按算怎樣？ 學生聽了真m7願，就喝講頂日仔in e5學生偷提咱e5圖今仔日koh hou7 in e5校長罵白賊，來去 kap 伊輸贏。真聲講，Mai3--noh！ 但是in的確beh去。就chhoa7歸thoa去問當值e5先生。逐家hiu2-hiu2叫，少年家，血氣方剛，e-e-kheh-kheh，果然去問。Hit日當值e5先生是老siang3公，伊teh教中學，也teh兼女學，學生問講，女學校長罵阮攏白賊，阮來去問伊看覓，好m7？ 先生看學生歸大tin7，大概是真受氣e5事誌，一時難得應答，若beh應m7，是驚中學學生；若beh應好，是tui3 女學校長歹勢。學生直直問無煞，若準猶太人teh逼Pi2-liap8-to。先生kan-ta行來行去，teh想m7知thang抑m7-thang；in那大聲問，伊kan-ta, haN3-haN3 。學生講，好houN7？ 伊猶原, haN3-haN3！ Tui3 an2-ni學生講，伊講好lah，咱來去，咱來去，咱來去，e-e-kheh-kheh就beh去。A7！無解決e5先生；責任是大！真聲teh想，這層事誌若準無啥關係；設使若無影罵咱an2-ni，是雪郎e5私怨na7-tiaN7，咱來去ka7伊攪擾，是家己m7著。準做有影，ma7無要緊leh：耶穌講，搧"}
{"text": "你正爿e5嘴phoe2，倒爿也續越hou7伊。 何況這層事。\n又koh teh想咱e5民族，原來是顧家己e5心性，一旦hoah-hut，心真愛，結局心肝那塗沙，be7會結連。出頭e5人若受罰，腳手就liu-kiang。若準聖冊講，「我扑牧者，羊群就四散」。想了就去倒ti7眠床。朋友來beh 扭伊去，伊講，我這tiap8真艱苦。 \n女學生聽著中學學生，beh去圍姑娘樓，就注意teh相，看真聲有去抑無。 \n講到hiah-e5學生，peh上樓，大步走，細步踢，pin3-pong3叫，tui3 Ai3-chu2先生問，怎樣阮攏攏白賊？ 大聲細聲直直嚷。女學e5姊妹看m7事勢，就去叫甘牧師。甘牧師來，問，是甚物事誌？ 學生講，女學校長罵阮攏攏白賊，阮來beh問伊看白賊an2-choaN2？ 甘牧師講，Hou3，hou3，an2-ni好，lin2安心轉去，我beh辦hou7 lin2歡喜。 學生聽著an2-ni，就扑phok8仔，pok8-pok8叫，就出去。 \n* * * \n隔日代理校長忠心先生召學生來，責備in講，學生ah，lin2啥事去藐視姑娘到an2-ni？Lin2甚物人去in e5樓頂lah？ 學生昨瞑有會議，Ai3-chu2先生穩當會去tau5校長，逐家著同心才會用tit。Hit時聽伊an2-ni問，就歸tin7 攏peh起來企。就koh講，學生ah！Lin2啥事an2-ni lah！著去ka7姑娘會失禮lah！學生講，伊先罵阮攏白賊，an2-ni是伊著先來ka7阮會失禮，阮chiah ka7伊會失禮。 講，無lah，be7用tit lah。 忠心先生真受氣，tah cheng仔，koh講：Lin2的確著去會失錯，chiah會使tit lah！因為lin2真m7著lah！lin2知mah？ 學生講，阮去問伊，有較大聲tiap8-ah，an2-ni阮知m7著；總是伊罵阮攏白賊"}
{"text": "，敢無m7著？ 講，無lah，伊hoan7伊e5事誌，lin2 hoan7 lin2-e5事誌。 學生講，伊罵阮an2-ni，伊也有m7著；阮去嚷--伊，阮也有m7著；thah-suh（+）koh hih-khu（-），結局無輸贏。 講，無lah，an2-ni講be7做得lah，lin2甚物人甘願去lah！ 逐家恬恬。 \n無法度就叫幾若個學生去忠心先生e5厝，勻勻仔koh問hiah-e5理由。忠心先生講，學生ah，lin2幾若人來去會失禮，是較好lah。 學生講，準做阮有m7著，就伊也有錯誤，既然是an2-ni，就著用平和解決。想beh保護姑娘e5榮顯；也相當著留阮學生e5體面。若無an2-ni，kan-ta逼阮ka7伊會失禮，是無理氣，驚會攪擾。 忠心先生無採用學生e5意見，一意愛ka7姑娘會失禮，hou7伊歡喜。 \n福音書院e5學生聽見真憤慨，就開臨時e5同窗會。議論這層事誌，若beh強制謝罪，就是人權蹂躪，同盟罷學，做lin2轉去。用an2-ni來扑破伊無理e5主張，也保護咱e5權柄，m7免受thun2踏。同窗會beh寫批hou7 lin2 e5序大人，免得lin2受責備。學生也想甘牧師有約束，講beh辦hou7阮歡喜；今，是倒peng2，teh-beh辦阮hou7伊歡喜；無照約束，iu7-koh壓制到an2-ni。想了一發不平。聽著同窗會e5話tui3 an2-ni就壯膽。 \n隔日忠心先生上堂，舊校長Ne2-luh-sang3，目珠出膿，也來臨席，其餘e5教員也攏聚集，圍lui5，排列ti7台仔邊，儼然是審判司。 \n這時忠心先生真受氣e5款，學生也真m7願。忠心先生起來koh問，Lin2甚物人甘願去ka7姑娘會m7著？ 學生恬恬，無人應一句。Hit8-tiap眾先生 kap 幾若個英國教士，就參詳，beh用離間策hou7學生e5心肝拆開。就叫1個1個去邊仔來問，向望"}
{"text": "會得著幾若個thang會失禮，也hou7學生e5心肝be7和，較好辦。 \n真聲hit時hou7多馬牧師 kap Liong2-bok8先生叫去問，iau2一位是忠心先生也teh問，其餘e5 teh叫in去。問e5時攏有ka7 in記名 kap 口供。 \n問真聲講，你有去攪擾姑娘樓抑無？ \n應講，我無；總是我有關係。甚物關係？ \n因為我是學生e5 1個，學生，若著受罪，我也有干涉。 \n多馬牧師聽an2-ni，目珠niau3一下，講Ha3--haN5！An2-ni你肯去ka7伊會m7著也無？ \n應講，會m7著e5法度，我想無的確著去面前，chiah有準算，敢m7是心內知錯是要緊？若是著欠用外皮e5賠禮，che我無想，我歡喜趁別人e5樣。 \n問到chia，就講，An2-ni好。 後來就叫別人去問，做一下問了了，無一人beh去。然後先生koh升堂，忠心先生講，學生ah！Lin2真be7做tit，lin2知mah？啥事m7甘願會失禮？ Hit-tiap8舊校長看見事勢m7好，愈hang2喝是愈加添學生e5受氣。伊就企起來，講，我所疼e5學生ah！（學生聽見這句話，若準冷e5冰，u3-ti7燒滾滾e5心肝頭）。請lin2聽我苦勸。我知lin2真疼痛我，我e5心肝真歡喜，可惜我chiah久目珠出膿，致到be7得 kap lin2交陪，連累lin2今仔日這個事，這是我e5責成。M7若lin2 e5心肝艱苦，我也真激心。所疼e5學生ah！我願lin2甘願 kap 姑娘和解，來煞這層事，才是疼我。 \n講e5時，伊e5目屎滴落來，眾學生hou7這句「我所疼e5學生ah」所感激，伊teh講e5時，無人敢舉頭，是aN3-ti7桌仔流目屎。講了，學生代表起來講，今因為所疼阮e5校長所講chiah-e5話，阮真受感激，阮今知影阮有m7著，也甘願謝罪。 \n無扑算，忠心先生是硬直e5人，就講，Hou3，li"}
{"text": "n2為著舊校長，chiah beh謝罪，an2-ni無算數。 \n可惜這句話，是親像歕hoa e5火koh再點著。Tui3 an2-ni學生起性，企起來，講，若是an2-ni無算數，好，你請。 逐家lin3-long3叫tui3 房間去，就關門，款包袱，釘箱仔，備辦beh散學轉去。其餘e5先生吐大氣，忠心先生phu3-phu3叫，看學生釘箱仔lin2-long3叫，就jiok去beh入房，但是無路，就喝， \n請開這個門lah！<BR>中學敢是lin2-e5 mah？ \n包袱款好，紛紛亂亂就轉去，唱講， \n歸去來--兮，<BR>愛情將無，胡不歸。 \n解說講，轉來去ah！<BR>愛情beh無去lah！<BR>啥事m7倒來去ah？\n隔2日是舊曆初一，學生順續若準歇年。 \n* * * \n真聲 kap 一陽sang也轉去。隔日同窗會就寫批來hou7序大人，ka7 in解說散學e5理由，父兄看了笑笑。Koh 2日中學也寄公批來，講....這幾日學生 kap 姑娘有攪擾e5事誌，逐家四散轉去。扑算已經到位。請lin2父兄著hou7囡仔koh來，阮先生beh設法到完滿。 \n序大人看著批就ka7子兒講，先生有an2-ni講，今著koh去。 \n真聲想hit句「圓滿」，敢m7 是十五暝e5圓月，poh是初3、4 e5 keng-chiN3 khoan5。想來想去就去。 \n到位e5時，別人已經去了。A2，本島人e5團體力，真正快受攻破。 \n隔日代理校長忠心先生上堂，用笑笑e5面，溫柔e5聲，就講，這pang阮愛 kap lin2參詳，就是向望逐家得著和平，我有備辦一張單，內底寫8個代表；是1年2個，這8人愛請伊頓印，將這張提hou7女學e5校長，親像寄批hou7伊，an2-ni就夠額。 Hit 8人e5中間，一人是真聲。Hit時學生聽著這款溫和e5聲音，就也歡喜。講，你若早早這號款，thai3有ch"}
{"text": "iah-e5事誌。箴言講，講話若溫柔，thang煞人e5受氣，講話若po7-giok8，thang kek人e5受氣。 實在有影。 \n頓印了，就chhoa7 hit 8人去chhoe7女學校長，8人排一列，真聲頂日無來chia做罪；今仔日替人來chia擔罪。是，替人擔罪，是伊所愛做。Hit時伊排ti7中央，thang講，是犯罪中e5人。 \n排列好勢，忠心先生就tui3 Ai3-chu2先生講，\nAi3-chu2先生！ \n這pang阮中學e5學生，有人來chia攪擾，tui3 lin2列位真be7做tit。這m7若阮學生有失禮e5所在，阮做先生也有失錯。向望你甘願赦免。」\n學生聽chiah-e5話，心內滾chhiang5-chhiag5。想講，ou2--ah！崇拜女性到an2-ni！ Hit時Ai3-chu2先生應講， \n今仔日勞煩lin2列位先生， kap 8個代表，我就是真感謝。總是我知，hit日來攪擾e5學生就是今仔日無來。但是lin2替in來，koh先生講chiah-e5好話，我an2-ni就是真歡喜。就是我也無囥受氣。今，an2-ni就是hou7 lin2真勞力。 \n伊講了學生ka7伊行禮，獻hit張hou7伊；就轉來學nih。學生問講，去了an2-choaN2？ 真聲講，忠心先生拚了真俗，連本做一下去。無要緊nouh！ \nHit下晡暗暗，有人chheN雄叫講，真聲！Ai3-chu2先生ti7大門口beh ka7你講話。 真聲驚一tio5，想講，阮乙子仔ti7女學，我早起做代表去謝罪，今m7知beh另外責備，抑m7是？！ 無扑算，出來e5時，Ai3-chu2先生講，你早起雖然有去，我信你hit日無做這個事誌。 真聲講，Ai3-chu2先生，你知影我e5心mah？ \n* * * \n事誌過了，koh無偌久，真聲就卒業。Hit-tiap8朋友幾若人相招beh去試驗醫學校、"}
{"text": "師範部、國語部等等，但是真聲講，我是親像撒母耳 kap 上帝立約，我e5心決意beh做傳道e5工。 朋友就無koh招伊。抵著平安小學校欠教員，先生就舉薦伊去舉教鞭。月給8箍hit時算來be7少。Hit年是1912年4月。 \n21目屎 e5 氣力 \nTi7小學e5時，有真濟趣味。真聲是受試一年生甲組。這組e5囡仔參差不齊，有e5 13、4歲，有e5 6、7歲，真費氣。有e5真乖，有e5真鴨霸。 \n前任e5人講，TaN-chiah beh去做先生，著惡行，學生chiah會驚畏。 但是真聲這個法度，試用了歹用，家己teh想，an2-ni顛倒是做惡行e5樣hou7 in學，an2-ni m7好。老先輩有講， \n1.氣<BR>2.暢<BR>3.忍 \n這3項若齊全，通講是老練e5先生。真聲，就改換歡喜e5面來親近學生，tui3 an2-ni kai3濟囡仔時間外愛來chhoe7伊。真聲笑笑 kap in交陪，耶穌講，容允細子就近我，扑算是an2-ni。 \n學生惡行m7准，耶穌歡喜允准，一項失敗，一項成功，今我發見lah！耶穌是做gau5 e5教育者。 \n可惜學生e5中間，1個囡仔，有時刁持不服，伊掠做歡喜。若叫伊坐teh，伊刁持企--起-來；若叫伊恬恬，伊故意chauh8-chauh8唸；逐項都是tui3 反，愛hou7其餘e5學生仔好笑，愛hou7先生趁in e5意思，逐日都是an2-ni。Hou2--ah！真聲tu3攏be7-tiau5，若beh來受氣；氣，也無利益。草木兄講， \n的確m7-thang真氣；<BR>著愛假氣。 \nM7-ku2真聲hou7這號愚蠢e5學生chi3-ti7，想無法度，目屎chhe7-chhe7倒。其餘e5學生，本底看伊teh忤逆先生，笑kah會han2營，就hit個不良少年，也真得意。看見先生無張持提手巾掩面，目屎若落雨，哮到chhihN8-chhngh"}
{"text": "叫，一時逐家攏安靜，無人敢出聲。別個先生講，真聲君！Mih-sai2 an2-ni，若會教tit，就教；be7教tit，tiap8-tiap8-leh，teh驚伊肉疼！ 真聲講，你iau2-boe7知我e5意思。 就入房間關門，求上帝感化這個囡仔e5心肝。 \n祈禱未煞，來teh扑門，真聲就ka7開，一下看就是hit個忤逆e5三一ah。伊，e門入來，跪ti7真聲e5面前，流目屎，哮到be7 chheh氣，求講， \n先生ah！請你赦免我e5 m7著！ \n真聲歡喜到be7顧tit，緊緊牽伊起來，講， \n我時時赦免你，今了後，你著做好模樣hou7眾人學：因為你比別人較大漢；若an2-ni咱才有利益。 三一講，先生，真勞力。 Tui3 hit-tiap8了後，親像滿天e5烏雲，落了西北雨，清了了。這tin7 e5學生真趣味，無koh有甚物事誌。真聲講，我e5學生真乖--lah ；學生講，阮e5先生誠好。 教學，教學！ \n22 Hi2，面當前\nTi7小學已經年尾，北風冷sih-sih，宿舍後近hou5-chio-kong2(測候所），hit條大路，逐暝到暗e5時，有人teh賣..........燒........米糕！........實在是寒天e5氣象。 \n一暝昏岡仔林1個朋友來，真聲 kap in坐ti7火爐邊，那烘火，那講話。講起ti7 in hia，有一tin7飼牛囡仔。日落山e5時，逐家相招騎牛beh轉去；中間1個坐ti7水墘。Hit-tiap8是寒天伊坐ti7 hia，舉一支管刀仔削番薯，那削那食。飼牛伴叫伊轉來去，伊講，我e5牛寄lin2倒去，我beh請toa3-chia。果然將牛料纏ti7牛角，hou7牛倒去。厝nih e5人，問伊啥事無倒來，in ka7伊講，伊iau2 ti7水墘，坐到神神。 \n伊e5父母看見日直直暗，iau2-boe7倒來。就舉火tau2去hia c"}
{"text": "hhoe7。到水墘無看見囡仔，看見有血跡直直滴，tui3 山頂起去。就順血路程上山。到山頂，看見用腳筋吊頷ti7樹頂，手iau2舉一支刀，刀仔有血。Thau2開一下看，頷頸tui3 前面tuh8三空，tuh8無死，koh用吊e5。Ti7山尾溜烏天暗地koh寒凊，出聲啼哭， \n我子oe3！我子oe3！你thai2會來chia leh！ \nHit個聲tui3 山尾in7落山腳，hou7人聽著會青chhin3，若準Ki5-tian5 e5尾仔子Iok-tan3，企ti7 Ki5-li2-sim山，teh咒詛山腳e5 Si7-kiam3人，hit個聲夠額thang驚。 \n真聲是小膽e5人，聽這個故事，心肝真膽寒。 \n半暝後想beh去便所，因為相離真遠，iu7-koh暗頭teh講吊tau7 e5囡仔，想著煞直直驚--起來；m7-ku2 be7-an7-tit。想著宿舍後有別人做厝邊，ti7 in e5厝角頭，有一bou5人外懸e5樹仔。真聲就開門，ti7-hia就利便，hit-tiap8半暝後三點鐘。 \n忽然厝邊e5主人轉來，看見伊ku ti7 hia，蟯疑伊是賊。伊就勻仔行倚來，大聲喝一下。 \nHe啥人？ \n真聲本底頭殼chhih-chhih，無想半暝後，iau2有人beh來，hou7伊喝一下，煞頓lap坐。Koh想，我是隔壁e5厝邊，若hou7知我是先生，iau2較歹勢；m7-ku2若無講ti7-chia e5因端，會掠我做賊，起手扑我。就teN3一款e5聲，講，我都m7扺好.....\nHit個人才知m7是賊仔，就喝，講，Hi2，面當前！ \n你，你，你，怎樣an2-ni！ 真聲無khoa3清楚，即時拚tui3 大街小巷seh8倒一大lin3，當伊無ti7-hia，chiah koh入來睏。Hit-tiap8冷風吹到ki3-ki3叫，真聲雖然chong5過暗巷仔，煞m7驚啥貨。家己"}
{"text": "想，這是我一生e5大失敗。在早少年雅各，beh去巴旦亞蘭，路nih無親無戚，無朋無友；koh是單行深山，豺狼野獸，be7免tit有。雅各驚惶到極，就跪落祈禱，上帝做伊e5主，暗時也免驚惶。今，我啥事驚？上帝 kap 我做伴，耶穌也有講， \n我日日 kap lin2 ti7-teh，到世間e5路尾。驚惶是家己取，壯膽是倚靠主。免驚，免驚。這tiap8了後，無論較暗e5所在，都也敢去。這是真聲ti7小學所得著e5教示。 \n* * * \n隔年三月，就稟beh入福音書院。院長真歡喜，特別來訪問真聲， kap 伊談論前途e5事若準天使到來壯伊e5力。講了就跪落祈禱。4月就入學，福音書院hit時也叫做大學。"}
{"text": "這張批寄去了，全獻先生ka7先生娘講，你看，雖然ka7伊去絕，iau2-ku2回這個批be7歹聽，理氣真直。講了就將批chhah-ti7批袋。 \n隔早起，惠子掃地，看見真聲e5名ti7批囊後，就撥工開看。Tui3 頭看到尾。看到hit句 \n「Beh怎樣洗見笑ti7眾人e5中間？」忽然目屎滴--落-來，想講，有影都著，我失錯lah。\nKhah大晏，仁和先生到位，話天說地；但是惠子無因為好聽e5話來對重，kan-ta想hit句「Beh怎樣洗見笑ti7眾人e5中間，」心肝親像火著。路尾ka7伊講，我是家己e5人，盡情ka7你講，今你今暝去想看，明仔早起著ka7我回覆。\n隔早起就叫，惠子ah，今你想了怎樣？惠子講，事誌出tui3 上帝，今我m7敢違逆。先生真歡喜，就轉來，捷報佳音，tui3 an2-ni就koh chhiang3第3擺，然後定著。 \n* * * \n隔年正月，決定beh hou7惠子來入婦女聖冊學院，老母寄批叫真聲來車頭迎接，伊beh tui3八仙庄chhoa7伊來。真聲穿了se2-luh e5制服，戴to2一頂天色e5制帽，就去到出入口奉迎 。已經落車，至勤就叫，真聲ah，你來。真聲講，是。就叫2張人力車，hou7 in坐去。真聲見著惠子心肝真歡喜；惠子仔也真滿足。Hit個情景宛然密雲e5中間，出現光明e5月。真聲 kap 惠子，雖然未bat講話，也m7-bat寄批，iau2-ku2 in tui3祈禱來相交陪，這號事，若m7是上主，啥人beh信伊ah！ \n每擺相遇，有感著真趣味，心肝有顯出清水e5疼。保羅形容講，基督疼教會，親像丈夫疼婦仁人，實在真著。傳心術e5奧妙，扑算是an2-ni；無，m7是，in是共鳴e5愛心lah！ \n一擺真聲去chhoe7姑娘，姑娘講，惠子真好，真合。抵仔ti7-chia做裁縫，我叫伊來。真聲講，M7免，我來m7是為著an2-ni。In"}
{"text": "e5戀愛不在ti7肉，是在ti7心。 \n* * * \n1917年3月，真聲卒業，受派去做傳道，toa3 ti7四維庄，就老母早年e5志氣成lah。 \n結婚e5期日已經到，4月4日下晡6點，真聲 kap 惠子就ti7三城庄行了結婚式。全獻先生，有為著in排大筵席。Hit搭有名e5八音，也來鬥鬧熱，tiN-taN-叫。這是真聲第1歡喜e5日，那準以撒chhoa7利百加入老母e5數房來歡喜。真聲娶惠子，成做夫婦，入ti7聖愛e5生活。隔三日就去tiam3教會。猶原tui3 吞忍來siat-chiaN5完滿e5家庭。真聲真疼惠子，惠子也真gau5幫贊真聲。In，今日日是聖愛e5人lah！ \n27你chiah想看覓！ \n真聲 kap 惠子，tiam3-ti7四維庄e5教會2年久，hit所在雖是草地，教會細細，厝宅稀微，人口bih-sih；iau2-ku2樹林茂盛，香果好景。溪邊魚池真心適，下晡時，日beh落山，若有閒真聲 kap 惠子去hia行遊，真聲就khou青ioh。一下khou，tui3 魚池仔e5菱角底，直直跳tui3蔗園起來。真聲直直khou，惠子直直掠，真趣味。轉來e5時，厝邊講，Lin2 2個真好。\n真聲月光暝就chhoa7當職e5人去佈道，有時也參惠子去探會友。這位e5會友真心適：Thai2-ko--e5也有；無ke-kah--e5也有；好額--e5也有；散hiong--e5也有。逐家親像一體，真好交陪。 \n真聲ti7-hia有幾若項受感激e5事誌。 \n頭1項：\n離四維庄入東，過10外沿溪e5山內，叫做古川庄。有1個Ki-nouh-khoh sang3。伊舊底是鴉片、kiau2、酒、飼查某e5人。一旦反悔，變做重頭生：鴉片改離離；kiau2-ji2燒lio去；逐禮拜行phou3外路來禮拜；常常伊到位e5時，別人iau2-boe7食早起。實在熱心e5人無嫌遠。 \n第2"}
{"text": "項：\n裕生兄，這人ti7四維庄真缺子。雖然死1個後生，koh死1個查某子，伊也無變換伊e5笑容，猶原熱心服事主。伊常常講，上帝e5旨意，人m7-thang 違逆。實在是安樂家。 \n第3項：\n仁足伯，這個人kap真聲做厝邊，伊真lo3，頭毛嘴鬚白，koh真散hiong。伊是父老子幼。雖是散hiong，iau2-ku2逐禮拜獻錢ti7賽錢箱。到年尾結數，比富人有較濟。散hiong人小可錢tauh8-tauh8獻，贏過富人久久獻一擺。一滴一滴e5水，成做海hiah大，一粒一粒黃沙，結做地 kap 山。我願上帝加添福氣hou7這個老人。 \n第4項：\nChia-e5姊妹真熱心gau5疼痛，其中有Kou2姆，kap 伊e5查某子白水嫂，是真體貼真聲。那準在早抹大粒e5瑪利亞 kap 別個姊妹，gau5幫贊耶穌e5欠缺。 \n* * * \n一日有人ka7真聲講，白水兄犯七誡，今beh an2-choaN2？真聲講，敢有影？應講，真正。真可惜，錢一下有，無人敢講--伊。真聲講，耶穌敢。應講，著--noh，除去耶穌，以外啥人敢？真聲講，耶穌若kah 我去，我的確敢去。應講，你著細膩，驚了烽火頭，設使發受氣，你就費氣。真聲講，敢an2-ni！Hit人轉去了，真聲ti7房內teh想，伊是當職，koh是真疼我e5人，我今仔日的確著苦勸伊，才有疼--伊；伊若beh聽，好；若m7聽，我無過失。M7知beh怎樣講？我敢有hit號膽，就祈禱上帝。祈禱煞就好膽去，那準行洗禮約翰teh干證希律。路nih抵著一人，問講，先生beh創甚物？ Hit人是老人。真聲就ka7伊講所beh去e5因端。伊講，莫得，伊是有勢力e5人，苦勸了hou7伊m7歡喜。真聲講，兄弟ah，我有1個龜怪癖，不論是親人好朋友，若有m7著：beh叫我teN3 m7知，來認伊做著，我無boeh；iu7-koh我若想了決斷，無隨便改換。所以我的確b"}
{"text": "eh去，也beh照良心來講。\n講煞就去。 \n真聲這tiap8是少年，iau2-ku2有威嚴e5款，就請白水兄來拜堂，ka7伊講，白水兄，你平素真疼我，今仔日有幾句話，應該著ka7你講，才是疼著你。我聽你犯著7誡，這個事，已經顯出，無thang辯駁。Kiam2-chhai2會瞞tit人；但是be7瞞tit上帝。Ti7上帝e5面前，基督e5身邊，有合宜抑無？咱是基督徒，況兼咱是當教會e5職，做會友e5模樣，an2-ni，你chiah家己想看覓leh！\n真聲講chiah-e5話e5時，白水兄目屎那落雨，應講，Hah！..........我一時受迷，那準迷路e5羊，今仔日，你勉勵chiah-e5話，我親像睏醒，我今深深知我e5 m7著。真聲講，感謝上帝，我講chiah-e5 m7是我敢來講，是上帝差我來；今你有反悔e5心，我真歡喜，就上帝也是an2-ni。講煞，就 kap 伊相 kap 祈禱。了後白水兄猶原真熱心，真疼真聲。實在是tui3 祈禱來較贏。 \n28替舉十字架 \n一日阿兄清流，ti7三城庄toa3藥店，忽然倒轉來，路tui3 四維庄經過，beh轉去靜水邊，就越入來chhoe7真聲。 \n真聲問講，兄哥，你怎樣倒轉來？應講，Ti7三城chiah久感冒真濟，逐日有死人，看著會青chhin3，趁錢有數，性命著顧。\n隔暝就轉去靜水邊，後來去楠仔坑hou7人倩toa3店。 \n過2禮拜，有人報講，Lin2兄哥破病真傷重，番咐你轉去。真聲透暝轉去，隨時去走chong5醫生，ka7伊問藥。伊是肺炎，雙爿攏teng7。Hit-tiap8兄嫂已經生2個後生2個查某子。大查某子死去，第2後生分後頭。Hit時koh生1個查某囡仔3日teh thiu-theh8，下ti7簾簷口teh puh-chhi。真聲hit月日e5薪金13箍，為著兄，去了了。看見無較好，就扑電報去八仙庄，叫老母轉來。 \n至勤轉"}
{"text": "來，tu2-tu2 hoah8入門，hit時清流熱狂，tui3 內面顛出來，看見至勤轉來，就叫一聲，姆ah你轉來haN3？講了就koh入去，無koh出來。 \nHit時in丈姆也來，teh講伊e5查某子toe3清流e5艱苦。清流ti7內底已經be7講話，聽伊an2-ni講，就勉強，講： \n艱苦，.......艱苦.......，<BR>艱苦ma7著照顧人e5某子。<BR>講煞be7 koh講，就舉手氣斷。<BR>A2！死神kah teh jiok，較閃都是死。 \n* * * \n已經死落，無半圓，早年一寡業產，hou7伊賣賣去；今死落，顛倒著hou7至勤借錢來收埋。死人iau2-ti7廳邊，hit暝（親姆對親姆）in丈姆對 至勤講，親姆ah，你都也罕tit倒來；我想咱門仔（兄嫂e5名）toe3清流艱苦到今真m7值。今伊做伊死死去，放in母仔子beh an2-choaN2？\n至勤講，Kah講艱苦--e5，heh是無我e5一屑仔nouh！我hiang3時，大川死落，大官死、大家死，無人thang倚靠；何況伊這tiap8若認真刻苦，都也有我 kap in小叔會鬥幫補leh。\n講，我teh想ti7和日庄有1個人teh開染房，bat來阮hia賣布，chit-ma2 koh死某，是好過e5人，我想門仔來做--伊，m7知好m7？\n至勤講，下昏我無想這個事誌，lin2若有teh想，所愛做e5 thang去做。阮大官有一句話講， \n「命，若kah生大骨，<BR>大刀削be7 luh」 \n* * * \n埋葬明白，兄嫂 kap 囡仔chhoa7-chhoa7去in後頭厝。 \n隔無久，果然央人去teh做。事誌beh成，就差人來問真聲講，今，lin2嫂ah若koh扑算，你有甚物意見？真聲應講，我無意見。伊若無嫁，tiam3 teh守hit 2個囡仔，我 kap 阮老母，每月會幫補--伊；若beh去嫁--"}
{"text": "leh，孫仔是我e5，我總是替伊設法，疼做家己e5子，其餘無別句話。Hit個人應講，An2-ni好。\n* * * \nTui3 an2-ni就去定著，果然koaN7定。金環、金花攏總有，實在真好，贏過早年。到位，丈夫e5鎖匙交伊講，真榮光，koh也倩人洗衫煮飯，實在相了真著。\nM7-ku2無福ti7這世間，嫁無幾日，liam5-piN起病，想beh厭世，路尾就自盡，學猶大e5死。A2！可憐！留1個查埔、1個查某，真聲 kap 惠子就替伊舉十字架，那準古利奈人西門，替舉基督e5十字架一樣。A2！人生親像眠夢，實在有影。 \n29嗚呼哀哉！ \nTi7四維庄經過2年久，忽然撒該牧師來，beh鼓舞真聲出來做牧師。真聲講，我卻是愛；總是年歲少年，iu7-koh少經驗，beh 怎樣做牧師？撒該先生講，保羅ka7提摩太講，「莫得為著你e5少年hou7人看輕」；上帝 kap 人若歡喜用--你，敢有難tit做e5事誌mah？談論真久，真聲想了就講，牧師e5責任是大，我beh問上帝看覓。若是，時到，不論佗位，我歡喜去。這tiap8 thang用一句話hou7你做伴手---「就是將來盡我所會，我歡喜幫贊你」話講煞，撒該先生就轉去。\n隔幾日有1個老練e5牧師來問真聲講，聽講撒該先生teh鼓舞你出來做牧師，今 an2-choaN2？真聲講，我iau2-boe7老練，怎樣做牧師？講，真聲先生，我ka7你講，\n「老練是算年ko7」是若做較久，就號伊做老練；m7是老練了chiah去做。真聲聽了心肝振動，講，多謝你e5教示。\n隔幾日撒該先生koh來，問講，今問了an2-choaN2？真聲講，今我e5心便lah。撒該先生講，若an2-ni ti7-hia有幾若所在，你扑算愛去佗一位，出在你揀，我來去鼓舞。真聲講，我m7愛揀，若有工thang做，逐位攏好；上帝若差我去，我m7敢推辭。講，若是an2-ni，ti7沙島"}
{"text": "教會，in已經是有議論beh請牧師，我看，hia是真合你toa3。真聲講，合主e5旨意我歡喜；m7-ku2 iau2-boe7經過公選，m7知in愛請是誰。撒該先生講，在早上帝命令撒母耳ka7掃羅抹油，立伊做王，hit時iau2-boe7 ka7百姓講。到抹油了，chiah設法hou7百姓抽籤，猶原是抽著伊。今我來見你，你e5心志已經定著，上帝也已經內定揀選e5時，我想無蟯疑，穩當照an2-ni。\n真聲講，萬事出在天父e5旨意就是，我今著備辦考試。\n心志已經定著，惠子也贊成，koh一月日，考期beh到，真聲就出力備辦，3期冊做1期考。\n教師試驗明白，沙島教會也隨時獻稟，順續也投票公選，滿場一致beh請真聲做in e5牧師，隔3禮拜就去就任。就任式真鬧熱，議長忠心牧師，送伊一本金kiN5 e5聖經，內底寫一節金句，來勉勵伊。金句是講，\n「著謹慎，來盡你ti7主所受e5職份」。歌羅西4：17。 \nHit時一陽ti7東京留學，聽見這個消息，就寄1張批來恭喜，也寄1本冊做紀念；多馬牧師ti7上海也寄1部紀念冊來送--伊。真聲歡喜，ka7 in感謝。 \n想著早年ti7後壁樓，主顧兄e5祝福，偶然今仔日得著成。實在著感謝上帝。 \n* * * \n隔1、2月日，接著一陽e5批，講伊chiah久ti7東京，常常破病，不時流鼻血，hiah-e5 teh幫贊伊所費e5人，beh來e5時，每月已經領了。到hia著買冊，也著備辦雜物；但是郎中ju5-sian2，iu5-koh身軀破病。A2！Peng3-sou3神詩8l首。 \n至好朋友就是耶穌，<BR>擔當罪過 kap 煩惱。 \n本然這首真無熟悉，今ti7-chia真愛吟；吟了愛koh吟。 \n真聲看著這個盡情e5批，知一陽是細膩e5人，這tiap8 ti7-hia穩當大艱苦，chiah有寫chiah-e5話。就phian2錢袋仔，chhoe7 beh"}
{"text": "寄淡薄hou7伊，但是空空，就去領這月日e5薪金寄去，soa2寫幾句安慰伊。一陽接著e5時，知影真聲chiah e5錢，是艱苦人teh幫贊艱苦人，就ti7遠遠流目屎感謝來承受。 \n到歇熱e5時，不得已著轉來調養，伊e5厝ti7水泉庄。真聲知伊轉來，就去chhoe7--伊。看伊e5面青sun2-sun2，就參詳著勇chiah-thang koh去。 \n真聲就騎自轉車轉來。水泉庄是ti7山頂，所以落崎嶄然緊。已經到白河橋：這個橋幾若丈遠，2、3丈深。倒爿4個人排列來行tu2-tu2 ba7-ba7，正爿有輕便車e5鐵路，橋腳有沙有石也有水。 \n真聲騎車到橋頭，橋頭是ti7頂面；橋，是ti7下底，是落1個大崎chiah到hit個橋。真聲看見橋中央有4個人掠排teh行，後壁toe3 1隻狗。因為相離真遠，就那tan5鐘仔，放崎直直落去，按算in會閃，看hit 4個人攏m7肯相閃，也無越頭，想in敢是聽候較倚近e5時chiah-beh閃。所以真聲猶原下腳擋，su3-su3叫直直落去。 \n哀.....哉！ \n無料in果然無beh閃。慘lah臨急beh擋是be7恬，猶原liu3-liu3去。O7...ho3！煞long3著hit隻狗。自轉車忽然跳tui3正爿橋底beh落去。真聲知， \n死e5時到lah！ \n總是ti7 3秒久e5中間，beh拚命看會跳出死線抑be7。就hiat-kak8車，相精精，1腳tui3 鐵橋內，1腳tui3 鐵橋外，雄雄long3落去，tui3 鐵枝攬teh，向望m7免lin3落溪底，看有得救e5向望。 \nAih--一-下！Phiang5！一下，就siang3倒ti7-hia。真正無lian3落去，不過胸坎 kap 頭殼siang3著鐵枝，真傷重。聽見hiah-e5客人講，\nAi3-chai5！…真聲就昏倒ti7橋頂，神魂m7知tui3 佗去，hit 4個客人也無"}
{"text": "倚來看伊e5死活。 \nTheng3有hiah久，已經精神，但是無力 thang ngiauh--起來，看伊e5自轉車iau2下ti7橋頂。Hit時輕便車hu3-hu3叫ti7崁頂teh落來，真聲teh想，抵仔摔無死，chit-ma2會做輕便車擋仔。嗚呼哀哉！我e5性命休--矣！ \n佳哉 hit個駛車e5人。親像撒馬利亞人e5慈心，遠遠看見；即時擋in e5車，勻勻仔sak倚，看伊著傷be7振動，就出憐憫e5心，扶伊起來，將所sak e5車hou7伊坐，hit張自轉車，siang3一下khiau-le5-le5，變做牛擔彎。駛車人載伊到車頭，真聲勉強勻仔chhiang2，ka7 in叫勞力，就坐火車向南轉來。"}
{"text": "23死人ah！起來，起來！\n1915年熱天，土匪余清風自稱大元帥，ti7南庄作亂，伊e5匪類運行Ta-pa-ni5、岡仔林等等，偌濟百姓受伊e5陷害。 \n了後清庄，首魁受掠，送到法庭正法，其餘附和罪犯，也受刑罰。 \nTi7內岡仔林有1個傳道師，叫做全獻先生，伊ti7-hia做傳道，聽土匪hit暝beh來，就 kap thong庄e5會友趕緊走去藏山，一oe仔肉，oe kah芳芳無khoa3食，chhai7 ti7-hia。果然暗頭，土匪就到，放銃，舉火把，喝講，先生ti7佗位ah，出來出來！有e5講，入來ka7拖。有e5講，Ham7厝放火燒。有e5講，M7-thang ah！燒了，kap 紅毛人算be7直，hit時1個會友bih-ti7樹頂，若準矮仔撒該偷看耶穌。聽in喝hiu喝hiam3，驚kah腳浮手sih，險仔ko7--落-去。 \n土匪chhoe7無先生也看無會友，tui3 hit khaN仔肉食食leh，就退水tui3 外岡仔林倒去。 \n搜索隊到，就做一下圍起來，只有婦人、囡仔以及老人、破相e5 thang得著保全；其餘是5個餅2尾魚做一koaN7，去落黃泉。A2！罪e5工錢就是死lah！ \n已經太平，准人交通，真聲就去山壩庄，chhoe7泰洋兄，伊是早年aiN7真聲e5人。伊也講in hou7土匪扑驚。後來chhoa7阮去探1個會友。Hit個會友平素是熱心koh樸實，教會 kap 地方e5人真bat伊。不幸因為土匪有tui3 in hia經過，厝邊有人去倚in，tui3 an2-ni搜索隊到連hit個會友也煞受掠。 \n已經牽去，hou7 in歸列，跪ti7塗腳，teh-beh thai5--in。忽然一陣大風，吹去hit個會友e5笠仔，抵著舊底有熟悉e5警官看著。著一驚，講，Ai2，na2-nih掠這個人？趕緊去ka7隊長講，這人是好人，是基督教人，我bat伊。T"}
{"text": "ui3 an2-ni就放伊去。 \n真聲聽了感想2、3項： \n1.平素好品行，有大庇蔭ti7危險e5時。<BR>2.上主gau5替伊e5百姓開活路。<BR>3.刀劍e5面前也有恩典。 \n講煞，就去外岡仔林，探聽hit個情形。到位，看見草厝hou7 in toa3；m7若有刑罰也有憐憫，實在是著。Koh看hia e5厝，濟濟燒毀，內底是罪犯e5萬人堆，這間也有，hit間也有，塗有pit痕，頂面青chhin3，真聲企ti7 in e5頂面，宛然企ti7陰間，心肝為著in艱苦。叫講，死人ah！起來，起來！啥事m7起來認你e5罪ah！你若認你e5罪，你猶原著死，因為你e5 死，是公道；是你死ti7你e5 罪過。但是你有認罪，你e5身軀雖然死，你e5靈魂beh得著活lah。聖冊講，咱若認罪，上帝公義，teh-beh赦免咱e5罪，洗除咱e5歹。A2！死人ah！Thai2 m7起來認你e5罪ah？A2！慢且！我認你做 kap 所多瑪、蛾摩拉e5人像種類。In若有得救e5向望，lin2也差不多lah。保羅講，逐人著降服ti7做序大有權柄e5；因為見有權柄e5，無m7是tui3 上帝出；所有e5權柄，攏是上帝所定著（羅馬13：1）。 \nA2！憨人ah！你啥事造反來取罪ah！你m7若得罪上帝也得罪官府lah。\n24請赦免 \n真聲入了大學。朋友看著真聲teh掃地，叫：真聲君，舊底teh做先生；今做學生，有較無慣勢houN7？真聲講，掃地是小可事，入chia是beh練習服事人；何況這個事誌。\n* * * \n隔2年，一陽sang3也來入大學，了後選民兄也來，這個選民兄也是真聲知己e5朋友。 \n* * * \n真聲已經4年，hit時ti7學內有1個頂年卒業e5朋友，名叫雄浩君。伊ti7學校補習，無出去傳道。伊ai3表明伊是早一年e5學生；有一擺去內地注文物件，寫5年生雄浩寄，生理人也照an2-ni寄物來，"}
{"text": "逐家看了真愛笑。又koh舍監bat番咐，因為伊是卒業生，所以lin2在學e5學生，著相聽嘴，較好就卒業--e5也著 kap 低年e5相和。學生聽見真奇怪；其實先生是普通e5勸勉na7-tiaN7；m7是果然立伊做iu2-si。先生是好意，雄浩君煞記在心，常常顯出學生頭e5色彩；但是學生真無歡喜。因為是補習，所以無照時間讀冊，有時出去街nih轉來，別人iau2 teh讀，無細膩，木屐聲khiauh8-khiauh8叫，顛倒hou7 4年生喝伊ia7-kah8-ma2-si2。\nHit時有幾若個朋友，中間1個無偌久受退學。M7若真聲看in真各樣，就別人也是an2-ni teh想。 \n* * * \n一日真聲kap 一陽散步e5時，有論起雄浩君e5思想，無扑算伊e5朋友聽見，著去tuh8伊講，講真聲 kap 一陽teh講你e5話，雄浩tui3 an2-ni蟯疑就m7願，掠準真聲 kap 一陽teh結黨，beh做伊e5對敵，siong3機會beh kap 伊輸贏。這是真聲有失錯e5所在，伊也家己講，Be7記tit這2句： \n閒談莫論人非，<BR>靜坐常思己過。\n解說是講，講閒話，莫得論起別人e5 m7著。靜靜坐，著常常想家己e5過失。\n* * * \nHit時有設一項法度，就是中廳桌頂下一本簿仔 kap 一支鉛筆，人若beh提公冊 kap 新聞去別位看，著記伊e5名ti7-hia，hou7別人利便去chhoe7。 \nHit-tiap8是歐洲大戰e5時。一暝昏，忽然台南新聞號外來。Hit時學生真濟ti7樓頂，聽見一陽ti7樓腳，teh講，號外來。逐家青雄叫伊提起來樓頂，看著逐家hiah趕緊，煞無khoa3記名ti7簿仔。Hit張號外是記載帝國對 德國宣戰e5事。逐家愛看，煞一手poaN5過一手。抵著暗時e5大鐘teh tan5，逐家倉惶就落來禮拜，路尾看e5人煞將hit張放toa3樓頂。"}
{"text": "禮拜煞e5時，雄浩君tui3 外面轉來，入到中廳，大細聲就teh喝，號外啥人提去無規無矩，an2-ni幾若句，真受氣！相爭看，有人ai3，人teh問，teN3 m7知。一下就賴一陽提去，一身一擔攏卸hou7伊lah。一陽講，眾人叫我提起去hou7 in，後來in幾若人相輪看，直直去，我ma7 m7知路尾啥人接手？卻代先有影是我提，今失禮。\n真聲掠準an2-ni煞事，無扑算隔日選民兄ka7一陽 kap 真聲講，我聽見人會齊beh tuh8 lin2 2個，今暝昏若會忍tit，著忍較好。真聲講，He to7真奇，敢有啥事誌？！\n時到lah，hit暝禮拜煞，雄浩就出聲講，逐家慢且去，我有幾句話ai3講。\nHit暝昏逐家e5桌頂是chhai7番仔燈（玻璃燈）。真聲m7知伊beh開甚物題目。雄浩就tui3 伊e5袋仔內，提出一本簿仔，記to2 10幾項罪狀，若準路德馬丁teh宣告法王。講，我今仔日hou7低年生，欺負太thiam2。親像chiah久，一陽靠in兄是高年，無beh照規矩，無beh尊敬序大，看輕我。我算伊有幾若項e5 m7著。Ta3，第1就是啥貨，第2就是啥貨，啥貨.......你teh好膽。\n講到chia，就下雄走倚一陽e5面前，那指那tuh8，拚力對伊e5桌仔槌落去，煞lap 1-thap，桌頭燈hian2 tui3 邊仔beh lin3落去。四年生喝伊講，細膩！細膩！\n真聲看伊hiah兇惡，增差伊無罵歹嘴na7-tiaN7，性地無輸外口e5勞動者。想伊穩當有結黨，副手便便，才有chiah好膽。 \n真聲知，雄浩beh借這個機會，壓迫低年 hou7伊降服，無hoat-chiN5，pa-le7 hau7，真聲 kap 一陽著做箭靶lah。就仆ti7桌仔暗chiN7祈禱，求主贊阮有氣力thang吞忍。 \n雄浩那指那tuh8，那貼那講，憂頭結面，咬牙切齒，貼桌pin2-p"}
{"text": "ong3叫。一陽仔都也是無出聲，也無振動。HehN！軟塗深掘，煞火soe山，就講，Lin2四年m7免想懸lah；真聲仔你m7免紅，紅了會luh-ti3，2-keN3較懸中脊；若愛chiah來輸贏leh！\n那講，手ng2那pih，真聲teh想，這個人有備辦武力解決e5款式。不論你有，抑是無，可惜神學中有這號鬧熱。好lah，出在你愛口舌亂戰，抑是武力au2打，我決斷無抵抗主義。任你偌nih藐視，我都是ka7你看做礁地起風波，的確m7應半句。 \n小停抵著先生來，就解散。 \n隔日選民兄講，真感服，He2！Beh我tu3-be7-tiau5！真聲 kap 一陽講，小可事，無過是夏天e5脆雷na7-tiaN7；beh是敢起手來扑，iau2 ku2較好。\n像年e5朋友講，He2，我誠 m7願。真聲講，Mih使an2-ni！？M7願是有想beh抵抗；但是這無應戰e5必要，咱著自重人格；因為愛做頭e5著做人e5差用，又koh仁愛，是無受氣怨妒。兄弟ah，咱著學習。\n* * * \n到歇熱，逐家beh四散，真聲ti7房間teh款行李。忽然雄浩君入來，下一張寫紅字e5單ti7桌頂，笑笑就去。Hit張單是講，\n真聲君平安！ \n我hiah久tui3 你真失禮，是我一時緊性地。今，請你赦免。有時間來阮hia thit-tho5。 \n平安。<BR>雄浩寫。 \n真聲看著an2-ni，歡喜講，夠額lah，我e5吞忍有價值lah！\n小停一陽也講，伊也得著一張，意思相同。真聲講，An2-ni好，著感謝上帝。\nTui3 ti7 hit暗e5刺激，吞忍e5影，hip-tiau5 ti7真聲e5頭腦內。明白吞忍是真艱苦；m7-ku2路尾有成功e5歡喜。Kho-lun5-po3 tu3吞忍，得著發見美洲；基督tui3 吞忍，得著贏過十字架。古早人有講，著利利e5刀，插ti7心肝，漢字是an2-ni寫忍，就是白白e5利刃插"}
{"text": "ti7心肝中。宛然Se3-bian7 ka7瑪利亞講，「Koh你e5心肝beh hou7利劍來chhak8透過」。（路加2：35）。A2！將來ti7十字架腳e5瑪利亞，伊e5心肝果然是應驗這句lah！伊看子受釘，伊e5心m7知偌nih艱苦leh；iau2-ku2吞忍無一句e5聲soeh。 \n想到chia，真聲吐大氣，講，Ai-ah！我見笑；我這號e5吞忍若kap伊來比，是真m7成物。M7-ku2，我今知影，我活ti7這世間，的確著用吞忍，來做成我e5工。Tui3 這tiap8了後，cham7-cham7事誌，真聲攏是用吞忍來較贏！Hou2--ah！吞忍e5力偌要緊ah！A2！雄浩君ah！當時你e5壓迫威嚇，若準是嚴嚴teh教我吞忍e5先生lah！A2！雄浩先生ah！Ti7 chia be7禁tit感謝你e5威嚴lah！ \n了後雄浩君 kap 真聲一陽照舊是好朋友。 \n正親像詩講，\n1.卒業中學心決意，<BR>無想別途，趁大利；<BR>先入小學，那鍛鍊，<BR>轉入書院，心志堅。 \n2.十架苦杯著擔當，<BR>Chiah會toe3主到樂園；<BR>何況將來傳道者，<BR>若欠吞忍無齊全。 \n25除去這個人 \n一早起，有人tui3 靜水溪，走來報真聲講，Lin2阿媽過身lah。真聲接著消息，就扑電報去八仙庄hou7老母：因為至勤這pang ti7路加醫院teh ka7院長io囡仔。 \n真聲也去女學通知乙子，了後就做夥轉去。 \n到厝備辦送葬，棺材ti7廳邊，乙子仔，無絲毫有憂悶e5款式，真聲奇怪。 \n死人iau2 ti7廳邊，因為久久無ti7-teh，內面無備辦，老母設法真聲著去別人兜歇暝，乙子仔著去in父母厝。已經暗，真聲喪費算了，就去。乙子仔，也像路，就toe3伊去；但是真聲無teh扑算乙子仔有teh想甚物。行e5時，hit-tiap8已經10點外，烏天暗地，乙子仔，忽然牽真"}
{"text": "聲e5手，叫講，真聲ah！真聲掠叫伊看著甚物，問伊講，啥事？乙子煞用伊一手moa真聲肩頭，koh講，真聲ah！也beh chim--伊。真聲e5肩頭hou7伊熱熱e5肉，燙一下真疼，就知伊e5心底，有bih蛇。大下，就kun3-luh，乙子無歡喜。真聲講，啥事an2-ni？敢m7知，我e5時iau2-boe7到？正道 kap 名聲著保惜：埋葬明白2個就koh去學--nih。 \n經過有--hiah-久，乙子仔，女學卒業了，小女學也有ka3，一擺去八仙庄chhoe7至勤thit-tho5。 \n一暝昏真聲teh睏，忽然看見異象：看見一個老人，嘴鬚白白，垂到胸坎，伊e5面有光，伊e5衣裳 kap 人各樣，企ti7眠床前，伊e5腳無看見，是伊e5衫kham3過頭，伊無踏ti7樓枋，離樓枋有一尺懸。叫講，真聲，真聲！真聲注神看伊，講，我ti7 chia。伊講，著除去這個人著除去這個人！真聲teh想，我是眠夢抑是神經衰弱，抑是食著be7消化e5物，teh看著奇。想m7出，問伊講，Beh除 an2-choaN2？伊koh講，除去，除去。伊e5聲真切，宛然猶太人teh喝beh釘耶穌。真聲愛問到貼底，就講，Beh除甚物人？Hit個形象忽然無koh看見。真聲一發蟯疑是眠夢；m7-ku2 怎樣眠夢無倒teh，就choan7火看鬧鐘，已經半暝後二點。真聲將這層囥ti7心內。 \n隔無幾日老母來，面有憂悶e5款式，ka7真聲講，乙子仔，這幾日有hoan7著大歹，第7誡。真聲恬恬，tiap仔久問講，敢實在？講，實在，證據明明，扑算著hou7去；若無驚了會礙著你e5將來。真聲講，今我e5異象明白lah。早beh hou7來，我是趁你e5意思；今beh hou7去，也是趁你e5意思。第1可惜，是伊e5靈魂。真聲想著以前乙子e5行為，就信伊有影poah8落ti7色慾e5陷坑。 \n講煞，至勤就轉去設法，還in老父"}
{"text": "。Hit時in老父已經變世俗。無幾日，乙子仔，liam5-piN做別人去。A2！上帝e5旨意。\n26 Beh怎樣洗我 e5 見笑 ti7 眾人 e5 中間？\n過有--hiah-久，koh半年。真聲就beh卒業。Hit-tiap8幾若人盡力teh ka7伊做親情，真聲m7知同伴ti7佗位，祈求上帝ka7備辦1個會幫贊伊e5人。八仙庄寸岩先生，對至勤紹介講全才先生有1個查某子，真好。伊無hou7伊落學校；總是家庭教育真好，又koh女德真thang o-lo2。In老父過身，無偌久，這tiap8聽講，kap in老母ti7桃李山。我看，伊來做真聲真合。至勤講，有影無？寸岩先生講，實在是an2-ni。Hit-tiap8至勤就對院長以及伊e5夫人講；in聽一下真歡喜，講，全才先生， kap 阮是親戚，伊e5先生娘，是阮e5母姨。這tiap8 ti7桃李山，扑算chhoa7真聲去對看，然後才設法。 \n隨時寫批來神學，叫真聲約時日。真聲無慣勢這個事誌；但是受著老母e5命令，就寫批hou7桃李山e5先生，實實ka7伊講beh去e5時日 kap 因端。先生回批講，這個查某囡仔真可取，若會成，不止會做你e5幫贊。可惜lin2無較早講，昨昏已經去chhoe7 in兄lah。In兄全獻先生ti7岡仔林，後來換來三城庄。真聲接著批，就ka7老母通知，講今m7免去。去看，是看外皮na7-tiaN7，欣慕美容e5女子，驚了有危險。何況已經有幾若個知己teh o-lo2，我信in e5話是真實；咱若去，無過也是tui3 in探聽。所以我決定免去看。無看來信e5人有福氣，這句卻m7是指這個意思；m7-ku2也是真實..........\n老母將chiah-e5話hou7院長 kap 夫人看。In看至勤真盡忠，就真實心替伊扑算。Tng7著仁和先生來，就拜託--伊。這個仁和先生不止老練這號事，伊也真歡喜，就拚去三"}
{"text": "城庄交涉。Beh去e5時，真聲番咐老母交帶講，請hou7伊自由甘願；的確著有同心為著主才thang，m7-thang用好話婉轉。隔幾日來回覆講，In真歡喜，無teh異議；不過隨講隨成較m7好，愛小可延chhian5，後來beh回覆，大面會成事。\n了後tng7著多仁牧師去hia巡教會，續論起這層事，多仁牧師不止贊成。本底beh請真聲去hia看看，後來煞免。 \n就寫批來，決定1916年歇熱中beh雙頭chhiang3禮拜。真聲因為tiam3台南寄留，就ti7台南chhiang3。 \n時日已經到，無koh接著異議，就chhiang3落去。無扑算，chhiang3 2禮拜了，一早起真聲忽然接著批，事誌是講，\n真聲平安。論這層親事，可惜chhiang3 2禮拜後，家內真攪擾，惠子的確m7，我an2-choaN2開破，都是無路用。又koh這陣e5世界，查某囡仔若kah m7，親情也be7強tit。今，失禮就是，chhiang3禮拜請停止。 \n全獻寄。 \n真聲歇熱toa3教會了，轉來ti7神學，家己真安靜。Kan-ta有寡bit-po5 ti7樓頂phi-phi phiat8-phiat8。看著這張批真艱苦，隨時通知老母知。也本身直接寫一張hou7全獻先生，按算準煞，相辭na7-tiaN7。老母聽著an2-ni，即時拜托仁和先生koh去，路加院長 kap 夫人也真憤慨，講，怎樣chiah無信任？其實是有人爭愛做，寫批作弄。真聲交代講，你koh去e5時，莫得o-lo2。不過看所蟯疑是甚物，實實在在ka7伊ke2明就好。仁和先生隔幾若日也去。 \n真聲就即時回一張批，批e5意思詩講，\n全獻先生平安。 \n我有接著你e5批，真勞力。這tiap8真失禮，我ai3講幾句：\n論令妹惠子，beh做我e5親事，tui3 頭到今，choan-choan是出tui3 上主e5 案內， kap 人e5紹介。有經過"}
{"text": "chiah久e5時日，hou7咱兩爿thang探聽。Ti7 hit個中間， beh、m7，來煞是會用tit。但是chiah久，接著承諾e5批，約束著chhiang3禮拜；今已經2禮拜了。平常人無相bat，chhiang3了koh煞是無啥關係；但是咱是傳教者，是關係名聲，咱chiah想bai7。 \n所講，令妹惠子無歡喜，be7得勉強，這我也明白。我所ai3知，是承諾前無想去定，今仔日2人e5名，提ti7台頂來chhiang3 hou7人聽。Che，kiam2-chhai2惠子無歹名；總是人beh蟯疑我是甚物歹名聲，才受拒絕。今，beh怎樣洗我e5見笑ti7眾人e5中間。 \n我寫an2-ni，m7是來teh勉強，是hun-sou3 na7-tiaN7。親情是天父注定；若有合伊e5旨意，願這層得著chiaN5；若無合，願伊hou7咱煞，是心所願。求主庇佑lin2全家，A-beng7。 \n1916：8.15 <BR>真聲拜寫。"}
{"text": "10落難 \n家內偆了2個囡仔，1個老大家，前人子10外歲ti7 烏鬼橋 kap 人toa3 藥店，算也無甚物錢thang趁。 \n至勤本然是倚靠丈夫來生活，丈夫死了，iau2-ku2有大官thang 倚靠，家庭猶原會得過。可惜大官今也死，顛倒至勤著hou7 別人倚靠。序大人所留teh是4、5坵e5 看天園，就設法 hou7人作分。本身 be7得koh toa3 厝內，著出門舉hiam5仔 ka7人掘蔗頭，有時就ka7 人舂擔米擔去府城糶，暗時ka7 人家舂趁糠來飼豬，lang3縫e5 時，就擔籠仔去挽豬菜。An2-ni 扑拚來做所費。 \n真聲ti7 小學讀冊，扺著無錢，就用鼎gia5 去做準頓。 \n老大官有寡現錢，hou7 老大家kiuh-kiuh去，家內大細若頭燒耳熱，攏是至勤2支手teh 養飼。 \n熱天時迫熱，至勤身軀攏生疼，be7 坐椅；iau2-ku2 舉臼槌koh ka7人舂米來做所費，koh服事老大家。 \n克勤克儉，到清流20 歲e5 時，就ka7 伊娶某。這時家庭親像 ti7 火中得著一滴e5 涼水。 \n可惜清流某娶了，煞破病，一點仔錢底仔sian也開了了。至勤有寡私khia銀白閃閃，也提出來ka7 伊打tiap8。雖是前人子，iau2-ku2 款待伊是無各樣心。 \n病好了後，就討穡來作，是至勤hiang3時有做了女農夫，所以好膽家己經營。 \n穡，作了，清流嫌艱苦，想愛做生理，至勤就准伊。 \n老媽是疼大孫e5 人，看著這號孫，雖然是大箍把；m7-ku2豆腐肩、鴨母蹄，be7擔 koh be7-teh，就真可憐。聽著伊beh 做生理，就甘願chuh 20 箍出來。 \n無料清流，蓮霧賣了了錢就賣魚，魚也了錢，就賣雜細。雖是伊teh 做生理；iau2-ku2 家內猶原是至勤teh 支理。Hap8業著漲錢入來，顛倒每擺著tui3 老媽koh 討本去添，看be7 度tit"}
{"text": "，就ka7 伊收收起來，猶原koh kap 人toa3 漢藥店，去食頭路較著。 \n* * * \n講起真聲，逐早起去讀小學，有時無菜thang帶，就帶一支青蒜頭去un3 豆油，算來iau2是好滋味。M7敢ka7 老母討錢。因為知伊都也是無錢。 \n有一日，老母1角銀hou7伊，ka7 伊講，這角銀是我cha7日做工趁e5,你著儉儉仔用。真聲講，好。\n無扑算hit 角銀下ti7 火擦lok，煞ka落。真聲ka7 老母講，我扑m7見去lah neh！老母真m7 甘，ka7伊講，Hit個銀角，是我一日流汗e5 工錢，你若去換10個銅koa，ma7 be7 無去，theng3好勻仔用。（因為日本話gin2-ka2銀貨，台灣話叫做銀角；lo2-ka2銅貨，台灣話叫做銅koa）。 \n真聲講，阿娘 m7 通受氣，後擺chiah 較 細膩。因為ka落ti7 路nih，chhoe7 攏無；beh 是ti7 厝內，我就點燈掃厝chhoe7 到著。\n一日，真聲讀冊轉來，去田nih割稻稿頭beh hiaN5 火，到暗無轉來。老母ti7 舂米間倒來，就去ka7 伊替擔；hit時暗niau-niau。到厝至勤想著伊胸前圍身裙有phe3 一蕊新帽花，是拜託人tui3 府城買倒來--e5。頭抵仔be7記得提起來，今去田nih擔稻稿頭，m7 知ka落 ti7 佗位？真要緊，青狂teh chhoe7。 \n真聲聽見，即時peh起腳沿路chhoe7沿路去，chhoe7攏無。Chhoe7 倒轉無看thang chhoe7,就用手沿路sa，tui3 牛車路巷直直sa到厝。Chhoan3-sa是牛屎牛尿驚人物，失落 e5 帽花猶原sa 無，心狂火著。Che是小可物；M7-ku2散hiong 人是掠做寶貝。就想著ti7 主日學有讀著路加 15 章，婦仁人teh chhoe7銀，牧者teh chhoe7羊，老父teh chho"}
{"text": "e7 子，hit個致意m7 知到怎樣？上帝teh chhoe7 咱世間人hit個熱心m7 知beh 怎樣講？ \n家庭雖然chiah 困難，iau2-ku2 真聲 kap 老母常常去禮拜，攏無lang3。就人人也m7 知in e5 艱苦到an2-ni。真聲無論讀冊抑是禮拜，轉來 e5 時行路常吟詩。親像sih-sut，雖然無所thang靠；iau2 ku2 上主也無hou7 伊餓。伊也不時都是ki-ki teh 吟詩。俗語講，一支草一點露。\n11 Peh上魔天嶺 \n無意識e5 雞角teh啼，ti7 遠遠e5 雞noa7 就倚--來；樹頂e5 am-pou5-che5 teh-ki，也會搖動別隻e5 耳孔。 \n講起真聲細漢是真愛吟詩。Ti7 這個靜水邊，tui3 小妹文理死了，都也無別人會贏過伊e5 聲音。 \n無扑算有1個半晝，2個 13、14 歲 e5 查某囡仔tui3 埕前來，扺著真聲hit日無讀。Ti7-hia 那來那叫。真聲m7 知in e5 意思，就問in 講，Beh 創甚物？Hit 2個是不良e5 女子，有相 kap 計謀歹e5 意思。就細聲ka7 真聲講，咱來去hia。真聲是率直 e5 囡仔，無問in e5 意思到明白，就toe3 in到一所在。Hit時2個不良少女，就明明ka7 伊講，咱來 ti7-chia......真聲面越邊--仔beh 走去，講，He我be7曉。Hit 2個就倚來扭--伊，kou-chiaN5--伊；但是伊的確m7。中間1個赤身露體 hou7 伊看，向望會照in 所愛。 \n但是真聲想著箴言講，Lin2細子，歹查某引誘lin2,莫得聽--伊。這tiap8才會曉迷惑就是an2-ni。就向天心內祈禱講，主--ah幫贊我。就雄雄tui3 in e5 手走--去。實在無poh。這tiap8了後路中若遇著，in真咬牙切齒。但是真聲感謝上帝救我脫離。"}
{"text": "親像聖詩講，\n感謝上帝，<BR>是伊m7肯hiat我，<BR>hou7 in食飽，<BR>hou7 in嘴齒ka7--去。<BR>阮若鳥仔，<BR>tui3 in oah8-tauh脫離，<BR>羅網破裂，<BR>就阮走出逃脫。<BR>造天 kap 地，<BR>上帝做阮氣力。 \n* * * \nTui3 羅網脫離了後，1907年7月，真聲歇熱放假， kap 人去飼牛。Hit時過晝，牛放 ti7-hia 吃草，hiah-e5 飼牛囡仔相招 beh落去潭仔洗浴。Che是ti7 靜水溪e5 西爿。Hit-tiap8 抵仔大雨過了，潭仔真深，其餘e5 飼牛囡仔會曉泅；但是真聲be7曉，就做伊ti7 岸頂teh 坐。飼牛黨在來是愛蹧躂戲弄人。看見真聲無落去洗，就歸tin7來掠，衫仔褲ka7 伊剝落起來，拖loa tui3 窟底落去。Hit時in逐家就teh泅。但是伊猶原ti7-hia 企。In看伊無泅，就歸tin7親像豺狼陷倚--來，ka7 伊chhah，講beh 教伊泅。直直chhah直直去，水那tu7那深。真聲kou-chiaN5 in講，\nLou2-lat8--leh！M7-thang--lah！但是in笑kah真得意。Chhah到上深 e5 所在，就ka7 伊放hou7 沉--落-去。 \n真聲是文身e5 囡仔，這時ti7 水底食幾若嘴水，拚力chheng3 起來，koh 再hou7 in用毒步。好啊！Koh 食較飽leh！慘lah！真聲toa3 水底直直kun2直直 phun2,那phun2 那深。 \n佳哉hit-tiap8 就想著暫時禁氣。若koh 浮--起-來會koh hou7人 chhih落來，就想，今著tui3水底勻仔爬上岸。果然 hou7 爬起來。 \n起來到te3面仔青sun2-sun2,koh 一大陣 e5 冷風直直吹來，真聲tui3 an2-ni 起寒，衫緊緊穿穿"}
{"text": "leh，就牽牛倒去。Hit時抵抵是世俗人teh 做7月時，孝好兄弟，算是秋風時。Tui3 an2-ni 即時發熱，醫生來看，已經真傷重lah！ \n俗語講，教子泅；m7通教子peh上樹。實在著。 \n* * * \n病勢那危篤 \n醫生請倒幾若個，藥仔食倒一大堆，那食那害。真聲直直喝： \n我beh來去醫館lah！<BR>我beh來去醫館lah！ \n因為hit 時若講醫館，是指台南新樓醫生館。 \nTui3 an2-ni 就用轎扛伊去。路tui3大橋經過，ti7 路中真聲已經m7知人，阿兄清流隨轎後，老母也ti7-hia 那行那哮。 \n扛到醫館，等候到中晝大門開，就扛入去。到下晡4點安醫生來看，不止嫌，講，\n怎樣chiah慢來？<BR>怎樣chiah慢來？ \n照醫館e5 規矩，查甫囡仔若上12 歲 be7使得 tiam3 婦仁人間；m7-ku2 若beh toa3查甫人間，是老母be7使得去顧，算來真費氣。總是醫生有特別許可，准toa3 婦仁人 e5 病室第4 號，就設法tui3-hia入去。 \nTi7 婦仁人間有1個女傳道真古意，人叫伊再源姆，逐項真親切。 \n醫生診斷2爿肺炎。Hit時7暝7日真聲m7知天地。像hit間有1個倚20歲e5 查某囡仔來 iah 1 蕊目珠，iau2 1個細腳koh 幼秀e5 婦仁人teh 醫婦人病。看見這個囡仔chiah 傷重，心肝直直驚起來。 \n* * * \n真聲熱狂，對in hit 2 張e5 眠床直直ka7人 peh起去，掠準是teh peh 樓頂，tui3 in e5 眠床腳直直nng3,號做teh nng3 樓腳；對in老母lam2-leh 直直cheng，掠準是teh 替老母扑對敵。非常e5 出力，剝攏be7開；koh 大聲喝，親像Ka-tai7-liap8 e5 痟人。Tiam3 像間hit 2個婦仁人驚kah半死，走kah尾仔直直。至勤t"}
{"text": "ui3 門chhoaN3 leh，出在伊去扑phun2。真聲這tiap8 是teh 熱狂，伊家己掠做笑笑teh遊公園、peh 樓頂，真tek-kai2。 \nA2!可憐這個老母！Ti7 伊e5 身邊，tui3 細漢養飼到chiah 大，4歲無父，接續無公、無小妹。Ka7 人借錢來入醫館。A2!今仔日ti7-chia kan-ta看子teh 勞碌。想著目屎若落雨。無別路，只有耶穌。Koh 聽見醫生ti7 窗仔外teh 看講這個囡仔無向望lah，就死心；不過是不忍伊7暝7日e5 艱苦攏m7知人，無食1滴茶湯。A2!萬事 是天父 e5 意思。記得聖冊有講，「萬項事誌 tauh8-tauh8 來，無m7是beh 利益疼上帝 e5 人。」就迫切祈禱，倚賴上帝，心肝就受安慰。 \n* * * \n真聲ti7 熱狂e5 時，看見2個魔鬼，歸仙烏lou5-sou，連腳 kap 手歸身攏發烏烏e5 毛，真正是魔鬼，有短短e5 尾仔，親像熊。Hit 2個tui3 半空中飛來，雙頭公家扛1塊青青e5 布，中間寫3字魔鬼子，是用漢字寫(魔鬼子)。提來包ti7真聲e5 頭額，ka7 伊捆 an5-an5。真聲teh 想，我tui3 細漢就服事上帝，也有領洗禮，表明屬ti7 主。怎樣我是魔鬼子？伸手beh 褪去hit 個布；但是褪be7 起來，是hit 2個真有力，2手ka7 伊jih8 tiau5-tiau5,想無法度，就想耶穌是真有權能。伊bat 趕鬼。所以就大聲喝講，\n「我倚靠耶穌基督e5 名，命令你離開我」。忽然間放hiat-kak8 hit條青巾，做in走kah phun3-keng去，m7知飛tui3 佗位去？真聲感謝上帝賞賜伊大德性心肝真歡喜，就仆ti7 樓枋u3涼1暝1日。已經醒，才知是倒ti7 hit 個幼秀查某人e5 眠床腳。 \n* * * \n醫生來看，知伊有漸漸退熱lah，就真奇怪！H"}
{"text": "it時叫伊tui3 眠床腳 nng3出來；但是伊今親像Chham-sun頭毛剃了，軟弱親像水，就連振動ma7 be7,人就拎伊起來倒ti7 眠床。安醫生提倒3 粒藥丸，4角4角，那肉粽e5 款來hou7 伊食，tui3 an2-ni 就漸漸好。實在是無扑算。 \n已經較好，toa3 像間e5 婦仁人就講，阮hou7 你驚到半小死。真聲聽了真愛笑。 \n* * * \n真聲已經略仔會起來就舉枴仔，變做3支腳，行到thai5-koah間。看見安醫生teh 問1個臭腳病人，你有信耶穌抑無？病人應講，醫生啊！有--ouh！Koh 問伊講，聖冊讀了會行be7?病人講，腳teh-beh會行，聖冊iau2-boe7 會行。醫生講，扑算著聖冊讀會行，你e5 腳才會行較好。安醫生是kok8-ke e5 人，就越轉身細聲ka7 助手講，這人e5 腳著hou7 伊koh 大空，因為伊e5 聖冊iau2-boe7 曉，到伊若會曉 e5 時，才緊緊ka7 伊糊密。果然照伊e5 話。真聲聽見，代先掠準是歹心；其實是極好意，ai3 hit人e5 靈魂得著醫治，較要緊hit 支痛腳。 \n* * * \n小停ti7 草地有扛1個傷重e5 病人來，請醫生臨時ka7 伊看。Hit 時病人iau2 倒ti7 轎內。安醫生講，好好。即時tui3 內面出去。安醫生講著話是慢慢koh 是真下力teh 講。看見轎門掀開，ti7病人e5 腳前有1個香爐，有香teh著。Ti7 香爐後有一仙金金e5 大道公佛。安醫生講，Hit仙是甚物，hit 仙甚物？顧病人e5 親人講，這仙是阮庄nih e5 公佛，我請伊跟隨病人來。安醫生目頭結結，講，無，這仙是賊仔，這仙是賊仔！講煞，aN3落beh ka7 伊請起來。Hit人講，Che是人e5 公佛，我著koh 扛轉來還--人才會用tit。安醫生講，無…你 m7免驚，無你e5 事誌。Lin2 hi"}
{"text": "a e5 人若beh tui3你討，才算tai3我e5 數。就ka7 伊扶起來，tui3 中廳直去。顧病e5 人叫講，醫生ah，勞力--leh，還我lah！講，若愛扛倒去，著 kap 病人續扛倒去。你這仙講會保庇病人，啥事保庇hit 人hiah 傷重？安醫生就提一條細條索仔，tui3 hit 仙e5 頷頸ka7 伊縛teh，就吊ti7懸懸ti7 hia long7-tong7 haiN3。逐個看著真愛笑。想講hit仙若有聖，怎樣出在醫生ka7 伊掠頭吊tau7,也be7 出聲。柴頭佛真正是無影！佛仔吊了，就隨時醫治hit個病人，用真好禮款待伊，koh 時時叫先生講道理 hou7 in聽，安慰伊。後來較好e5 時 kap 顧伊e5 人攏ti7 醫館讀白話字早暗也禮拜。Beh倒去e5 時真歡喜。醫生講，今hit 仙koh 扛轉去服事。伊講，我今m7愛。Tui3 an2-ni信主。 \nTi7 醫館病床e5 時，聽見Ge5官teh 吟數念涂為霖牧師 e5 詩 \n1.英國牧師涂為霖，<BR>為著天國救萬民；<BR>離別父母 kap 兄弟，<BR>過來台灣傳道理。 \n2.伊來台灣十四年，<BR>傳道勸人真kiuN-khiN5；<BR>忠心信實人人敬，<BR>伊 e5 信德大顯明。 \n3.勞心勞力傷過頭。<BR>忽然中間病就到：<BR>一身獻主無li7 si3，<BR>主召升天得福氣。 \n這個詩真音韻，koh 是thang 憂悶e5 意思。真聲聽一下be7禁得目屎ko7落來。想著涂牧師 e5 死，是真有價值 e5死koh 是榮光 e5 死。Ha2!我今仔日設使若死，是無路用e5 死，宛然一葩燈hoa去，啥人beh數念我！世間人的確著死；若著，我寧可死ti7 有名，m7 愛死ti7 無名。我今仔日koh 活ti7 世間，會聽著這首詩e5 聲，心肝親像地動；我願學涂牧師e5 款式。A2!我真"}
{"text": "意愛lah，m7 知會be7!Ha3! Ha3!Hiah e5 chhih 我ti7 水，害我破病e5朋友，in 雖是歹意思；iau2-ku2上帝將這個機會來教示我。猶大賣耶穌真正是歹意思；但是上帝，用耶穌e5死利用做救人e5 大功用。這條道理我今會曉lah。我今實實知，主有chhoa7 我脫出摩天嶺e5 險要liauh！A-pho-lun5 ah！撒旦ah！ 魔鬼ah！上帝 kap 我 ti7-teh。你敢對敵我mah?！ ah！ \n勝利！ 勝利！ 勝利！ <BR>贏lah！ 贏lah！ 贏lah！ \n* * * \n真聲ti7 醫館半月日，3頓人若beh添飯，至勤目屎就流。Hit時所費開盡，再源姆就提10 箍來借--伊。 \n真聲略仔會行e5 時，至勤因為hiah久lek8了過頭，iu7-koh 照顧真聲7暝7日，攏無一點仔眠睏，就續致病放血，真傷重。佳哉tiam3 hia koh 20日才好。厝nih e5人來看，逐個都是真ka7伊恭喜。真聲講，我也ka7 lin2恭喜！至勤講，扑算也敢出頭天lah！無扑算。"}
{"text": "36問上帝 \n真聲tiam3沙島教會真濟事誌。 \n1日是禮拜日，真聲 kap 主日學e5學生聚集，問in講，昨昏世俗人teh迎媽祖，弄大鼓，lin2中間啥人有去看？逐家恬恬；其中1個名叫仁慈sang3，hit年倚8歲，真伶俐得人疼。伊家己1個舉手，講伊有去。真聲o-lo2伊老實，ka7伊講，仁慈sang3，hit號拜佛仔戲，是m7好e5事誌，後擺m7通去；若去，上帝無歡喜。仁慈sang3講，好。\n主日學讀煞，仁慈sang3 ka7真聲講，牧師ah，我這tiap8 teh寒，早起be7得赴禮拜。真聲摸伊頭額燒熱燒熱，嘴phoe2冷冷，面色青青，知伊teh起破病，就ka7伊講，好，你thang轉去。\n仁慈sang3轉去了後，liam5-piN起寒發熱，hit暝真chhia-poah8，伊e5父母真煩惱。因為親像亞伯蘭，年歲老，才得著子，所以真疼--伊，保惜--伊。M7-ku2那保惜、那費氣；那照顧、那傷重。實在真奇怪。 \n天光透早，真聲去看--伊，hit時仁慈sang3真大熱。邊仔有伊e5父母大姊teh看護，也有別人teh照顧。 \nKoh隔日，因為退熱e5藥仔食be7行，就知這個病m7是小可。老父就真著急，雖然家己是醫生，iau2-ku2 ti7這tiap8 煞亂亂，是請別人來teh hoaN7。真聲beh去Sang2-eh-suh，hit早起越入去ka7伊看，就知仁慈sang3沈重lah。Ka7伊e5老父講，先生，上帝這擺用這個為難e5問題beh hou7你應答。先生恬恬，滿心e5鬱卒。 \n小停仁慈講，伊嘴礁，hit時就用冰hou7伊lim。Lim幾若嘴，忽然變色，五形各樣；腳手ban2-me，直直抽掣，目珠tiau3-tiau3，牙槽ka7 tiau5。1時房內真青choh8，亂滾滾，伊e5老母阿姊ma3-ma3哭。若準光燈忽然hoa，hit個光景真慘淡。真聲看了腳手會ch"}
{"text": "hoah。 \n就趕緊ka7伊注射，總是猶原目珠chhai7-chhai7，be7會講話，一日幾若擺，an2-ni抽掣。一擺抽掣，就加一擺煩惱，an2-ni經過幾若日。伊e5家內是be7講tit e5傷悲。伊e5老父m7知睏m7知食，看伊所疼e5子，一日過一日，攏be7退熱，也be7精神。Koh想著年歲已經濟，所疼e5子teh-beh別世。A2！想了煞精神混亂，有時笑、有時哭，亂亂唸，亂亂講。講，上帝都beh賞賜咱，怎樣beh koh討--去，敢有這號理，真不思議，真不思議！..........家內e5人煞加一層e5煩惱lah。 \n仁慈sang3，3禮拜久m7知天地，伊e5老母不時去in後壁哭子，伊e5親人逐日都是目屎khoa3目墘。真聲看著in an2-ni，就不時ti7-hia安慰in，ka7伊鬥幫手。看in父母疼子到an2-ni，差不多甘願替伊死。想著大衛teh哭Ap-sa-liong5，講，我e5子Ap-sa-liong5，我願替你死，我e5子我e5子Ap-sa-liong5。忤逆e5子，大衛尚且疼伊到an2-ni，何況這個可愛e5仁慈sang3，莫怪伊e5父母teh chham2-chheh。醫生逐日ka7伊注射，胸坎幾若十位；但是這個所疼e5囡仔直直tui3 死路去。伊e5老父問真聲講，細子敢有犯著重罪，怎樣上帝刑罰伊chiah thiam2？抑是我有犯罪，來連累伊。若我有罪，上帝怎樣m7刑罰我？真不思議。真聲講，耶穌抵著出世就青瞑--e5，學生be7明白，怎樣出世就青瞑，是是誰仔 e5過失？？耶穌講，M7是青瞑人e5 m7著，也m7是伊e5父母e5 m7著，是beh 對這個人來顯明上帝e5旨意。講煞就用瀾攪塗糊青瞑人e5目珠，叫伊去西羅亞池洗；去洗就光（翰9：）。Hit時hit個青瞑人是恬恬安靜e5心teh等候。今你所疼e5子這個難題實在是真難得；總是be7-t"}
{"text": "hang 講是你e5 m7著，也be7-thang 講是你e5子e5 m7著才致到an2-ni。我信上帝beh對這層事，來顯明伊e5大權能；獨獨你著謙卑e5心，安靜聽候。耶穌講，莫得驚，獨獨著信。應講，好lah，牧師ah！我信lah！這個囡仔若好，不論你叫我做甚物，我歡喜趁。真聲講，今你著靜靜，教會teh替你祈求上帝，我beh迫切替仁慈sang3來祈禱。講e5時別個醫生來，看看、聽聽leh，就講，這個囡仔拖be7到天光。真聲聽一下，身軀攏chhoah，想我抵仔允伊beh對上帝求，這tiap8就聽見醫生宣告死刑。A2！我e5話ti7佗落？我e5信仰ti7佗落？就聚集兄弟姊妹幾若人，跪teh迫切對上帝求講，\n上帝ah！求你憐憫這個細子，留伊e5性命ti7世間。我信，tui3 an2-ni，會hou7伊e5父母較熱心，家庭e5做好模樣，ti7你e5聖會會大出力，來榮顯你e5名。求你准奴僕e5祈禱，向望in beh tui3 an2-ni降服你e5大權能，也beh信你是差我。\n祈禱煞，真聲看仁慈e5款，真大增差，無koh抽掣，灌藥也會lim lah；總是iau2-be7講話。真聲感謝上帝，有聽伊e5祈禱到an2-ni。醫生看伊天光無死，koh來看，講，這是注射e5力teh維持，猶原無久。家內e5人ka7真聲講，醫生teh講伊e5活是暫時。真聲講，小信e5人啥事驚？\n經過幾若日，仁慈sang3漸漸恢復，但是舌根be7 thau2，iau2-boe7講話，伊e5老父也是真煩惱，想伊kan-ta活，若啞口也無路用。就ka7真聲講，牧師ah，請你替我問上帝，看伊會講話抑be7？真聲講，你本身也thang問；因為咱是新約e5人，逐人thang倚靠耶穌，親近上帝；無親像舊約，著倚靠祭司。啟示錄講，伊疼咱，用伊e5血thau2放咱，脫離咱e5罪；hou7咱做國，做伊e5父上帝e5祭司（一：6）。"}
{"text": "咱今逐人是有祭司e5職，逐人thang問上帝。應講，我這tiap8 m7敢，我是有罪e5人，我be7堪tit。牧師，你較專心服事上帝，請你替我。真聲看伊心肝亂亂，雖然所講be7-thang逐句信伊做真實；iau2-ku2真聲實在對伊答應講，好，我今暝beh替你問。\nHit暝真聲迫切祈禱，求上帝憐憫，hou7仁慈會koh講話。已經半暝，祈禱2擺攏無得著指示，心肝真鬱卒，煩惱天光伊若來問，我beh怎樣回覆，我答應問上帝，這層是真冒險lah！第3擺koh祈禱，hit時四圍安靜。就有細聲講，「伊的確出聲。」\n天光真聲去探仁慈sang3，hit時in老父問講，我昨昏拜託你問上帝，你有ka7我問抑無？真聲聽伊koh問，就知伊是真實致意；m7是心亂teh講。就ka7伊講，我問了lah。問了講 an2-choaN2？講，伊的確出聲。隔幾日仁慈漸漸退熱，果然講話父母真歡喜。Tui3 hit-tiap8伊一發深信，世間萬事是天父e5旨意，就 kap 全家熱心服事伊。真聲也感謝上帝，有聽伊奴僕e5祈禱。 \n37設使子若死...... \n仁慈已經勇，是1924年7月。Hit-tiap8惠子破病，一禮拜久攏無看見，也無力thang講話，想beh去白水庄靜養，仁慈e5老父，出伊e5所費。Ti7-hia誠月日已經平安，就koh倒來沙島。 \n* * * \n隔年5月18暝，惠子koh生第3子，若 kap 眾子來比並，這個子是親像所講摩西seng5-seng5不俗。已經出世，真聲就叫眾子起來，頭暝相 kap 歡喜。就ka7伊號名做事必能（A Spring voice）。 \n事必能漸漸大漢，真心適，不時笑gi7-gi7，像m7愛抱囡仔e5人，若看見，也是愛抱--伊。真聲不止疼--伊，若出外轉來，就遠遠teh叫，事必能，你ti7佗位？惠子就抱伊出來等接。真聲e5家庭生活難，ti7內外e5工程操心；iau2-ku2"}
{"text": "若看著事必能歡喜e5面，煩惱攏無勞去。讀賴仁聲--氏所寫《An2-nia5 e5目屎》，聽著hit個名，就想內容是憂愁e5聲。但是真聲每擺teh想，我著寫一本《阮子e5笑容》，hou7人聽著名，m7免看，也會生出歡喜e5面。 \n總是真聲知影，上帝交代這個子，責任真大。Ti7歡喜e5到極，穩當有目屎ti7-teh，我be7使tit用che做誇口。 \n1暝昏1個執事來，ti7埕nih坐，問真聲，講，牧師ah，人拜託我1句話，我真久m7敢來ka7你講。伊今仔日來teh問我，看我有來問你抑無，想了歹勢，下昏不得已著來 kap 你參詳。真聲講，甚物事誌？講，事必能真心適，ti7倍景庄hit個馬仁兄，伊看著，講真愛，想愛200金ka7你分，你想an2-choaN2？真聲叫惠子來參詳：想講馬仁兄是教會e5兄弟，伊無後生，咱已經有3個，用1個分--伊，也是好；又koh將家己所疼--e5來hou7人是較好。M7-ku2因為生子來賣錢，m7合宜；又koh上帝將這個子交代我，無交代伊。若趁伊所愛來hou7--伊，驚了無合上主e5意思。講了就ka7伊回覆，無成事。 \n隔日別人聽見；講，你若肯，我beh 250箍hou7你，koh一人講，300箍好無。真聲講，金 kap 銀be7-thang 買天父e5意思。\n* * * \n1擺惠子 kap 真聲teh談論，講，江仔墘平生嫂，tui3 in後生死了，割m7斷，煞罕得來禮拜。真聲講，我去勉勵伊幾若擺，伊都m7肯來。惠子講，扑算伊e5心iau2-boe7得著平安。真聲講，真奇怪，m7知著怎樣，才會hou7伊受安慰？扑算未bat死子e5人，較m7知失落子e5艱苦，beh安慰伊較無力。惠子講，設使咱e5子若死，hit時你 an2-choaN2？真聲講，我無變換我e5心。真聲講，耶和華賞賜，耶和華討去，我也是歡喜。惠子講，敢有影an2-ni？真聲講，是。\n1日"}
{"text": "真聲tui3 平島轉來，一下入門，惠子ka7伊講，事必能teh發熱，真喘，我看，忽然起熱，就chiah喘，這m7是平常。真聲看一下果然是，這個著病e5囡仔，猶原是笑笑e5面，hit時9月連日。真聲問講，有hou7醫生看無？講，有--ah，早起看了，隨時提藥，食了猶原an2-ni。真聲知，頂日所講e5話，撒旦聽見liauh。好，萬事倚靠天父e5旨意就是。 \n經過5日，攏無退熱，到禮拜日，會友來看講，著請別個醫生鬥斟酌看覓。Hit日真聲所傳e5道理，題目是講，「父所hou7我e5杯，我敢m7 lim mah？」（翰18：11）。講e5時，家己teh想，我的確著lim我e5苦杯。 \nHit下晝，姊妹去看，搖頭講，可惜事必能這個囡仔，hiah-ku2 200箍，二仔五，人beh分，你to7 m7。真聲心肝艱苦，應講，姊妹ah！設使若hou7別人，來抵著重病，咱kan-ta提hiah-e5錢，敢會安心mah？生理人，伊e5物若賣去了，錢提過手，不管伊e5物抵著好歹；但是我m7是生理人。生理用錢做中心；但是父母是用疼做要緊。這tiap8真聲就主張，這個所疼e5子不論死抑是活，伊無為著an2-ni來失志，猶原進行監督起聖堂e5工。 \nHit下晡就請別個醫生來看，才知teh-beh轉肺炎。就用肺炎e5特效藥，le7-mi2-jin2來灌。Hit號藥是真苦，這個事必能攏無推辭，直直lim--落-去。胸坎吊芥辣，特效藥an2-ni kong3，猶原是無路用。這個所疼e5事必能，tui3 病落攏無一點目屎，又koh苦藥直直lim，真聲 kap 惠子那想那傷心。想著頂pang仁慈sang3破病，in父母teh照顧e5苦心，是真同情。 \n禮拜日有長執會，議論內地二位先生，就是三日先生 kap 出田先生beh來沙島教會佈道e5事。逐項設備好勢，拜1真聲就去平島迎接，預定拜1拜2 beh ti7黃鶯庄佈"}
{"text": "道，拜3拜4 ti7沙島。所以拜1下晡到位，2個客人通譯，3個Ho7-lo2通譯，也攏來，真鬧熱，hit暗歸大tin7，就稅自動車，坐去黃鶯庄，成績真好。佈道煞，透暝就koh坐車倒轉，心肝真熱；但是事必能也ti7病床teh大熱。 \n天光拜2早起，真聲chhoa7三日先生 kap 出田先生去訪問沙島本家e5會友。有浪蕩e5人，受勉勵koh反悔；有冷心e5人，受苦勸koh熱心。真聲路尾chhoa7 in去探平生嫂因為伊死3個後生，心肝真慘慼，致到be7顧得禮拜。Iau2-boe7到伊e5厝，真聲有代先ka7 2位先生講hit個原因。到位e5時，談論到伊e5子e5事誌，平生嫂，就流目屎。三日先生講，姊妹ah！你iau2有幾個後生？應講，二個。講，你iau2有二個子；但是我，1個出世無幾日就死；1個一歲也死--去，hit-tiap8到今，我無半個子，我 kap 我e5婦人人，逐日倚靠上帝來歡喜過日。這pang thang 安心過來chia傳道。這攏是tui3 基督耶穌e5安慰來得著。所以我勸你著常常禮拜， kap 主結連，你e5心才會平安。Hit個姊妹，聽一下，目屎煞礁--去，就真歡喜。想已經過艱苦，較會安慰艱苦e5人。真聲teh想，所講chiah-e5話，m7若做伊e5勉勵，也是做我e5安慰lah。Ti7病床e5事必能，不論活抑是死，我願上帝贈我親像三日先生e5心志。 \n到過晝就轉來，真聲就入子e5房，看伊e5款是無向望。Koh請醫生來看，求伊注射。醫生看了講，M7免注射lah。就出去。惠子也知這個所疼e5子ti7這日beh離別lah。 \n教會內e5漢醫拚leng5-iang5 sai-kak，也是無效。Hit-tiap8 hou7伊睏冰u3冰。這個事必能ti7大艱苦e5中間，一時親像好好，目神笑笑，嘴仔beh講話e5款。惠子牽伊e5正手，流m7甘e5目屎，真聲牽伊e5倒手，金金"}
{"text": "teh看，伊e5阿兄阿姊也圍lui5 ti7伊身邊，事必能親像teh kap in相辭。真聲ka7惠子講，咱著甘願擔當；若無經過艱苦，較be7體貼艱苦人。\nHit時因為佈道e5因端，拜堂長執會友出出入入，真濟圍lui5入房來看，連失明e5老姊妹也摸--來。有e5就講山西先生，kai3濟肺炎e5人hou7伊醫好，thai3 m7請伊來？真聲講，好ka7伊請。1個會友真要緊，走去beh ka7叫，伊已經去九層庄往診，伊就下雄，騎車仔去jiok，因為趕雄，車仔煞 kap 人相cheng頭，long3-kah khiau-le5-le5。Hit-tiap8事必能e5熱度是39度7分，比頂日減5分。 \n38死河邊 e5 喉叫 \n三日先生in食了中晝，就去歇睏，因為下昏beh koh去黃鶯庄佈道，hit時午後1點較加。事必能笑笑e5面忽然五形脫，腳手chhoah，牙槽nge7，手gim7-an5，目珠tiau3-tiau3。真聲希望伊會親像仁慈sang3 koh回魂。就摸伊e5脈，無振動，伊e5肺無呼吸，伊e5肉冷ki-ki，伊e5身軀nge7-khiauh-khiauh。Ai2--ah！所疼e5事必能ah！我所疼e5事必能！細子ah，你無罪！Ou-toh8-sang3 kap Ou-khah8-sang3以及阿媽真疼--你，今......你 kap 世間煞.........這tiap8 ti7-chia相離，向望相見ti7天...........\nA2！父子e5情，be7禁tit流出疼惜e5目屎。Ti7-hia看e5人，也是三三五五，chhihN-chhihN chngh-chngh！這個可愛e5事必能已經tui3 死河過去liauh！A2！苦杯。 \nTheng5倚3點鐘，攏無振動，就准死打扮，三日先生起來，問看甚物事誌？真聲講，伊今去天堂lah。三日先生講，怎樣an2-ni！…著k"}
{"text": "oh祈禱！就倒轉去招出田先生來，這二位先生是信仰熱心e5人。 \n事必能nge7-khiauhN-khiauhN，看e5人搖頭流目屎，講，無采工lah，可惜這個囡仔，今著ka7扶出來邊仔。講e5時，2位先生入來，真聲講，伊beh離開世間chiah艱苦，手ban2-an5-an5，求主hou7伊安然去睏。但是2位先生ti7這個死河邊跪teh，大聲喉叫，若準耶穌叫拉撒路koh活。代先三日先生祈禱，後來出田先生。In所祈禱是非常迫切，愛tui3 天父討神蹟。祈禱講，永遠ti7-teh be7變換e5上帝ah！求你准奴僕e5祈禱。你tui3 聖子耶穌有講，獨獨著信，莫得蟯疑。今，阮深深信--你。求你hou7這個細子koh起來，hou7眾人信你是永活e5主。古早e5上帝有hit號權能，今仔日也是an2-ni，求你hou7伊 koh活，thang榮光你e5聖名。A3-beng7、A3-beng7！\n祈禱e5時出田先生hoaN7細子e5胸坎，真迫切，真大聲。出田先生祈禱，三日先生也真出力同心，講，A3-beng7，A3-beng7！惠子牽事必能e5正手，真聲牽伊e5倒手，chng2頭仔按伊e5脈。先生祈禱，喉叫hou7伊 koh活e5時，事必能忽然脈koh振動，嘴haiN一聲。這tiap8 iau2 teh祈禱。真聲祈禱講，\n父ah！求你憐憫我e5罪！這個細子，m7是我e5子，也m7是人e5子；是上帝你e5子。 \n父ah！求你疼--伊，我也信，父，你有疼我。你的確beh用第一好e5法度教示我，我著降服…實在降服！ \n祈禱煞，逐家gong5-ngiah8，因為事必能已經 koh活。本然tui3 前日全身be7會振動，今會舉手來so伊e5面。就一齊感謝上帝，o-lo2伊是永活e5主。 \n* * * \n日beh暗，山西先生來，hit時抵仔祈禱煞，事必能已經 koh活，也會呻。山西先生看了講，照看"}
{"text": "18疼痛 e5 目屎 \n中學三年，真聲e5老母ti7南路為著子teh讀冊，iau2 teh 紗林投做苦工。這tiap8真聲染著慢性赤痢，過了6月日，就近kai3濟醫生，攏無功效，連馬醫生也食be7行。但是真聲雖然是大病，iau2-ku2逐日接續讀冊，伊e5面直直青，伊e5腳直直軟。Teh教國語e5 Sam-tai5先生，勉勵伊著停睏較好。但是真聲應講，所疼我e5老母ti7遠遠teh為著我做工，我若停睏，是伊e5著磨空空。先生聽伊an2-ni講，無koh叫伊歇睏。 \n真聲e5放血經過6月日久，西醫漢藥食得著，但是be7好，人就報伊食金線蓮、thih-be2邊、鳳尾草。真聲就去chhoe7，khau來choaN，無錢thang買急燒仔就去拾牛乳罐仔，洗le2-teh，就ti7灶腳teh choaN。Tiau5-ki伯teh做總舖真好禮，就ngeh火炭hou7伊。草藥頭一下滾真gau5 phu7，真聲驚了扑損，就空手緊me2 ka7伊捧，無扑算連續phu7，致到2手燙kah紅kong3-kong3，直直腫。校長叫伊去hou7 馬醫生糊，就買一張單2-chiam錢。可惜馬醫生見面就問，你甚物病？真聲就舉手hou7伊看，馬醫生看了，講，無病，無病，就ka7 sak去邊仔，連2-chiam錢e5單仔續jiok8 tho2-kak8，做伊看別人。真聲看著馬醫生e5無情，一時be7禁tit流目屎。轉來學內，校長問講，甚物事誌？真聲m7愛講。校長掠準是身體虛弱teh艱苦就轉去，koaN7了一罐Kai2-pek-lek8 e5麥芽膏hi油來，叫講，真聲，你m7-thang煩惱，這罐你著食，就會勇。校長po-so真聲，那準teh io細漢e5囡仔。想著校長e5疼痛，煞be7記tit馬醫生e5無情。 \n隔幾若禮拜，真聲去朋友hia thit-tho5，問真聲thai3會面黃黃，伊就ka7伊講理由。"}
{"text": "朋友名叫追金哥，一下就講，Ha2，阮hit個囡仔，hiah ku2仔猶原赤痢，pun3頭pun3尾攏kaN5血，kai3久攏be7好，chhau3-khiau2 1個先生，開倒一帖那牛藥，食2 帖na7-tiaN7，好離離。真聲真歡喜，問追金哥是甚物好藥。講，Ta3！Ki-chian5 1錢，Kui-boe2 2錢，Chi2-khak 1錢，peh8-chiok 1錢，Pin5-nng5 1錢，Lo5-pok8 1錢，甘草7分。 \n總是你較大漢，扑算各項加一半，敢會用tit，tu2-chio7-hoa3，食看覓，會好ma7 ku2-kaN2。真聲ka7伊說謝，就轉來學nih kheng5錢袋仔，就偆 8-sian2錢，即時去拆藥，佳哉抵仔好。轉來猶原用牛乳罐仔來choaN。那choaN那想，kan-ta 8-sian2錢拆1帖藥，若食較好，beh koh拆，無錢beh an2-choaN2。A2！無要緊，食了chiah打算。ChoaN好e5時，就ka7 lim--落-去，到明仔再看覓。E5！有差neh！就koh choaN藥渣。隔日ka7看。E5！Iau2小可na7-tiaN7，今beh按怎？無錢thang koh拆，就koh choaN一遍e5藥渣。隔日ka7看，果然齊全好。Ha2，ha2，小可錢治大症。真聲真歡喜，就跪落感謝上帝。 \n* * * \nHit時ti7中學有1個真心適e5學生，比真聲較低年，因為伊真古錐，名叫一陽sang3，學生伴真疼--伊。 \n一日真聲teh想，我beh chhian2有1個小弟親像伊，我就真歡喜。兄哥清流是像父無像母，伊e5心肝奸詐，伊e5腳手貧憚。因為2年前chhoan3單事件，永無be7記tit。想著有兄若無兄，也無小弟小妹，kan-ta 偆我單單一 ko5，beh怎樣？想著家己chiah lam2身，設使若較早受主召--去，我e5老母"}
{"text": "beh怎樣？伊的確親像雅各講，白頭毛淒慘kui-bong7。真聲想了忽然間目屎煞ko7--落-來。一時想倒轉，聖冊有記講，耶穌講，「甚物人會用掛慮hou7性命加長一刻久ah！.......今仔日e5掛慮，著掛慮ti7今仔日就夠額。」就想著現時ti7這學內，無甚物知己e5朋友，thang相安慰相幫贊。這個古錐e5一陽sang3，不止合我e5心lah，beh是我e5小弟，我就心滿意足lah。在早關公、張飛、劉備，桃園3結義，hit 3個人結拜兄弟，in e5心肝是宛然三位一體；我若會得 kap 一陽sang3結做義兄、義弟，hit個歡喜m7知偌大！總是我無權利thang命令伊著做我e5小弟，也be7得隨時要求做兄弟。A2 m7知ti7時。\n想了隔幾若日，一陽sang3來chhoe7真聲thit-tho5，真聲真歡喜。就問伊，家內父母iau2 ti7-teh無？一陽講，老父早早hou7土匪扑死，老母iau2 ti7-teh，1個兄是像母無像父，iau2有2個阿姊；也真聲兄你e5父母iau2有無？真聲講，老父我4歲就過世，老母ti7-teh，偆伊e5 像父無像母e5兄na7-tiaN7。一陽講，Tu2好kah an2-ni，he2真扺好。真聲講，HouN3 thai2 chiah 扺好。就ka7伊講，一陽sang3我bat你e5心肝，真久就想beh kap 你交陪，但是無機會。一陽講，真歡喜，我也真欣慕你e5性情，我早早就bat你。真聲講，你beh tui3 佗位bat我？講，我ti7厝nih e5時，ti7小學hit個純正先生有ka7我講。真聲講，Ha3，ha3，2年前我也是伊e5學生，今仔日伊也是我e5先生。一陽講，一日為師，終身為父。真聲講，著，無錯。真聲ah，聖冊講，兄弟幫贊緊急e5患難這句我這tiap8真愛聽。一陽講，是，beh設使你是我e5兄弟，我就真佳哉。真聲講，豈敢"}
{"text": "，設使得著你做我e5兄弟我真正得意。真聲這句話，極簡單，伊看一陽sang3 e5款也親像心投意合，才好膽發出這句話，m7知會失敗抑be7！但是一陽sang3 toe3嘴應講，真好，我久久也teh想。真聲講，你thai3也teh想？一陽講，我e5老母有番咐，ti7學內若有知己e5朋友，thang kap 伊結做兄弟；阮e5純正先生也有講，伊也 kap 一心先生結做義兄義弟。真聲講，純正先生伊也真疼我；an2-ni是上帝e5旨意備辦。一陽sang3講，今咱ti7上帝e5面前立約，嘴講就是。真聲講，今我認你做兄弟，無較輸親親e5小弟。一陽sang3講，今我認你做阿兄。一時講了真熱，真聲歡喜到流目屎。就講，今咱結做兄弟，著怎樣相款待？一陽sang3講，你我，想看覓，逐家暗chiN7寫ti7紙，來相比，看所想是甚物？真聲講，真著。講煞，二個就舉鉛筆用白話字來寫。已經寫好就hian3做夥來看，真奇怪，宛然古早70人teh翻譯聖經，雖然無像房間，iau2-ku2所翻譯相同。真聲 kap 一陽所寫e5，thi2開一下看攏無各樣，就是： \n1.著相替祈禱。<BR>2.著相幫贊。<BR>3.著相疼痛。 \n真奇怪，同心到an2-ni，歡喜到be7顧tit。Tui3 hti日起，兄弟成立，贏過桃園三結義e5交陪。雖然無親像古早ka7 指頭仔滴血ti7酒nih，逐家來lim 誠做契約；iau2-ku2真聲 kap 一陽伊e5心神相結連，伊e5親愛是贏過in，無較輸親兄親弟。真聲問講，一陽sang3，咱e5立約效力到佗位？應講，到親族到永遠。真聲講，實在是an2-ni。Tui3 hit-tiap8二人真正是兄弟lah。就隨時寫批轉去報序大人知，真聲e5老母 kap 一陽e5阿娘，看著批真歡喜，講，今，我加1個子lah！\n* * * \n一日清流來中學chhoe7真聲，ka7伊講，咱羊仔尾hit 3、4坵"}
{"text": "園登記be7好勢，登記所講著ai3你e5印仔才會用tit。Beh叫你做夥來去，你是teh讀冊；抑無，你e5印仔我提--來-去就好。真聲問，是甚物be7好勢？應講，是ai3 siong-siok8登記，hou7咱兄弟仔2個攏有份。真聲聽著有理，就將印交代伊去。 \n可惜清流是來瞞騙真聲e5印仔，出去隨時將祖公所放e5田園去變賣，只有偆一坵看天田。真聲探聽知影，帶唸骨肉e5至親，m7愛koh計較。想著耶穌有講，人若得著財利到滿天下，來失落性命，有甚物利益。Tui3 an2-ni無起事，兄弟仔照舊和好。 \n* * * \n真聲ti7中學e5時，禮拜日常常 kap 同窗出外佈道，真好機會。Hit-tiap8時行梅牧師所著hit本佈道論，真聲也讀真熟，就將an2-ni去應用，人真愛聽。 \n一日真聲 kap Liong2-kong兄，泰洋兄去台南市外喜樹仔，白山崙佈道。將飯khok仔te2鹹米糕、甜米糕， kap 聖詩聖冊揹leh就去。Hit-tiap8 teh-beh歇熱，路nih真熱。 \n到白山崙e5時，m7知an2-choaN2，真聲忽然腹肚疼，連一步都be7行。真聲hit時15歲，倚80斤。泰洋兄 kap Liong2-kong先生，想了無步，hou7真聲倒toa3路邊e5草仔埔，用塗丸hou7伊靠腹肚。但是靠到半晡，猶原是teh艱苦。無步，路尾2個就參詳，一人aiN7一khun3。真聲想著chiah大漢，koh著hou7人aiN7，真見笑，m7-ku2日beh暗，不得已就著aiN7。泰洋兄較大人，aiN7較遠，Liong2-kong兄，較矮tng3，aiN7 較短，2個輪流，aiN7 到汗流sam2滴，真過be7得去。路nih e5人若看著，oa3-oa3叫。Beh到位e5時，真聲講，請aiN7 tui3 偏路入來，我真見笑lah。泰洋兄講，好。到te3 e5時，真聲細仔聲，腹肚"}
{"text": "攬teh ka7 in 2個講，Hou7 lin2真勞力，我永永記得，m7敢be7記tit。\n隔日小可較choah8就舉筆寫批，寄去鳳山，hou7老母。因為真久無寫批，iu7-koh這pang已經無所費，想愛ka7伊求淡薄。批是講，所疼e5阿娘平安！真久無寫批去ka7你請安，m7知chiah久貴體有平安抑無？但是我chiah久..........\n寫到chia，想beh ka7伊講chiah久腹肚痛，已經有較好；可惜無所費驚了寫了老母煩惱。若beh ka7伊討錢，伊若無錢；會hou7伊較激心，伊為著我去ti7遠遠，若有錢的確會寄來我用。A2！Mai3寫！就ti7批尾添幾若句講，\n願你gau5照顧身體，是心所願。<BR>1990.9.1 <BR>不肖兒<BR>真聲拜稟。 \n批寄去了，就轉來房間，暗chiN7祈禱上帝，求主照顧阿娘，求主看顧我e5欠缺。 \n隔4日，忽然郵便提su-liu5批來，koh是硬硬會批囊，內底te2現銀5張票，也有老母e5批，講，\n我e5子真聲收知。我有接著你e5批，扑算你有欠用所費，我寄5箍銀hou7你，若有接著，才ka7我回批。「勉強」這句，我m7免番咐；但是著細膩照顧身體。今平安。\n出外e5老母寄。 \n真聲讀到這句出外e5老母，be7禁tit目屎ko7--落-來。伊，為著我去到hiah遠！ \n隔一禮拜，有人teh叫，真聲，真聲，lin2老母來！真聲聽見真歡喜，就出來迎接老母，見面e5情，母子be7禁tit流出歡喜e5目屎。可憐真聲e5老母，正手e5無名指，紗林投，染著毒，煞hou7醫生thai5，thai5了koh再thai5，路尾thai5到偆一支指頭仔骨 kap hiah-e5筋，其餘e5皮刮了了。面攏烏ta3，失氣幾若擺，致到be7做工，就坐火車轉來，想著子ti7中學，就刁工越來看。雖然真聲是15歲，iau2-ku2至勤聽伊那準疼細漢e5囡仔"}
{"text": "，ti7車頭買倒一包好食e5麻糬，用一手提來hou7真聲，因為iau2一手用ho2-tai2 縛--teh，tiau3-ti7胸前。見面e5時，照舊叫，憨子，你有平安無？真聲看老母消瘦e5面，痛疼e5手，iau2-ku2 疼子到an2-ni，心肝非常感激。就應一句，上帝照顧我。\n講了，真聲就chhoa7一陽來面會，ka7伊講，上帝替我備辦新小弟就是伊。老母歡喜到be7顧tit。Beh轉去e5時，ka7 in講，Lin2 2個著相疼。應講，好，你今轉去，著趕緊hou7醫生糊hou7好，免得阮ti7-chia teh煩惱。相辭就去。真聲 kap 一陽，送伊出門，正親像詩講，\n真聲在學，時常佈道，<BR>Liong2-kong、泰洋做tin7；<BR>艱苦扶助，安心倚靠，<BR>疼痛愛講be7盡。<BR>身軀軟弱心神勇健，<BR>兄弟相疼扶持；<BR>老母疼子，忍受痛疼，<BR>敢無著紀念伊？ \n19真聲我Bat--伊 \n至勤轉去了後，liau5仔是，疼手就好。 \n一日有1個生分人，tui3 外面就入來。問伊講，朋友佗位來？講，我tiam3台南市，teh做辯護士e5通譯，我猶原是拜上帝e5人。至勤koh問伊講，阮真聲ti7新樓讀中學。伊即時chaN3話講，A2！中學、大學，我常常去chhit-tho5，真聲兄，我也bat--伊。至勤koh講，阮chia有1個去讀大學，號做真祥，你bat去chhoe7伊thit-tho5抑無？講，真祥兄 kap 我真熟悉。\nHit時至勤抵著小弟一塊業teh登記be7好勢，聽著伊toa3-ti7辯護士e5所在，事誌穩當真知，koh聽伊是熟悉朋友，想ai3拜候伊，就問講，有一人，姓許，去hou7姓劉招，ke-kah變姓劉；但是這擺tng7著姓許一塊業beh siong-siok8，講伊已經姓劉，teh登記be7落。Che m7知有法度抑無？Hit個人隨"}
{"text": "時應，Ha3，he2快快。至勤聽著an2-ni，就吩咐去買茶餅，hit暗辦chheN-chhau來款待伊，向望beh拜託伊。 \nHit暗是拜6，真祥君tui3 大學轉來，就來beh chhoe7清流chhit-tho5。入厝，hit個人問講，這個先生甚物大名？清流真奇怪，頭抵仔伊講 kap 真祥兄真熟悉，怎樣m7-bat伊。真祥君就ka7至勤通知，今暝著細膩，我看這個是賊。 \n已經食飽，beh禮拜，就請伊做主理，因為是拜6暝，著吟佗一首，若kah是信主e5人，敢m7 知。清流請伊掀拜6暗e5詩，一本peng2-thau3-thau3，peng2攏無，路尾beh請伊祈禱，也祈禱無路來。Tui3 an2-ni龜腳趖出來。Hit暝至勤 kap 清流歸暝m7敢睏，將鎗仔、雙眼，備辦ti7眠床頭，伊若恬恬，就便罷；若作怪，就beh kap 伊kiat一下生死leh。 \n佳哉天光恬恬，攏m7敢ngiauh8。抵著真祥君，招清流beh去新市禮拜講道理，也續招伊去。去beh到e5時，ka7 in 2個講，Lin2先行，我toe3後liam5-piN來。伊想beh逃走，就bun3 tui3 蔗園入去，無koh出來，清流toa3-hia等真久攏無出來，m7知伊tui3 佗去。He2，無poh！撒旦teh數想咱e5靈魂，也是an2-ni。He2，危險！著謹慎！到拜6真聲轉來，老母問伊講，台南府城，有1個辯護士e5通譯，講是你e5朋友，敢有影？真聲講，無影無跡。\n20我所疼 e5 學生ah！ \n隔年4月，學校改做3學期，至勤就設法beh hou7乙子仔去讀女學，別日beh匹配真聲，去做傳道，是較有合。真聲看見老母儉腸neh肚，為著伊e5一生來計畫，千勞萬苦；若beh照3年前e5思想，m7-tihN8乙子，驚了khut著老母e5心志，hou7伊受氣。想著耶穌孝順父母這句，家己teh想：有順，chia"}
{"text": "h有孝，順趁是有孝e5憑據。想了就解決：乙子仔，雖然無我e5緣，我今肯認伊做未婚妻，乙子仔入女學，hit時是Ai3-chu2先生teh做校長。 \n* * * \nNe2-luh sang3做中學校長e5時，真疼惜學生，學生也真敬重--伊。逐年ti7年尾，眾學生就做鬧熱ka7伊做生日。Ti7校長e5樓前，chhai7 chheng5城，城頂寫四字壽比南山；城 e5兩爿邊，牽旗仔，算也是真sui2；暝時點燈仔火，光tam-tam，真鬧熱。這個祝賀e5 chheng5城，是ti7女學e5對面，夜間女學生歸tin7出來看，o-lo2真sui2，講，中學學生真khiang3。\n天光學生去巡hiah-e5物，因為凍露，hiah-e5圖 kap 旗，有tou3-tam5，就拾ti7草埔來曝。學生去讀冊e5時，抵著女學生出來，就將hiah-e5圖收收去內面勻仔看。O7-ho3！中學學生來chhoe7無，扑算女學學生提去，sai2大haN2，寫to2一張批，話是講，\n女學學生平安。 \n阮e5尪仔圖真知是lin2中間有人暗cheN7提去看。限lin2 3日內，若無來還，的確m7放lin2煞。\n平安。<BR>1911.11. <BR>中學學生寫。 \n這張批，派1個學生提去下ti7 in e5牆仔內，隔日na7-tiaN7，歸疊e5尪仔圖就獻出，下ti7 chheng5城邊e5蓮霧腳。 \n* * * \n隔幾禮拜是舊曆teh-beh過年。Hit-tiap8 Ne2-luh-sang3目珠疼，真傷重，臨時換忠心先生做校長。 \nHit時ti7女學有規矩，見若beh寄批，著經過舍監過看，才會tit寄去。有1個學生因為teh想無愛讀，暗chiN7寫批轉去，tui3 序大人參詳，hit張批無hou7先生看，是寄1個朋友e5小弟提出去寄。Hit個朋友名叫玉子，伊e5小弟teh讀中學，名叫雪郎，是 kap 真聲像年"}
{"text": "。 \n隔幾日hit個m7愛讀e5學生，in厝回批來，是講，我有接著你e5批，講你m7愛讀e5事.......先生開著這張批，就叫hit人來問，你頂日怎樣寫批轉去，無hou7先生過看？應講，無。先生講，你m7通白賊，這張你看覓，lin2厝e5人，講有接著你e5批，teh想beh退學；怎樣你講無？伊恬恬無話thang應。先生講，今著ka7我講，你e5批是寄啥人去寄？應講，寄玉子。先生講，An2-ni好，去叫玉子來。\n玉子m7知頭天，先生問伊，你啥事ka7人暗chiN7去寄批？講我無。先生講，啥事欺騙我？這張批講，\n「我有接著你e5批。」\nAn2-ni hit張批，伊講是你ka7伊提去寄，怎樣無？A2！先生我無，he是阮小弟頂日來chhoe7--我，順續hou7伊提去。先生講，好，後擺著細膩。"}
{"text": "30你 tui3 佗位來？\n卻說真聲未轉來e5時，惠子tiam3-ti7厝內，hit時已經1個後生 kap 1個3月日e5查某子，暗時禮拜了，就關門去睏。 \n7月30暝約略11點，惠子睏恬靜e5時，雞也無啼，狗也無吠只有是壁內一寡sih-sih e5 chau3-ke仔聲，總舖內睏kah恬chut-chut。惠子當ti7 he7囡仔了，安眠好睏e5時，無意識忽然1個少年家，身穿台灣服，頭抹桂花油，滿身hiu3芳水，會激人e5鼻孔。M7知用A-pho-lun5 e5大魔術抑m7是，怎樣會得入房？Peh上惠子e5眠床，就緊倒ti7伊e5身邊，beh學Am-lun7 e5行為。惠子這時驚醒，緊猛chhia--起-來，心肝peh-kou2 phih-phih-chhoah，代先掠準雄賊；thi2開一看；才知是第2 A-pho-lun5。少年家即時手gim7幾十張e5金票，tu-hou7惠子，惠子受氣tan3-hiat-kak8。若準魔鬼試耶穌，用天下尊貴下ti7伊e5面前，若仆落拜--伊，就beh hou7伊。看伊tan3 tho2-kak8，就koh拾hou7伊，講，Lin2做這號工，我知較欠缺，chiah-e5 hou7你用。惠子講，今仔日你就歸厝間我也m7收。你若知我做主e5工，想beh幫贊我，有別時thang做，啥事暗cheN7上我e5眠床？你e5意思我攏知。講了就閃避ti7椅nih坐。A-pho-lun5 e5意思親像馬，心肝親像猴，滿身親像火，雙手若準大索beh 縛惠子e5身軀。惠子真驚，一面驚了hou7伊用武力，ti2-tng be7 tiau5；一面驚了hou7人看見，顛倒煞蟯疑本身e5歹，煞會連累真聲e5工；若會tit hou7伊緊緊出去是第1好。心肝暗chiN7祈禱上帝。就ka7伊講，你tui3 佗位來？A-pho-lun5笑笑，講，我m7 ka7你講。我往來無"}
{"text": "定著。惠子趕--伊，講著緊緊出去，小停人會知，你就見笑。應講，Mai3--lah，我e5 做事極其密，天下無人會知，我tui3 幾若年前就意愛be7得著，我今暝昏是為著「愛」才來。惠子這時攏無驚，責備伊講，你teh講啥？你是魔鬼e5子，公義e5對敵；天下無人知，獨獨上帝知，我是甚物人，你敢入我e5房！你著緊去；若無，我beh認你做賊，來打扮。A-pho-lun5看事be7成，就開門出去。 \n出去了，惠子緊關門，無睏到天光。Teh想佳哉上主hou7我得著較贏，著感謝伊。 \n無扑算第2暝真聲猶原未轉來，惠子真驚，已經暗，就點檢門戶，逐項妥當，才去睏，hit暝，koh來，teh開thoah門e5時，惠子就醒，趕緊tui3 總舖落來，坐ti7隔壁e5椅，心肝一發驚惶，想伊昨瞑受責備，今暝敢koh來，穩當有備辦。果然beh用強制執行。惠子是軟chiaN2 e5人，佳哉猶原得著無限e5神力，影了幾分久，無絲毫e5失敗。Hit時A-pho-lun5真受氣，講，Beh是有刀ti7 chia，我的確thai5你。講了也坐ti7-hia停喘。停有--hiah-久，惠子恬恬，祈求上帝著幫贊伊較贏。A-pho-lun5 koh講，我是為著愛情才有來；總無你，無情！無情到an2-ni？！惠子應講，啥人beh同情你e5歹，……你m7知罪到an2-ni？無想我 kap 我e5丈夫是做甚物工，你敢來beh侵犯；也你本身掛基督徒e5記號，嘴唸基督e5真道，怎樣外皮羊羔，內心豺狼。可惡到極！你若m7反悔，你有災厄ah！惠子chiah-e5話嚴嚴講了，A-pho-lun5這時親像戰敗e5兵，求伊講，惠子ah！我今知影我e5 m7著。不過我是因為溺愛過頭，才有chiah愚憨，今求你赦免我，莫得將這層事報揚hou7人知。惠子講，我看你iau2-boe7徹底知罪，你著緊出去，學彼得去深深痛悔。A-pho-lun5講，"}
{"text": "今勞力leh，請你開門hou7我去。惠子講，He就真奇，你看tui3 佗位入，也著家己tui3 hia出；看tui3 佗位跋倒，著tui3 hia peh--起-來，親像起頭，你聖冊hiah gau5讀，這句be7記tit mah？講煞時鐘tan5一點，A-pho-lun5就離開去。惠子即時大大感謝。正親像詩講，\n日斜西山；<BR>願主你 kap 我toa3，<BR>暗暝那深，求你無放sak我，<BR>全無依倚，同伴離別我去；<BR>贊人e5主，願你 kap 我企起。<BR>求主近倚，我心就攏免驚，<BR>目屎be7苦，災厄be7害性命；<BR>死失be7害，歸土也免掛慮，<BR>我穩當贏，tui3 靠全能e5主 \n天光，惠子金金看，m7知真聲下晡會到位be7？到暗e5時真聲就轉來。已經食暗，就ka7惠子講，伊ti7白河橋出死線e5情形，惠子聽了真lun2，就講，伊2暝昏較贏A-pho-lun5 e5苦戰hou7真聲聽。真聲聽了真感服，講，你實在有較贏天使e5氣力，（創32：35）hou7我thang學。魔鬼e5厲害到an2-ni；m7-ku2上帝e5氣力無限。伊每擺有救我tui3 死線出來，也今有贊你出死入活，著o-lo2伊無煞。講煞2人就跪落祈禱，感謝上帝，hit時已經暗暝。到後來A-pho-lun5有深深反悔，猶原熱心禮拜，真聲 kap 惠子也無拾恨，猶原敬疼伊。 \n31厝角頭 e5 大火 \n隔年正月初，真聲天昲光騎車去過溪巡會友，忽然天氣變換，真聲煞感冒。轉來e5時，hit暝流鼻血，一時烏暗，頭殼直暈，嘔吐無煞，腳手直直，無力thang講，也be7振動，an2-ni幾若日。真聲想著ti7沙島教會，iau2-boe7做出甚物工，上帝若beh討伊e5靈魂，實在無果子thang hou7上帝揀；想了真見笑；看著2個細子，1個會行，1個用抱，無人料理，煞目屎四lam5垂。教"}
{"text": "會替伊迫切祈禱。 \nHit時就叫惠子寫批叫一陽來鬥顧，也kong3電去東京叫至勤轉來，因為舊年in kap 路加院長e5家眷去ti7-hia。 \n至勤接著電報，jiau3-peh-peh就倒來，beh是有sit8會thang飛，iau2較好。 \n一陽來e5時，真聲當teh危急，伊為著伊走東走西，安慰惠子，實在是相幫贊。一日去桃李山chhoe7醫生，問藥beh hou7真聲食，坐車到平島已經日落山，後來騎車到沙島，ti7半路有1個橋，這個橋是拆起來修理，因為暗lah，一陽soa2 be7記tit，佳哉無大損傷。真聲ti7病床想伊hiah暗m7知啥事，到位才知一陽為著伊險送性命。 \n教會e5信者濟濟來探病，有e5送物，有e5送錢，真聲流目屎ka7 in感謝。想hit句 \n仁義莫交財，<BR>交財仁義絕。 \n（解說是講，仁義莫得用錢相交陪；若用錢相交陪，仁義會絕斷。想chiah-e5人用an2-ni疼我；後來若喝聲講，釘伊ti7十字架，就一發危險。） \n中間有富人常常來講，Thai3 m7 hou7伊去入院較好。惠子講，我知是好；總是無力。Hit時別人是10箍8箍，3頭2箍來看--伊；但是這個富人e5疼真聲是2包藕粉。真聲為著伊大艱苦；m7是愛伊濟濟物才歡喜。保羅講，Hou7人物e5人，比提人物e5人較有福氣；但是設使伊kan-ta迫切替伊祈禱，iau2較贏過伊e5禮物。伊所獻e5禮物，夠額thang看出伊e5慈愛偌大。聖冊講，Be7會疼有看見e5兄弟，thai3-tho2會疼be7看見e5上帝。伊是親像空空tui3 兄弟講，兄弟ah，願lin2得著燒飽。Koh講，Lin2 e5 相疼m7通用話用舌；是著用行、用真實。伊對待我an2-ni，對別人m7知啥款。伊e5物質是好額；但是伊e5心神是散hiong。真聲不止為著伊e5散hiong來掛慮；也求主感動伊e5心肝。真聲病勢那危急，"}
{"text": "惠子ti7伊e5身邊，牽伊e5手teh流目屎。真聲細聲講，M7免煩惱；那危險，著那迫切祈禱。聖冊講，有信e5祈禱，beh救破病e5人，主beh hou7伊起來；伊若有罪beh赦免伊（雅各5：15，16）。 \n感謝上帝，tui3 an2-ni真聲漸漸較好，到老母轉來e5時，真聲略仔會peh起來行，但是無力。 \n一暝昏忽然間隔壁teh喝火燒厝，衙門e5鐘khiang-khiang叫，水龍long3-long3哮，街路e5人走kah pin3-piang3叫，火e5聲pit-piak8叫，真聲青驚就peh起來，aN3頭一看是ti7厝角頭teh著。Hit時火煙chheng3起，火舌紅pha3-pha3，ti7隔壁e5草厝潑水潑kah li7-lok8-chhaN7。真聲掠叫beh燒著拜堂e5小厝，心內真驚。本底是hoaN7 離倚壁teh行，一旦有這號危急e5事，就peh起來，就緊tui3 風琴扶teh long7，家己1個扶tui3 街路出去，pin3-piang3叫koh入來舉幾若項真重e5物出去。小停火扑hoa，hiah-e5物無力thang扶，著別人勻仔扛才會贏。 \n真聲就想，病氣是一款無形象e5對敵teh攪擾精神。精神若hou7伊攪擾就生出厭sian7艱苦出來。所以beh病tui3 精神損傷；beh好也tui3 精神調養。食藥，是tui3 胃腸吸收藥料，hiah-e5藥料就 kap 血相 kap 行上頂面刺激腦，hou7腦e5精神koh活動，若準舉竹仔la7 beh hoa e5火pu5 hou7伊koh著。總是藥仔e5以外用精神直接e5療法，tui3源頭總攻擊，也是相同koh較緊lah。就是tui3 有信e5祈禱，這是患者家己e5精神受聖神直接感動 e5好法度lah！耶穌醫好人，也是看伊有信，就用聖e5權能感動伊，hou7伊得著好，講，你信有救你，安然倒去。Hit時病就好"}
{"text": "。箴言講，心肝歡喜破病就好，（17：22）實在有理。 \nChe，是真聲ti7病床實地練習e5真理。 \n* * * \n真聲已經漸漸勇，照舊治理教會。為著破病有開了濟濟錢，煞變做負債者；koh家內頭嘴濟，不得已著借錢來度日。好過e5會友，掠準真聲牧師是有錢e5人，顛倒beh ka7伊借錢。真聲講，兄弟ah，這tiap8我無，別日若有，就hou7你也thang，mih-sai2借。\n一日1個親愛e5兄弟來，談論到真聲家庭生活難e5事，teh講，傳教師ah，我bat聽某執事講傳教師真軟路，有e5 偆錢偆kah。在我想，你一月日30箍，一家共8人， kap 挪亞平濟，穩當是無夠；m7-ku2 bat聽伊teh講，講你有偆錢。你thai3 m7假做ka7伊借錢，hou7伊知影有夠抑無？真聲講，我愛講真實，m7愛用假做；應該有就講有；無就講無。我得著教會e5疼，an2-ni夠額；但礙tui3 chit-pang e5破病iau2負債50箍。兄弟講，An2-ni beh an2-choaN2？真聲講，我無煩惱：因為記得我無錢thang讀冊，就透早khioh豬屎來賣；後來無夠額thang交束脩，就舉鼎去做準當，我猶原會得卒業。我信上帝會幫贊我。Hit個兄弟聽了恬恬。 \n隔日差人來叫真聲去，講beh ka7伊講話。到位就講，牧師，我昨昏聽見你負債50箍，我早起beh ka7你替還，hou7你安心做工。真聲講，Hap8-giah8 昨日m7通對你講這層事。兄弟講，我知你是真實e5欠缺；總是我已經知，m7通恬恬。又koh聖冊有講，正手e5所做，m7通hou7倒手知，所以我早起所beh替你做e5，也無hou7家內e5人知。真聲講，多謝你e5恩，願全能e5上帝加添福氣hou7你，hou7你有偆。因為有e5 beh hou7伊有偆；無e5連伊所有e5也beh搶提去。講，多謝。\n32真奇怪！ \n卻說到一陽"}
{"text": "，ti7 be7去東京e5代先，有ti7嵩東庄，受著hit搭先生e5紹介，定約一層親事。後來抵著種種e5事情，一陽想beh廢約，心肝難得扑算，就tui3 真聲參詳。真聲問伊講，是甚物因端？講，這個親情是hit暝昏偶然e5定著；又koh hit時無teh想beh去東京，今著koh幾若年；hong3-kiam3那想那無合。真聲講，An2-ni haN3，也伊本人e5意見怎樣？講，我看伊m7甘放煞。因為我決定beh去內地e5時，有寫批ka7伊辭，講了較nge7，伊也無變換伊e5心志；又koh我beh出發e5時，伊也親身ti7車頭，送我起身，koh提5箍銀下ti7我e5手。我an2-choaN2 beh還--伊，伊就是koh hiat倒轉。Tui3 hit-tiap8到今，我e5心真無平安，不時teh想著煞；但是伊是永無離開。M7知賢兄你打算怎樣？\n真聲講，我想著進行；因為若想講是偶然定著，tui3 an2-ni m7愛，這是顯明咱e5無深思遠慮；又koh為著beh koh留學，期間較久，這是m7著。伊既然有了解，贊成你讀冊，的確是無嫌久；尚且學問那久，人格 kap 信實是那重。設使你若果然煞，be7免tit人ai3批評，hit時咱e5人格失落，信實扑無，任你偌有學問，都是親像烏雲罩霧。俗語講，「男子漢、大丈夫，一言放出，駟馬難追。」何況咱是基督e5差使，應該自重人格。一旦講出，著照an2-ni行，正是合理。基督講伊beh釘十字架，保羅主張beh為著主，無論偌艱苦，到尾都是無變換in e5心志。所以我願你、我，也著有這款e5心。\n一陽聽了，講，賢兄，你所講不止有理，我想也是an2-ni。本然我e5心內，beh kap m7；2項大交戰，tui3 今仔日，解決平和lah。好，來進行！\n* * * \n經過有--hiah-久，一陽e5身體有較勇lah，就問真聲講，賢兄，今我ti7時tha"}
{"text": "ng koh去東京？真聲想了就講，論你去內地讀冊，本底我真贊成你著去，這tiap8 也是an2-ni。總是ti7時thang去，這咱參詳看覓。照我teh想，beh出外留學，著愛三項全： \n（1）有所費。<BR>（2）有勇健。<BR>（3）有勉強。 \n這3項若欠1項，是be7得成功。總是我看這時已經欠2項，就是無夠額所費，也無啥勇健。論所費，若是家己有，是較妥當。總是咱親像以利亞著hou7 Ou-li7-peng5族請，也hou7守寡人養飼。本底hiah-e5 teh贊助e5人，今仔日有e5失敗，無thang出力，萬一，以後若koh你e5身體，設使若去了koh lam2身，就任你偌有錢，有勉強e5心志，也無路用。既然是an2-ni，我teh想時間真快過，不如tui3-chia中止，將咱一生獻入傳道界，出來傳道是較好，an2-ni也是榮光上帝。\n一陽講，選民兄也是an2-ni講，我想也是有影，設使此去半途koh撞突，不但廢了所費，也扑損時間，西國人講，時刻是黃金。真聲講，An2-ni著。\n兩人談論有--hiah-久，就決定無koh去內地，兄弟仔二人不止有參詳。 \n* * * \n已經beh去傳道，傳道局就派伊頭任去toa3桃李山e5教會。Hit時就參詳合婚，決定beh ti7沙島庄，行牽手e5禮。真聲為著伊備辦婚姻e5事，式場真鬧熱，外位牧師3人來赴，以外也kai3濟人來相 kap 歡喜。真聲認伊做親兄弟，來行chiah-e5事誌。一陽隔3日beh chhoa7去tiam3教會e5時，感激真聲e5疼，流目屎相辭。真聲也用幾句話勉勵in，tui3 an2-ni就起身。過3月日tui3 桃李山，忽然有電報。 \n（日語）就是講，一陽危險，你著趕緊來。真聲接著這張電報，知影一陽是破病傷重，天光就beh去看--伊。知影著用錢，抵著內面也是無，臨時ka7 1個老姊妹chhoah 20箍，起行"}
{"text": "就去。 \n到位果然是傷重症；選民兄也ti7-hia。醫生診斷是腸仔發炎，著恬恬倒床，日暝u3冰、睏冰，也出血2擺，是極危險。桃李山教會e5醫生真疼--伊，親切巡視，講，這號病，醫藥無路用；藥仔不過是幫贊身體較有力 thang ti2-tng hit個病na7-tiaN7。著到病期過，身體已經贏過病勢e5力，熱度才會退。普通頭尾是三禮拜e5熱，代先小可，第2禮拜大熱，第3禮拜漸漸會退，一般e5腸炎是an2-ni。\n無扑算3禮拜過了，4禮拜過了，5禮拜6禮拜猶原是teh熱，人是直直弱，若beh去Ia2-ma2入院，be7得thang坐車，也be7得坐轎，poaN-poaN搖搖，穩當危險。今，總是tiam3-ti7 chia，出在天父旨意就是。 \nHit-tiap8 e5光景真慘淡，不時chhih8-chhih8-chhiak8-chhiak8，是tok冰e5聲；暗時有會友迫切teh替伊祈禱。高舞庄e5先生，也刁工來伊e5床前祈禱。A2！.........將來有望e5青年，今仔日伊e5燈beh hoa lah..........hit-tiap8所倚靠是萬權能e5主na7-tiaN7。來看e5人無m7流目屎。逐早起天未光e5時，真聲 kap 選民兄以及幾若人ti7拜堂內，透早做祈禱會，in e5祈禱是非常e5迫切；hit個情景，是親像ti7陰府teh求叫主，祈禱e5時，會青chhin3起交陰，iau2-ku2迫切無絕望；逐暝昏有會友e5祈禱會也是真熱。 \n真奇怪！ \n逐擺祈禱煞，去檢伊e5熱，攏加幾若分，an2-ni經過2、3月日。真聲teh想，人愈致意，魔鬼也愈用工；總是逐家一發同心祈禱，到尾就得著勝利。雖然死死昏垂e5一陽，也是tui3 hia koh起來。抵抵hit禮拜e5主日神糧，是雅各5：16講，「Lin2著相替認罪，相替祈禱，thang得著醫好」。一日一陽有起來學行。"}
{"text": "這個消息一下傳，逐家無m7感謝上帝。Hit月e5基督教報有記講，一陽出死入活。Yo牧師來ka7伊講，今你著下願。\n* * *"}
{"text": "39黃金過火 \n事必能已經koh活，仁慈e5老父來問三日 kap 出田先生，看an2-choaN2？先生講，無要緊。 應講，照我看iau2真無poh，三日先生講，阮信的確免驚。 \n* * * \n今，山西先生hoaN7這個症頭過1禮拜，熱也iau2-boe7退：因為肺炎e5熱期1禮拜久。無扑算1禮拜，也iau2-boe7退熱。Ti7 hit 2禮拜e5中間，真聲 kap 惠子猶原ti7死蔭e5山腳teh照顧事必能。不時祈禱上帝。每擺祈禱e5時，毛管會舉，若準 kap 惡魔teh交戰。事必能肺炎正爿soa3過倒爿。真聲teh想10月日e5囡仔，已經舞了半月日，這pang倒爿koh肺炎，實在無力thang維持。山西先生講，有人熱到2個鼻sit8會振動都會好，何況事必能！ 講了即時鼻孔e5鼻sit8直直sih。Hit-tiap8因為熱，嚨喉 kap 嘴內攏破爛，m7敢開嘴。至勤講，Beh是伊e5嘴beh開，喘氣較快活。 真聲講，是鼻孔喘be7離，chiah著用嘴喘，用嘴來喘是氣歕出，iau2較bai2。 話講be7煞，果然大嘴開haN3-haN3，直直喘。A2！奇怪！真聲teh想上帝既然有應允伊e5奴僕所祈禱，的確無失誤。惠子講，M7-ku2那看，伊那無力，扑算上主hou7伊暫時koh活，是teh備辦咱e5心肝na7-tiaN7。A2！真奧妙！ 真聲倒teh直直想----- \n我幾若個子，kan-ta這個來死，我就chiah m7甘，何況上帝將獨生e5子，賞賜世間，hou7信伊e5人，免沈淪會得著永活。伊疼世間到an2-ni。實在上帝疼咱萬萬倍........想著an2-ni，目屎就無koh流出。 \nM7-ku2這個死，是甚物意思？上帝怎樣用這個死hou7人chiah艱苦？想出聖冊論死e5路用有3項：----- \n1. 死，是咱人結尾e5路。<BR>2. 死，是刑罰e5法度。<BR"}
{"text": ">3. 死，是好歹e5試驗場。 \n真聲倒ti7眠床，睏ti7子e5身邊，想這3項，上帝m7知用佗一項teh款待我 kap 事必能。想上帝hou7奇怪e5事必能出世，量必有交代伊beh做甚物工；但是今chiah 10月日，工be7做，就來死，這穩當也m7是用死teh刑罰伊e5罪過，親像命令掃羅剿滅亞瑪力人。An2-ni事必能e5死，我信是beh做試驗e5路用lah。就是上帝beh hou7我所第1疼惜e5子來死，試看我有疼上帝到親像an2-ni抑無。耶穌講，見若疼…某子較過頭疼我--e5，be7堪tit做我e5學生。 Ah！我真正見笑lah！M7若an2-ni，穩當也beh刺探我有確信抑無。耶穌講，信e5人雖罔死的確活。 想到chia，煞家己見笑；家己責備講，你會替人祈禱，替人問上帝，怎樣ti7-chia親像猶太人講，「你救別人be7會救家己ah？」\n想著頂日到今，若蟯疑hit項，就果然hit項來。親像蟯疑鼻sit8振動，就振動，蟯疑嘴開，就果然開haN3-haN3，蟯疑倒爿會soa3肺炎，就果然肺炎，蟯疑肺炎m7好敢會轉肺eng，poh真正會--ouh！Hit-tiap8抵著山西先生破病，be7得來看，遇著鼓山吳醫生來，真聲就請伊斟酌。一下聽，果然轉肺eng，肺膜積膿，天光ka7伊抽看覓，果真有膿滿滿，事必能e5款式是be7講tit e5艱苦。A2！啥事an2-ni leh！聖冊講，「萬項事誌tuah8-tauh8來，無m7是beh利益疼上帝e5人。」我信上帝真實hou7伊 koh活，也留伊e5病teh試驗我！親像百姓入迦南地，iau2-ku2留淡薄迦南人來試驗以色列族。雅各有講，獨獨著用信來祈求，攏無蟯疑；因為蟯疑e5人，親像海湧hou7風扑來起落。Hit號人免扑算tui3主有通得著甚物 （1：6，7）。我深信上帝，的確beh行以前e5話，m7敢koh蟯疑。 \n吳醫生看了"}
{"text": "就講，今著就緊入病院手術。 就soa3贊伊10箍銀。真聲就設法去平島入院。A2！這cham7真正是試驗期，黃金過火！ \n* * * \nBeh去入院hit早起，透早1隻烏鴉，來ti7事必能e5房間厝頂，ti7-hia飛來飛去，a3-a3叫飛7-lin3，飛真低，險險撞著厝脊。惠子看見嫌攪擾，就舉箠仔趕伊去，心內無想啥意思。 \n* * * \n入了病院，院長親身診察，即時番咐莫得hou7伊食奶，下晡3點beh手術，著鼻bi5香。 \nTui3  koh活到今2禮拜久，偆一條氣絲仔，一teng5皮ne5一teng5骨，一旦鼻bi5香，驚了永遠be7醒。Ti7這tiap8將伊交代醫生，ti7祈禱交代上帝。就扑電報去英美家 kap 高舞庄beh hou7三日先生 kap 出田先生，請in相替祈禱。也寫幾若張批hou7知己e5親友。 \n隔日三日先生回批來，講in迫切祈禱，求上帝hou7伊手術後經過漸漸較好。一陽接著批，也拚來看，ti7病院相 kap 祈禱。 \nHit下晝，看護婦抱入手術室，真聲 kap 至勤，要求愛看伊手術，醫生m7准。Kan-ta看伊hou7醫生褪光光，面用白巾蓋，門就關密。惠子 kap 至勤ti7外面吐大氣，真聲講，咱已經入院，著交代醫生設法；咱信上帝，也著出在天父主意。 惠子講，所疼e5子，扑算到chia為止。 真聲講，免蟯疑。 \n手術半點鐘，就開門，真聲chiah入去，院長teh ka7伊注射，也報伊看所手術e5膿血，大約2、3碗頭。就抱入病室，目珠tiau3-tiau3，嘴kan-ta puh白phoeh8瀾，經過5點鐘iau2-boe7醒，惠子真煩惱。真聲用tam5面巾拭伊e5面，u3伊e5頭額，就勻仔精神。隔日接著台南趣味先生e5批，安慰講，\n逐家著祈禱<BR>請你免煩惱<BR>求主賜大福<BR>醫好！\n真聲看著這4句，心肝真歡喜，也真受安慰。 \n* * *"}
{"text": "手術後接著四維庄有1個兄弟寄to2 1帖草藥頭，kan-ta 1味na7-tiaN7。寫批講，若真實肺eng，m7通手術，有時手術了be7好。這個藥頭，一phong2 tim7 20分水，1分酒，hou7伊食，na7-sai2 4擺就會好。 \n批到e5時，已經手術了。A2，這也是苦杯，無lim到了be7用tit。 \n院長ka7伊手術了，就轉去內地，別人ka7伊代理。 \n事必能手術hit下晡，也1個囡仔手術，手術後直直熱，事必能也是an2-ni。惠子aiN7事必能ti7病床，開聲teh祈禱，hit時撒旦也出現ti7身邊，惠子真驚，親像極懸e5天使 kap 魔鬼teh相搶摩西e5身屍（猶大9）。Hit-tiap8暝日真聲 kap 惠子 kap 至勤3人輪流顧事必能。看護婦暝日巡視，每點半鐘注射一擺，真聲出在伊。Hit-tiap8已經mouh-mouh，是kan-ta皮連骨。真可憐，ti7-hia計共注射70外擺。 \n隔3日，代理院長e5先生，看看講，倒爿iu7-koh積膿，扑算著koh手術。真聲驚了koh第2遍鼻bi5香是tiaN2-me5 teh喝。想講四維庄hit帖藥頭到hiah好，就暗cheN7 hou7伊試食。隔2日koh看，詳細koh聽，就講，今m7免lah，已經消去lah。 真聲ti7心內teh想：Hm3-hm3！......藥頭be7-bai2！\nit個手術e5位，正爿pin2仔骨剪斷一枝，thai5有3寸長。逐日是抱去換藥，tui3 空嘴e5位，抽出樹乳管，chhit-lit-teh，koh包hou7密na7-tiaN7。算是消毒清氣，聽候伊家己好，並無別物方法。Ti7-hia 3禮拜久，猶原是teh出膿，囡仔是那衰弱。真聲顧到chia，是若準一項工程。Hit個m7甘e5心，soa3變做親像煩惱工課做be7了e5意思。 \n有人講，著退院去台南，有人講，著去ch"}
{"text": "hoe7南師博士。真聲頂日聽著倒爿積膿，有問hit個外科醫生，看著怎樣？ 伊講，有時m7免手術，倒爿e5膿會流tui3 正爿手術e5孔過來。 後來koh問別個醫生，伊講無hit號理氣。像外科e5醫生，講，tui3 起頭照顧到今，若來扑損，是前功盡棄。想著西洋俗語有講，「天beh幫贊家己幫贊e5人」。就想，我若會盡所會來幫贊上帝e5工程得著成，親像耶穌有beh變酒，奴僕出力去擔水，倒滿hiah-e5石甕。想來想去，m7知著怎樣較好。設使若退院無較好，後來beh koh入院，穩當歹勢，親像頂日1個出去koh入來，醫生無啥歡喜，路尾是死。想be7解決，跪落祈禱，求上帝指示。 \n就夢見面前1個新開e5墓壙，有1個看護婦ng2 1攬e5 ga2-jeh kap 棉仔，來chhu-ti7壙內。真聲問伊講，Chhu hia beh物代？ 應講，Beh抱囡仔來chia睏較軟。 真聲講，Chia是墓壙，應該是埋死人。你好意beh ti7-chia照顧人；總是驚了埋死人--e5若到，錯誤會hou7伊埋死，hit時就無采你e5工lah！ \n講到chia就醒，真聲即時ka7惠子講，我e5夢是an2-ni。扑算這是上帝e5指示：因為我抵仔求伊指點我。Ti7-chia e5看護婦實在好禮；m7-ku2醫生醫治e5法度無明白，驚了錯誤，會死ti7-chia，就誤著上主e5意思。 惠子講，我抵仔也夢見一坵e5甘蔗，外皮真sui2，其實內底空殼。 真聲講，我e5眠夢平素無啥愛信；但是今暝昏咱e5眠夢，我想m7是無意思，穩當是上帝e5指示。 惠子講，An2-ni明白，明仔日著退院。 \n* * * \n隔日退院，m7知beh去佗位，朋友來紹介，講東講西，火車已經到，就向八福山去chhoe7南師博士。 \nTi7火車內，坐了7點鐘久，抵著謝先生，伊是熱心e5人，伊開伊e5皮袋，掀伊所寫伊e5愛子過世，夫人別世e5感想"}
{"text": "hou7真聲看，真聲感激伊e5理想真懸。講了就ka7事必能hoaN7手祝福，伊就落車。 \nTui3 平島驛到八福山，共坐8點鐘e5火車，到位已經暗暗，真生疏。 \n天光南師博士來看，講，hit個手術e5位是差不多，若hou7伊手術也是ti7-hia。真聲問伊倒爿有積膿抑無？伊聽了講，無。看伊攏無肉，面色青lek8，空嘴各樣，就ka7 e7手講，親像結核性e5款式。 真聲聽見真鬱卒，問伊講，照你看有向望抑無？ 應講，He2，真難得講。 隔日koh來看，也是haiN3頭，講真oh得講。 \nHit時ti7-hia有3、4個hit號病e5囡仔，有e5 3、4歲，有 e5 較大漢，hou7博士手術，過了1、2月日，iau2-boe7好，何況事必能chiah細漢，koh chiah軟弱。博士看伊chiah消瘦，掠叫伊是結核性；若果然an2-ni，是無采工lah。 \n第3日抵著1個老先生來thit-tho5，hit時真聲是暫toa3-ti7八福山e5拜堂，因為博士e5病院無所在。問伊講，老先生，聽人講你有一項肺eng e5特效藥，m7免手術食會好，有影無？ 先生講，卻有影，這是平埔人e5秘方，今是甚物事誌？ 真聲就症頭it-li2 說hou7聽。伊聽了，講，這藥是未手術e5時，阮試驗kai3濟人，攏總好，你這m7-ku2手術了chiah久lah；iu7-koh每擺著lim 成半碗，驚了你e5細子費氣。 真聲講，抵造化，變看覓，ai3 chhoe7你be7著，今仔日，你會家己來chhoe7我，扑算是主e5好意思。今，你e5秘方是甚物？ 老先生講，鹿仔樹根，tim7鴨卵，半酒水，鴨卵著小可啄hou7伊有痕，an2-ni來食，膿會減少，不止快好。這無禁忌油臊，實在真好。 真聲講，這是粗俗物，會得治大症，實在不思議。 \n講了就遍四界去chhoe7，chhoe7來chhoe7去chhoe7攏無，只有"}
{"text": "南師博士e5樓腳有3欉，就ti7-hia掘一縛；入來到te3，liam5-piN就備辦落去製造。真聲真要緊愛hou7伊lim，惠子看做了然無望。因為tui3來chia，顛倒起熱，iu7-koh轉喘。藥仔tim7未好，趕緊抱去koh chhoe7南師博士，請伊斟酌。請教講，博士ah，設使若be7醫--得，明明ka7我講，因為路頭chiah遠，thang量早轉去。 伊猶原講，He真難得…講。 \n真聲 kap 惠子想了，就決意beh轉來，因為看伊無較好，koh醫生也真難扑算。看伊e5面直直失色，請e7手注射一支，趕緊抱去翕像，就將抵仔所tim7 e5藥，拚hou7 勻仔lim，偆e5入ti7罐仔內，toa3倒轉。 \n簡簡寫一張批去台北hou7一陽，因為伊ti7-hia赴大會。Ka7伊講，事必能無較好，這tiap8抱tui3 台南倒轉。A2！苦杯。 In看著這個批扑算細子是死。 \n* * * \n火車已經起行，車內2個客人，責備真聲講，啥事放hit個囡仔到an2-ni？ 真聲就講破病e5來歷hou7伊聽。伊講，若是肺eng，青lou7-gio7煮糜，hit下暗hou7伊lim kai3好用。 真聲講，若m7是上帝e5旨意，真仙藥be7救tit無命人。 \n火車直直落南，事必能是直直烏綠，惠子想著這個囡仔，活活抱出來，死死抱倒轉，那想那哮。真聲安慰講，惠子ah，這是咱e5十字架lah，咱著甘願擔當。我信上帝的確beh用第1好e5意思款待咱。 惠子恬恬。 \n這個事必能今beh an2-choaN2？ \n40出死線 \nTi7火車內，就想，今阮e5心便lah，萬事著謙卑降服上帝，實在人be7-gau5-tit。到這tiap8續想 kap 惠子，已經照顧事必能月外日，暝日無lang3，iau2會清楚，我若照顧上帝e5羊群，暝日有chiah熱心，實在應該。Koh想今暝10點外beh phah到平島"}
{"text": "，kiam2-chhai2埋葬ti7-hia，抑是tui3 hia坐人力車到沙島庄，倚半暝後，這個事必能，照看ti7路中beh第2擺e5死，hit時到厝，憂悶e5光景，啼哭e5聲音，ti7-chia thang 知。那想那落南，將所創e5藥茶，那hou7伊lim嘴礁。就想出上帝e5權能，不但是tui3 無形e5祈禱來得著醫好；就tui3有形e5物質，也是會造成上帝e5聖工。耶穌有時醫好人，是kan-ta講，你信救你，你e5病好lah ；總是也bat phui3瀾攪塗糊青瞑人e5目珠，叫伊去洗就光（約翰9）。這是物質 kap 行為e5工程。伊果然an2-ni去做，神蹟也果然顯出，目珠就光。西洋俗語講，「天beh幫贊家己幫贊e5人」，也是an2-ni。今我決意beh將八福山所得著e5粗俗藥，接續hou7伊。我求上帝，若合伊e5旨意，著tui3 這個卑賤e5物，來顯出伊e5異蹟，也hou7我家證明這層e5真理。 \n到台南lah，已經日落山，行李放ti7-hia，想著頂日吳醫生有紹介hou7三一博士看，就m7過心去chhoe7伊。三一博士斟酌了也是講，手術了有著位，可惜身體無活力thang ti2-tng7病氣。 真聲問伊講，照你看有醫治e5向望抑無？ 三一博士想了講，這chiah軟弱，脈搏chiah緊，喘氣chiah雄，驚了到半路斷氣也無的確。你若愛轉去，ka7 lin2 hia e5醫生講，創hit號強心消化e5藥就夠額，我chia也是an2-ni na7-tiaN7。不過路頭chiah遠，愛toa3-chia隔暝看覓ma7是好。 真聲 kap 惠子想了就toa3 ti7-hia。 \nHit暝2人切切祈禱上帝講，上帝ah，今阮將細子獻還你，m7敢將這個所疼e5子屬家己。求主憐憫，因為阮今無路thang去，若準以色列人，後壁軍兵，頭前紅海。A2！這條活路，求主你來開。A2！主ah"}
{"text": "，主ah！ \n* * * \n事必能已經獻還上帝，惠子 kap 真聲就無為著死來煩惱。或是活，或是死攏攏好。但是天父e5旨意，雖然死死死，也會變做活活活！ \n奇怪lah！世人所絕望e5事必能hit暝煞直直好--起-來，第2日就會笑lah。醫生講，今無要緊lah！孔嘴也直直密，膿水也直直無去。 Hit-tiap8 ti7-hia有1個患者，是肺炎轉肺eng，也be7企be7坐be7倒be7-the，be7-haiN be7呻，真艱苦到講be7出，真聲 kap 惠子想著事必能當時e5艱苦，m7知an2-choaN2 leh！ \n仁和先生ti7台北大會轉來，沿路替真聲祈禱，求上帝著安慰真聲 kap 惠子e5心，因為伊所疼e5子受揀召。趕到台南e5時去chhoe7惠子，看伊真平安，事必能也真跳thah，就真奇怪，也真好笑。Ti7-hia到4月28日，就平安轉來沙島。逐家圍倚來看，講這個事必能真真是上帝hou7伊 koh活。別個勇身e5人著幾若月日才會好；但是事必能是hou7人料be7著。人所做be7來e5，上帝會做。伊今是nng3出死線lah。A3！上帝e5萬權能！ \n真聲抱事必能，ka7伊講， \n事必能ah！你今是上帝e5子，伊所歡喜e5。 \n就掀詩篇來讀；---------\n我雖然行過死e5蔭影e5山腳，我m7驚災厄；因為你 kap 我相 kap ，你e5枴你e5棍安慰我。 \n我e5對敵e5面前，你有ka7我設筵；你bat用油抹我e5頭殼；我e5杯滿出來。 \n慈悲 kap 憐憫，的確會toe3我到一世人；我beh永遠企起ti7耶和華e5厝；（詩篇23：4-6） \n出死線 <BR>頭一本完。<BR>1926．9.11"}
{"text": "真聲ti7-hia顧--伊。已經較好，nng3出死線，真聲e5大子講，Ou-to2-sang3我也愛去看阿叔。真聲講，好，就chhoa7伊去，也帶真濟pha7-na2-pah 做等路。一陽聽見有pha7-na2-pah，幾若月日M7-bat食，心想愛。至勤m7肯，驚了今chiah好，食了無poh。一陽kou-chiaN5，一條hou7伊鼻就好就提hou7伊，toa3 hia顧，驚伊食落去。真聲teh想抵仔得救e5人，伊e5欣慕道理，枵嘴礁也親像an2-ni。Hiah-e5無病e5人，看著好食e5物，無啥cheng-choah8，信主較久e5人，看真理bu7-bu7-phu2-phu2也是an2-ni。 \n隔日聽見beh做風颱，真聲 kap 細子就beh轉來，抵著落大雨，到八鹿溪，溪流到火車橋流流去。一隻簰，2人撐，風颱ki3-ki3叫，溪水hoa3-hoa3哮，水勢真雄，真聲 kap 細子險仔peng2簰送性命。已經安然過溪，日已經暗，真聲無啥看見路，就hou7細子坐自轉車e5橫杆，來做運轉，指示正爿倒爿，本身照舊坐車，續lap hou7伊行。2個父子相 kap 進行，就平安到厝。了後真聲看這個方法be7 bai2，每擺若beh夜間佈道，就招伊e5細子相 kap 坐車。父，做發動機；子，做運轉手，世間罕有。 \n33錯誤 e5 行李 \n1923年12月25暝，ti7沙島教會有做救主誕祝賀會；隔年正月初ti7平島有新倩牧師；順續祝聖誕，真聲就chhoa7沙島1-tin7-a2主日學e5學生，去參加鬧熱。 \n隔日就將所用e5衣服物件，以及平島有志者所送e5物，入ti7柳枝箱，koh用草蓆來包，用索仔來捆，按算轉來才來分發。這擺惠子 kap 幾若個女教員也做tin7去。 \n時間iau2-boe7到，真聲 kap 學生，就toa3 hiah-e5物去車頭，就拎去下ti7寄物e5所在。"}
{"text": "出來抵著惠子來，真聲ka7伊講，時間iau2-boe7到，我來去市內，lin2且toa3-chia等候。\n真聲去e5時，人已經teh拆單，伊驚了真聲慢來，就先去拆，拆了就chhoe7 hit件行李beh去結銅牌，配火車。看來看去，ti7車頭e5門口有一件，就ka7伊扶去寄。真聲到位，惠子講，阮已經寄了。抵著teh ka單，逐家歸tin7 就去坐車。 \n下昏轉來，已經食飽，真聲就扶hit-kha行李beh來thau2，一下扶，…Oa2，thai3 chiah重！索仔thau2開，草蓆掀看。O7--ho3 koh m7是柳枝箱，是一kha舊siuN3 e5牛乳箱。今，…咱e5 m7知有ti7車頭無。 \n真聲就緊走去沙島驛，ka7伊講尾班車，ti7平島beh轉來e5時，一件行李 kap 人換m7著，家內看錯，將別人e5認做家己--e5，m7知阮hit件iau2-ti7平島驛抑無？驛長是親切e5人，即時choan7電話去問。平島驛e5人講，無--ouh…真聲真煩惱，想了也好笑，總無阮認m7著，伊也認m7著。伊若果然提去，這tiap8穩當thau2開也teh奇怪。那想那愛笑。 \n真聲ka7驛長講，我e5行李是柳枝箱，包草蓆，捆索仔，無貼牽仔，拜託平島驛夫斟酌看覓。停有hiah久，回覆講，卻有一件無寫名，這tiap8 ti7內面。真聲講，扑算是。隔早起將這件錯誤e5行李，配無錢e5火車，送倒轉去平島驛。真聲騎車仔去領。Ka7驛夫講，昨昏講電話，行李提錯，就是這件，今我下ti7 chia。驛夫講，Hit個內地人chhoe7攏無，已經去報告，你著請等候，伊saN2-theng5會koh來。真聲講，較失禮，這個行李是我boe7來e5時，婦人人扶m7著，伊chhoe7無，心肝穩當艱苦；我e5換m7著也是真凝心。今，總是an2-ni，我也真無閒，hit-tiap8 beh轉來，伊e5下ti7 c"}
{"text": "hia，我e5 beh配去沙島驛，較費神就是。伊saN2-theng5若來請ka7伊講，我交帶beh ka7伊會失禮就是。講煞就轉去。厝nih hiah-e5女教員，笑kah8 kih8，kih8，kih8！ \n34冒險過死河 \n真聲tiam3-ti7沙島，歷過幾若年。這擺企秋時， kap 惠子經過三重溪，去到上京庄佈道。Hit年e5大水，he2真無siat-thai2。佈道了，日落山，真聲 kap 惠子相chhoa7向沙島庄就轉來。過了頭重排，已經暗，行到二重溪，無看見路。Hit時溪流到，水勢大，撐簰--e5又轉去：若beh進前是溪流，若beh退後也溪流；beh倒轉，就抵仔hit-ian5撐簰--e5也倒去了。真聲 kap 惠子toa3-hia，心狂火著，若準俗言講叫天，天be7應；叫地，地be7應。若beh toa3溪墘，是大水會淹起來，kin-tu2也是死。這條溪，常常tu7死人，真正是死河lah。 \nTiam3-hia那想，那大，2人決心向沙島庄，冒險就落溪去。真聲牽惠子e5手，一望無際，那liau5那深，tu7到半身。水勢雄kai3-kai3，溪頭又真濟草se、樹枝直直流--來，hoang3-hoang3叫，真大聲。真聲 kap 惠子，企攏be7-tiau5，ai3緊be7進步。Liau5那去，水那深，iu7-koh雄，不止驚，想著基督徒 kap Hian5-bong7，liau5過死河e5情形，心肝真同情。水勢真大，koah來koah去，1個文身e5真聲， kap 1個軟chiaN2 e5惠子是危險lah！幾若擺險險ka7 in 撥開；總是惠子khiN5-tiau5 ti7真聲；真聲也用正手牽伊真堅固，死河e5水無法得伊ta-oa5 lah！Tui3 an2-ni就冒險過河。記得保羅ka7羅馬人講，是誰會隔斷咱ti7基督e5疼？或是患難，或是困苦，或是khun2"}
{"text": "-tiok8，或是枵餓，或是褪裼，或是利刀ah？..........反轉ti7 chiah-e5事，咱tui3 疼咱的德性到有偆（羅馬8：35-37）。\n厝nih e5人niau-niau看，較大暗，真聲 kap 惠子koh過了第3 沿，平安到厝，將hit個情形講hou7聽，逐家講，Ai2-ioh，好佳哉！ \n* * * \n過幾若日真聲騎鐵馬，過利高山到高舞庄beh去府城。到高舞庄e5時就停腳，越入去去chhoe7西文先生。 \nOu7！...入去到te3，靜chauh-chauh......koh行入內廳，有幾若個姊妹帶憂容坐ti7 hia；也後壁落，有幾10人ti7-hia恬恬teh祈禱。真聲想，今仔日m7是拜2，也m7是拜3，m7是拜5，koh也m7是禮拜日，怎樣teh做祈禱會。想不解，就問hiah-e5姊妹講，西文先生ti7佗位？應講，伊這tiap8 ti7房內，先生娘因為產褥熱，真傷重。Hit時西文先生聽見真聲e5聲，就出來，真煩惱e5款，見著真聲目屎ko5-ko5-lin3，講，真聲牧師，我看你來，心肝真艱苦。真聲be7曉伊e5意思。伊講了，做伊去後面 kap 人祈禱，真聲就入伊e5房。Hit-tiap8幾若個姊妹ti7-hia，in小叔ti7床邊teh ka7伊loah8胸坎。先生娘已經m7知人，腳手be7振動，kan-ta伊e5嘴iau2 teh活na7-tiaN7；總是be7講話，面也失色。真聲平素 kap 伊是相熟e5朋友，忽然看伊beh tui3這個世界經過死河去hit個世界，人前be7禁tit流目屎。伊久久頭殼無振動，是越ti7床後，人ka7伊講，真聲牧師來beh看--你neh！伊即時精神活動，若準雅各聽著約瑟iau2 ti7-teh，面容真歡喜，越過來看真聲問伊講，先生娘，你e5心平安mah？應講，平安；真聲牧師ah！我真愛聽你講道理，請你這tiap"}
{"text": "8講hou7我聽。真聲講，M7是我e5道理好聽，是咱e5耶穌teh好。伊e5真理的確ti7咱e5心中做水源流無煞，到永遠活。病人tim3頭細聲講，是......到永遠活！真聲講，你這tiap8愛安靜，我m7通攪擾你傷久，這時我愛替你祈禱。伊tim3頭歡喜，講，好。\n真聲跪teh，手hoaN7伊e5頭額祈禱講，父ah！求你憐憫你e5女婢，若合你e5旨意，hou7伊ti7世間，thang koh做你e5工，榮顯你e5名。總是這個杯若著lim…伊，這也m7是阮e5主tit伊，願全能e5聖手扶持伊，hou7伊平安，永遠tiam3你e5身邊。A-beng7…\n祈禱煞，真聲牽伊e5手，ka7伊相辭講，先生娘，咱ti7世間，我這tiap8 beh kap 你相離，向望相見ti7天。伊笑笑，tim3頭講，是…\n這個敬愛e5姊妹，hit暝就tui3 死河過去liauh！西文先生，為著伊大e7哀傷。 \n* * * \nA2！Beh過了死河，實在是真冒險。這爿e5人teh挽留，hit爿e5聖使teh要求，著來著來。總是beh歸去來--兮，日子若是定著，he2是著決心lah！較冒險、較悲傷也著向祖家來行。A2！死河，死河！（著者也日日那近這個死河lah！）頭前有榮光、有旨意，後面有烏暗有傷悲。Ai--ah！著拭目屎來決心lah！死河ah！任你偌雄流漲7倍，我的確beh冒險來踏破！到達目的才煞。 \n* * * \n過幾若禮拜，西文先生寫一首自慰e5詩，寄hou7真聲校正，續託伊做調來和。真聲觸景生情，就舉筆來寫詩，就是講。 \n(題目：受傷e5蘆竹)\n1.加利利海，湖邊蘆竹。<BR>枝葉茂盛青綠；<BR>啊！可惜啊！風忽然起，<BR>蘆竹受傷險折。<BR>（合）受傷蘆竹，主照顧無at折，<BR>你通安心，主也顧你無離，<BR>世人宛然蘆竹情形，<BR>有時平安心清；<BR>啊！可惜啊！禍忽然到，<BR>險"}
{"text": "絕望目屎流 \n真聲這首詩寫了，那吟那有滋味。A2！Beh冒險過死河，我也真愛吟hit首詩。 \n35你是真聲mah？ \n卻說幾年前，真聲beh來沙島教會hit時，有ka7撒該牧師講，「盡所會beh落南幫贊你。」這句話m7敢be7記tit。有一日聽見撒該牧師臨終e5日beh到，真聲去病室訪問伊，講，撒該先生你有甚物話愛番咐我？ Hit時撒該牧師已經失聲，ai3講be7出，真聲aN2耳腔ti7伊e5眠床邊，來聽伊無聲e5話。伊講，我m7免番咐，我知你所beh做，的確贏過我所講。真聲講，好，你ti7天父面前e5時，著替我祈禱hou7我心志會接續你e5腳步...到...成...功...講了嚨喉管tiN7，撒該先生講，Mih-sai2啼哭來嘈齪我e5心ah！我e5工已經清楚，我e5心已經便lah，我歡喜轉去........真聲講，求主 chih接你。已經講煞，真聲就轉去。Hit暝in平島教會起拜堂e5 數結清楚，撒該牧師就離別世間。應驗伊所講，拜堂若起好，我就beh轉來去。\n* * * \n這tiap8了後，真聲tauh8-tauh8想伊 kap 撒該牧師最後e5談論，見若會曉做，的確beh為著伊e5心志來著磨。 \n* * * \n後來教會有設1個Sang2-eh-suh新報社，是派真聲teh兼任。起頭創設這間會社，真聲 kap 同志e5人，有費偌濟心神，了偌濟苦工。沙島教會e5會友，講，Hit個無錢工怎樣年年是你teh lang2，敢無別人thang相kang7？真聲講，這是教會e5事業，這tiap8無抵好人thang去，我無過暫時維持。Iu7-koh這也是先人撒該牧師e5心，我甘願替伊。因為我有1個龜怪性，某項事誌若允beh hou7人交重，就無論偌艱苦，我也beh去做。會友聽了笑笑。 \n真聲tui3 沙島到Sang-eh-suh會社，路頭有這2 phou3過溪過水。若著出勤e5日，是"}
{"text": "toa3飯包、穿木屐、戴草笠、台灣衫，liau5溪過橋，去倒攏是騎鐵馬。照看打扮真無tiok8；m7-ku2 an2-ni食涼水有較俗。 \n* * * \n一日真聲ti7會社內teh改稿，頭殼chhih-chhih，忽然1個內地警察入來。真聲請伊坐，伊hm3-hm3叫攏無應。真聲問伊甚物事誌？伊惡khiak8-khiak8，講，你無看lin2內底1個人褪腹裼mah？真聲講，抵仔我都無看見，若有，是chit-moa2 taN才褪。（是因為熱，1個社員褪衫吊ti7頭前，去後壁淋冷水，koh來頭前beh穿衫，抵抵hit個警察來）。警察講，我抵仔就看見，an2-choaN2你這tiap8才看見？就叫hit人倚來，問伊甚物名，真聲teh想，褪衫犯法，小可罰，受教示也是著。路尾看著hit個警察，teh問伊甚物名，伊就ka7伊講。警察be7曉聽；就舉筆寫hou7看，又是be7曉看；受氣tui3伊e5手就ka7伊koat--落-去。真聲看了扑結球，就停筆問伊講，你記伊e5名beh甚物事誌？講，Beh罰金。真聲講，Beh罰金，你有bat幾擺ka7伊tiong-khok無？ Hit時警察仔煞惹對真聲來，煞無記伊e5名，簿仔收liu起來，hoah8 tui3 真聲e5桌仔倚來，講，An2-choaN2我著tiong-khok，無tiong-khok be7罰tit 抑m7是？真聲講，若beh罰，thang罰，he是你e5主意。我kan-ta ai3知你有幾擺叫伊m7通褪裼。警察真受氣，罵講，你m7-bat規矩。\n（憨憨）<BR>（膨風龜）<BR>（臭青龜） \n直直beh扑真聲。但是真聲恬恬，做伊寫字，無beh chhap伊。想伊若ai3扑，我猶原是無抵抗主義。路尾就問，你甚物名？真聲看伊beh記伊名，就明明ka7伊講，\n我是沙島e5真聲。Hit個警察聽一下著驚，講，\nHaN5，你是真聲？（是因為真"}
{"text": "聲ti7衙門有出名，看伊穿台灣衫拖木屐，就看伊無現。）應講，是，我抵仔問你1句看有幾擺ka7伊tiong-khok，你啥事hiah受氣？\n警察這tiap8就轉細聲講，照法度m7免tiong-khok，若看見就會罰tit。真聲講，西國人有講，好e5法律後壁著toe3利劍。An2-ni你看見就beh罰，也是thang，因為你m7是空空掛劍。國家beh宣戰，尚且著限in 24點鐘，何況這層小可事？若是阮宗教家，會友有m7著，應該先ka7伊苦勸，伊若m7聽，才照規矩辦--伊。我希望lin2警察界也著an2-ni。這個人ti7-chia所趁幾角銀，為著真熱，褪衫起來揉冷水，beh提衫koh穿，就抵著你來。這m7是故意beh違逆，設使若著罰，我願替伊罰。所以罰e5代先著先tiong-khok；若m7聽，以後koh犯著，就是違逆，hit時應該罰，公道。今著罰偌濟，我替伊出。\n警察聽了，簿仔收收起來，講，An2-ni好，後擺m7通，講煞就去。\n* * * \nHit下晝真聲送1個朋友去車頭。Hit個朋友講，我ka7你紹介1個人客，真聲講，好。就toe3伊入車。Ka7真聲講，這位是郡守，下晡beh去九層庄。真聲hit時穿木屐、戴草笠、台灣衫，褲腳正爿腳頭u破一am5，想著真見笑，就緊tui3 破空e5位掩teh， kap 伊行禮。朋友也ka7伊紹介講，這位是Sang2-eh-suh新報社e5主筆。郡守聽見真歡喜，講，我久久就聽你e5名，今請做夥坐。就真親切，請真聲坐ti7伊e5身邊談話。真聲講，我真失禮！因為往來騎車過水，打扮an2-ni較利便。郡守講，好，無妨，無妨。\n談論了，時間到，真聲落車，郡守相辭就去。 \n真聲轉來，感激郡守e5好禮，若準聖冊講，無用外貌取人。官，做愈大愈謙卑，愈好禮。會使tit講，人若心志自高，橫步，thang斷hit個人，人格無懸。"}
{"text": "某所在中學校有一個學生姓林名祺盛，平素放縱，無愛勉強。有一暝kap in e5 同伴toa3 學寮內poah8牌仔，到翻三點外鐘，才入去睏；先生所教e5 課程，無溫習半項。所以隔日teh讀冊 e5 時，問伊歷史，應be7-tit出；kah伊算術，算be7-tit來；叫寫英文，寫無路去；kah伊閱念國語，也是閱念be7-tit出。 \n伊hit時家己想︰「我企teh也be7比別人較細漢，身穿也be7比別人較 bai2。論起文字，攏是應be7-tit出；雖然先生無責備，我家己kiam2攏m7知thang見笑？」所以hit日冊讀了e5 時，走入去到房內，就將冊出力tui3桌頂piaN--落去，吐一個大氣，講︰「我林祺盛，雖然無才調，lian5到續比王文壹比be7上mah？歷史伊應會出，算術也算會來；英文伊寫會著；國語也閱念會tit出。HaiN3 -ah﹗Tui3今了後，我著奮志、用心。將來無論甚mih8課程，我著ai3代先預備好好，做到m7 -thang 輸--人，才be7 hou7 人恥笑；也thang 計較這個漏氣倒轉來，hou7人看看leh﹗」 \n將來林祺盛，若m7是今暝ti7李子美e5 房內teh 摸牌仔，就是hit暝ti7 楊鞠仁e5房間teh 行棋，課程猶原無備辦半項。 \n將來林祺盛，設使m7是這暝 ti7 王逸仁房內teh講笑談，就是hit暝ti7家己房間teh看小說；課程也是一項都無去預備。 \n林祺盛現在是這款，將來也是這款，koh 較將來猶原是這款。 \n有一早起，林祺盛iau2 toa3 ti7眠床teh做夢，忽然間聽見房門扑到pin3-pong3叫。有一張電報tui3 門縫nng3--入來。伊就目珠joe5-joe5 teh，將hit張電報拆開來看，原來是報老父死--去e5歹消息。伊就be7禁tit 「哀--oh﹗」一聲，就大哭--起來。Hit時就去ka7校長稟"}
{"text": "告過。 \n今校長看見hit張電報自然著準伊倒去；倒來到in厝--nih8,be7免得著設法埋葬in老父 e5 事。到代誌明白了後，有一日in老母叫伊入去房nih8,ka7伊講︰「祺盛ah﹗前lin2老父ti7-teh e5 時，雖然趁無偌濟錢，阮二人khiu5 -khiu5儉儉，家內 e5開用，kap你學校e5 所費，iau2 -ku2勉強e來sak去。現在是be7會lah﹗Lin2 姊夫ti7 北京e5郵便局teh食頭路。你去chhoe7伊，看伊會ka7你鬥chhoe7一個職業無？旅費若無夠，續將我e5 針仔頭插提去當。謀有事業thang做e5 時，你著盡心勤勤去做。我今年歲chiah濟lah，所靠是你一人。你若照前e5 款，m7知天地偌重，我就活活hou7你氣--死lah﹗」祺盛應，講︰「M7免你老人吩咐。我若謀有事業，自然著勤緊勉強來辦。若無，m7但若連累著姊夫，kap hou7你老人掛慮，我家己beh趁一碗飯食，ma7續費氣。阿娘﹗我實在ka7你講，我已經立志若ti7 北京謀著事業，m7但若好好去辦，時間外iau2 -ku2 beh 加看寡冊，求寡新e5 智識，thang備辦將來 e5發達。」 \nIn老母聽到chia，就chah8--落去講︰「我子ah﹗你有這號 e5 志氣，我mih8使加吩咐？你若會an2-ne，就lin2老母ti7 厝--nih8 艱艱苦苦，也艱苦一個值。」祺盛kap in老母講chiah e5 話了，就定著一個日子款行李，kap in老母相辭，起身去北京chhoe7 in 姊夫lah。 \n到北京 e5 時，in 姊夫好禮款待伊，就四界ka7伊chhoe7頭路，費了真濟心神，才謀定著，hou7伊toa3 郵便局做歐文撿信生﹙檢查外國 e5 批信﹚。SiaN3知伊到北京，就將toa3家內所講 e5話，一概放hiat-kak8。出勤無上一禮拜久，就做"}
{"text": "二，三層 e5 m7著；m7是批信撿錯去，就是無照時間出勤，較慢2點外鐘才到事務所。郵便局長看了be7用tit，就落命ka7伊辭。In姊夫雖然疼痛伊，也無法度thang鬥幫贊，姑不chiong送所費 hou7 伊，kah伊倒去厝--nih8。 \n今，祺盛 e5 老母，算是一個畏見笑，有氣節 e5好老母。Tui3 in丈夫死後，加倍 e5 勤苦，暝日紡織做針刺。原本有囥一個大向望ti7-teh，就是專專 ti7 祺盛 e5 身上；向望祺盛toa3北京，計謀事業，會tit 勤儉來成家致夥。有一日布織了e5 時，kap隔壁e5 大嫂講閒話，伊歡歡喜喜將祺盛beh 出門hit時所講 e5 話，講hou7大嫂聽。大嫂聽了就講︰「你有這款 e5 子兒，真thang恭喜；論到我就真可憐。」In兩個一人一句iau2 teh講 e5 時，忽然看見祺盛走入來，be7免得大驚giau5疑。In老母就趕緊問伊，講︰「你an2-choaN2樣liam5 -piN 倒來？」祺盛應，講︰「M7免講﹗M7免講﹗是我真歹運；心內想beh做好，都做be7成，就是an2-ni lah。」 \n「我到北京e5 時，阮姊夫ka7 我薦ti7 郵便局，做au7-bun5 e5 撿信生。我本立志beh勤緊來辦，無想出勤e5 第2日，hit e5昏ti7 戲園看戲，siuN7暗倒來。第3日睏到10點鐘才起來，就趕緊備辦食飯，到11 點鐘才到事務所。看見郵便局長都無加講話，掠做無要緊，後過較早來去，就會用tit。第6日早起，我企hit間厝 e5 隔壁，teh poah8牌仔。我也ham in i7;hit日是拜六。我teh 摸牌仔e5 時陣，本底想beh 起身來去。後--來想，今仔日半日na7 -tiaN7，無去無要緊；明仔日較早來去就會使tit。到第7日雖然是禮拜日，照例iau2有幾點鐘著辦事。我beh入郵便局e5 時，阮"}
{"text": "姊夫有一五一十ka7我講。我hit日倒ti7 眠床，也想beh來去；後--來想，今仔日是禮拜日，逐位都有歇，無去ma7是無要緊。我就an2-ni無去。」 \n「Tui3 an2 -ni 郵便局長嫌我，講，m7是siuN慢，無照時間，就是欠勤。所以第2禮拜 e5拜一，我去事務所 e5 時，伊就當面kah我去chhoe7別物頭路。」 \n祺盛講到chia，in老母已經氣到暈lun7落去。祺盛趕緊ka7伊chhah--teh，就講︰「你老人m7免受氣到an2-ne。我不過這tiap8 行著歹運。看命--e5 ka7我講，若這個歹運過，就好lah。」 \nIn老母攏m7 做聲。出在祺盛an2-choaN2 樣講，伊攏恬恬， m7 應伊。Tui3 an2 -ni一日過一日，lim、食、漸漸減少，暝日倒toa3 眠床--nih8,真正活活hou7伊氣--死了。 \n今這個祺盛tui3 in老父死後，已經就真散，koh接著in老母死，就將所企 e5 厝，賣來做喪費，到喪事明白，chhun一個若羅漢e5 款。有一日伊e5 舊同窗王文壹tui3 城門空經過，看見祺盛倒ti7 塗腳teh睏，kah一領破爛e5 草蓆，be7禁tit 大驚失色，就講︰「祺盛兄近來無看見。An2-choaN2變到an2-ne？」祺盛應伊，講︰「M7免講，m7免講，是我行著歹運。總--是che不過暫時an2-ne 做，將來就著改換，改換--lah。今你beh to2去？」王文壹講︰「我一月日前ti7 福音堂做禮拜。黃牧師送我這本聖經，我toa3 倒去厝nih8看，看了不止有道理。因為an2-ni，我決意beh入神學校來讀冊，thang備辦將來做傳道師，ka7社會做一點仔服務e5工夫。黃牧師是頭腦極清楚e5人；kap伊講話，較贏過讀偌濟冊。我今仔日beh來去探伊，你也做伙來去行行leh，好m7?若boeh，我褪一領裘仔lam"}
{"text": "hou7你穿，我穿裘仔就好。」祺盛講︰「An2-ne我就kap 你來去chhit-tho5-lo5-leh。」王文壹就褪裘仔lam起來hou7伊穿。二人相kap tui3福音堂來。到位 e5 時，王文壹就紹介hou7 黃牧師kap祺盛相bat。二人講幾句仔套頭話，祺盛就將tui3學校teh讀冊起，到in老母死 e5 歹運艱苦，一五一十，直直講hou7 黃牧師聽。 \n黃牧師已經聽了，就用端正e5 面色ka7伊講︰「朋友ah，你 e5 毛病就是ti7這個所在。大丈夫現在立志，現在就著去行。現在m7去行，光陰似箭，日月如梭；目一nih8久，將來liam5-piN 變成現在。Koh一下m7去行，將來又變成現在。親像an2-ni 照舊無改變，一日拖thih8過一日，實在會誤人到死lah。聖經有講：「你著趁日--時做工；暝--時若到，你就be7做lah。」你ti7 學校，父母攏ti7-teh e5 時，thang講是你 e5 日--時。到這tiap8 卻是你 e5 暝--時；你就是beh做，氣力也be7趁你e5心願lah。總--是你若肯決意反悔改變，iau2算be7 siuN慢。」 \n祺盛聽了大曉悟，就講︰「原來是an2-ni；我tui3今以後，知家己著an2-choaN2來約束lah。」黃牧師講︰「你若有閒，chek -koan2來chia，大家談論。」祺盛講︰「真多謝真努力﹗」Hit時王文壹koh kap 黃牧師講幾句話，就kap 祺盛倒去。 \n林祺盛 tui3 這pang 受黃牧師 e5 教示了後，大大有醒悟，每禮拜日就來黃牧師hia禮拜。黃牧師看伊漸漸有真正反悔改變 lah，就貼錢hou7伊ti7 神學校讀冊。到這tiap8卻成做救主一位e5 勇將lah。 \n照頂面這層所看，夠額thang知救主有大權能，會改人 e5 舊性，換人 e5品行。 \n俗語講︰「山可移，性不可改。」人t"}
{"text": "i7 這世間攏有伊一項 e5 毛病，一項 e5破格ti7 -teh。濟濟 e5 poah8-kiau2人，bat hou7 官府掠去摃尻川，摃到瀾hap-hap；一擺過一擺伊也be7見笑，be7 改變。做賊--e5也是an2 -ni，hou7 官--人掠去關，一過koh一過，變成慣盜，看監獄若準親像in 兜。食鴉片也是an2 -ni。有時犯罪hong5 掠去關，tui3 an2 -ni就改--起來，若是出來就koh食。猶原一擺過一擺，攏改be7起來。 \n總--是若tui3耶穌聖教設立 e5 醫館，來求改薰e5,就攏改到離離離。Che 是無別物 e5因端，因為受著救主 e5 教示，知che m7好就m7敢koh去犯著。M7但若食鴉片--e5,就是poah8-kiau2、做賊，以及放縱慣勢，貧憚成性，逐號e5 歹人，一下受著道理 e5教示，就會換新來重頭生。莫kioh8 hit個林祈盛，原本是有才調 e5 人，不過放蕩貧憚 e5 習慣，伊也想將來著改變，將來m7 -thang an2-ni。M7-ku2 boe7受聖經 e5 教示，iau2 -ku2是軟chiaN2無力，無決斷 e5 心，所以一下得著道理，就做主大路用 e5 軍官。 \n耶穌bat講︰「我來m7是beh招好人，是beh 招歹人反悔na7 -tiaN7。」真正是有影。 \n(台灣教會報第504~505卷，1927年3~4月)"}
{"text": "Ti7挪威國bat有一個守寡婦仁人佮伊孤單e5後生，號做寬量，toa3 ti7一間細間厝。每年見若春天時有一隻鸛鳥來作siu7 ti7 in厝裡，tiam3 hia生卵孵子。到鳥仔子略仔較大隻，抵好是秋天冷氣e5時陣，in 就chhoa7 去toa3 ti7南爿燒烙e5所在，隔年e5春天才koh轉來，對寬量幼chiN2 e5時攏是an2-ni。年過年伊真歡喜等hit隻鳥轉來e5時，因為逐日愛創食物hou7伊，hit隻鳥仔真乖愛hou7 in 飼，所以伊佮伊e5老母兩人真疼伊。寬量若ka7 伊呼，伊就飛落來食，因為鳥仔佮伊真熟悉。 \n寬量較大漢就去做水手，頭一擺過海e5時，in hit隻船有對A-hui-li7-ka洲上岸，ti7 hia抵著海賊煞hou7 in 掠去賣做奴才。過一、兩年寬量e5老母攏無接著伊e5消息，心teh 絕望，扑算伊e5子敢已經死？其實無死，是teh 受慘，掛鐵鍊，toa3 ti7一個極殘忍e5人e5厝teh ka7 伊做工。伊e5心大大數念祖家佮伊e5老母，teh 想m7 知到甚麼時會thang koh見著？驚了永遠無機會也ku2 kaN2。 \n抵好一日寬量teh 做工e5時，偶然看見一隻鸛鳥ti7伊e5頭殼頂飛來飛去，伊e5心be7 免得倒轉想早日tiam3 in 厝e5情景，就出聲ka7 伊呼。He2! 真奇怪，鳥仔liam5-piN歇落來，伊才認著是伊早時e5朋友，寬量真歡喜到be7顧tit！想出一項e5計智講：「到鸛鳥若beh koh飛去北爿，我就beh 寫一張批，縛ti7伊e5腳，hou7伊帶倒去阮兜，阮老母若看著就會知。」到koh隔冬e5春天hit隻鸛鳥照原去挪威國chhoe7伊e5舊siu7,寬量e5老母看伊koh轉來真歡喜，因為想著伊e5子早當時e5所做心koh較m7 甘，真疼惜。忽然看著一張批縛ti7鳥仔腳，就緊緊ka7 伊thau"}
{"text": "2開，提起來讀，知是伊e5子所寫e5話，in 本庄e5人聽了亦替伊歡喜。有一個牧師ka7 in講：「今咱著盡力來去救伊。」Liam5-piN有人出頭去te5錢，眾逐家照in 所會來贊成。M7若an2-ni，in 有人好膽去稟求皇帝。皇帝聽了be7 免得流目屎，表同情設法度來拯救。Koh過無幾日交就備辦戰船beh 去A-hui-li7-ka來救hit個少年e5奴才。熱天iau2-boe7過e5時，戰船就倒轉來，也chhoa7 寬量到伊所疼e5老母e5身邊，眾人不止歡喜歡迎伊，續做夥去拜堂來感謝上帝e5恩。\n到後來寬量ti7拜堂以及in 厝e5厝頂，有chhai7一隻鸛鳥e5銅像，hou7人thang知上帝救伊e5生命e5法度是用hit隻鳥仔。 \n總是較知影e5人攏出力講，若m7 是hit個囡仔對起頭e5時好款待hit隻鸛鳥，伊敢會去別間厝作siu7,就寬量後來穩當無路thang得著救。 \n(台南教會報第435卷，1921年6月)"}
{"text": "囡仔較常看著蜘蛛就不止驚，koh 厭惡in。因為照in teh想蜘蛛是la5-sam5無路用e5 物；殊不知上帝亦bat用in 做伊e5 器具，來行伊e5聖旨。\n照我所知上帝至少的確有兩擺bat用蜘蛛來幫贊伊e5 百姓。Ti7 蘇格蘭差不多 600 年前有一個真好 e5 王tu2著災難。就是英國 e5 王有chhoa7 軍兵來攻擊較贏伊，續侵佔幾若個城，致到蘇格蘭 e5 百姓真艱苦。軍兵走散，連王本身也著逃走去bih ti7 山nih8,toa3 ti7 一間第一散hiong e5 百姓 e5 厝。\nTi7某早起，王倒ti7 眠床 e5時，心teh 掛慮伊e5 國，就真愛想出看有好 e5 方法 thang救in。忽然間有看見一隻蜘蛛 ti7 厝頂e5 大枝iN5仔teh kiN網。伊代先吊ti7 一條絲尾，hiN3來hiN3去，親像hiN3 韆鞦e5 款；因為愛牽絲到別枝iN5仔thang kiN網。王詳細看，就知頭一擺蜘蛛想beh hiN3到hit爿iN5仔，m7-ku2伊無夠額力thang hiN3 到hia。第2擺伊koh 較出力，總--是猶原是無路用。王就家己teh想講︰「今這隻蜘蛛kiam2 m7是親像我本身。我兩擺有大出力，ai3 beh救我e5 百姓，無扑算逐擺hou7對敵較贏。今我beh koh斟酌ka7伊看，這隻蜘蛛到第3擺若會成功，就我beh掠這個做兆頭，知上帝ai3我koh一擺出力，向望hou7 我e5 國會得自由」。\n今蜘蛛到第3擺果然有hiN3到hit 枝iN5仔，王看了，就壯膽，起來koh 倒去京城；無偌久 e5 中間伊有得著koh較濟兵來toe3伊，後--來in有較贏對敵。Che kiam2 m7是上帝用這隻蜘蛛來只是伊mah？\nKoh 過300年上帝亦有koh一擺bat用蜘蛛來做伊大 e5 路用。Hit時蘇格蘭人真濟因為ai3照家己 e5 良"}
{"text": "心來敬拜上帝，就hou7 殘忍 e5 人困tioh8。In濟濟受人趕出，逃閃去山--nih8 bih。Bat一擺幾若人ti7 山--nih8 hou7 對敵追jip；in到ti7 一個山洞就入去bih。Liam5-piN有這隻蜘蛛來kiN網ti7 洞口。無偌久兵就到，teh chhoe7 chiah e5 人。Teh-beh 入洞e5 時，有看見蜘蛛網，才想的確無人入去bih ti7內面；設使有，就蜘蛛網穩當無an2-ni 好好。\nTeh 保護伊e5 百姓 e5 上帝有An2-ni 設法，hou7 蜘蛛tu2仔hit時來kiN網，亦hou7伊tu2好kiN ti7這個洞口e5 所在，thang 保全疼伊e5 人 e5 性命。\n(台灣教會報第436卷，1921年7月)"}
{"text": "Bat一日有3個囡仔ti7 路nih8做伙 teh chhit -tho5,忽然間聽見in老母e5 聲teh叫in。「鳳--仔、阿金、萬春﹗來lah﹗緊緊來﹗」因為in m7 ai3 khi3,鳳--仔就講︰「阿娘m7知影咱是ti7-chia，m7 免去。KaN2是beh kah咱去買物，抑是抱小弟chhit -tho5。咱ka7 teN3 m7知，就好。」阿金亦講︰「Tu2仔teh做尚好chhit -tho5 e5 時，阿娘不時teh叫咱，m7免去。」\n總--是萬春攏無講半句，起來做伊去。兩個姊妹仔就想講︰「今伊倒去lah，就夠額，咱m7 免。」In就koh chhit-tho5,m7 -ku2 欠萬春thang 做伴是較無hiah -nih8心適，亦in e5 良心敢也略仔teh chhak8 in。所以koh過半點鐘久，in就倒去厝nih8,ai3 beh看in 兄是teh 做啥貨。Chhoe7伊無，就問in老母，萬春去to2位。In老母就講：「伊有去公園chhit -tho5,lin2 阿叔tu2仔來，beh chhoa7 lin2攏去，hou7 lin2 thang坐自轉車，續買物hou7 lin2食。我用大聲叫lin2,總--是kan-ta 萬春來na7-tiaN7。Lin2 阿叔boe7 thang 聽候，所以做in去。」\n姊妹仔就煩惱講：「今 hai7 lah﹗你thai3無ka7阮講是甚mih代誌？阮若知影an2 -ni，的確歡喜來。」老母就講：「M7-ku2 萬春伊亦m7知影，總--是有聽我teh叫，就liam5-piN來。」阿金kap鳳--仔就恬恬，teh相看，無koh 講甚mih話。因為in知影是家己e5 錯誤，後擺就著歡喜趁。\n(台灣教會報第440卷，1921年11月)"}
{"text": "這層事e5 起源不止胡混，be7 thang確實知影。照流傳講，糊紙師父有服事2 仙e5 神明。就是王爺佮長聖仙。 \n服事王爺︰因為 in bat ka7人糊王爺船，hou7人送外方。服事長聖仙︰這個人講是早bat顧紙城佮對敵交戰，後--來有較贏︰所以後身e5 人設靈厝teh獻hou7 祖公續攏用長聖仙做標準。Koh厝內逐項真齊備，在生無人有an2-ni thang享福。親像奴才、查某kan2、粗幼kan2、鍋人、舂臼，買賣應接攏有。Koh逐身e5 魂身也續kah一張厝契ti7 後壁。 \n所寫e5 厝契字親像下底: \n陽，有陽間，陰，有陰府；陰陽二位，物各有主。厝地一盡賣斷，立契字e5人，就是槃古武夷大王。有厝地一所在，就是ti7 土名風度山 e5 山腳。東爿到青龍山，西爿到白虎穴，南爿到朱雀池，北爿到玄府崙，頂面到青天，下面到黃泉，四面e5 界址攏明白。 \n今因為欠錢，拜託中人張堅固，tui3 陽間報恩e5 孝男某某人干涉，出頭承買，3 面議定賣龍銀200 箍，像日收銀清楚。 \n隨時命令師父動工起造大厝 1 座，帶四隨佮門窗扈扇，滴水連牆，家內e5 家私雜物hiah -e5,攏交死人某某位親魂搬入去掌管，永遠做伊e5 基業，別人m7 敢侵佔界限，因為物業攏有明白。若有無明白--e5,賣主著擔當，無死人 e5干係。Ji7-pi2甘願，攏無反悔，驚了嘴講無信憑，今 ai3有信憑，就相佮tui3三寶 e5 面前，領出伊張厝契字，提hou7 死人某某收存去掌管，續交伊做為據。像日同中親身收過契字內所寫e5 龍銀夠額，koh再記明做為據。續批明孝山1 座、金山 1 座、銀山 1 座，交hou7 死人某某去掌管。將 1 張交伊做為據。\n知看見 e5 人，土地公。<BR>替寫字e5 人，李重慶。<BR>做中人--e5,張堅固。<BR>太歲某年，某月，某日，立一盡賣斷根厝地契字 e5人，"}
{"text": "槃古武夷大王。 \n照這幾項，請大家斟酌ka7伊研究是實抑是虛。 \n(台灣教會報第439卷，1921年9月)"}
{"text": "有聽見一個故事teh講幾若10年前英國e5女王有去探蘇格蘭e5京城，離hit個城無偌遠，有小所在近ti7海墘，人ti7 hia較濟是討海e5,真無閒，真mi5-noa7趁錢。忽然一日聽見女王明仔再beh去in hia看看。 \nO--ah！逐家聽著，一面大歡喜，一面teh chhoah ，因為想in be7 堪得女王到in hia，in 是散hiong e5粗工人，所在也m7 成物。M7-ku2聽了逐家緊緊備辦，街路掃清氣，插英旗，創chheng5-siaN5，清潔內外，逐個攏停睏，連討魚船仔也洗清氣，網也收起來，四界創到真伶俐。 \n隔早起逐個早早起來食飯，攏穿sui2 衫，囡仔e5頭毛也梳到金金，腳也穿鞋，逐個真乖。今m7 知頂晡抑是下晡女王beh 到，kan-ta便便聽候beh 迎接伊。頂晡等歸晡攏無來，到晝就食飯，食飯e5時逐個teh講，今下晡的確會來啦！Hit下晡猶原便便teh接接in e5女王，囡仔也那歡喜beh 看。已經到4、5點iau2未來，逐個teh 想m7 知 an2-chaiN2-iuN7；今已經6點beh 暗，差不多絕望，囡仔攏sian7-sian7,逐個也就枵，就食下昏頓，逐家也煩惱女王無來，因為已經聽beh 來，就大欣慕。到7點知無向望，逐個褪sui2 衫，大人teh想伊敢是抵著甚物阻擋，囡仔略仔受氣講，女王 teh騙in。\n明仔再逐口灶猶原做工，查甫人去海裡討魚，查某人ha5 粗粗e5圍身裙teh thai5 魚，囡仔穿破衫，ti7街仔路 teh thit-tho5 ，面佮手驚人，頭也無妝sui2。忽然有馬車e5聲khih8-khiauh8 哮ti7路nih8,逐人舉頭beh 看甚物人來，囡仔看sui2-sui2 e5馬車來，就大聲叫，是女王啦！是女王啦！ \n今害啦！女王看著咱穿破衫，ha5 歹圍身裙，頭毛lang3-lang3 ，手bak著臭臊，"}
{"text": "真見笑，真無禮無數，害啦！害啦！ \nM7-ku2女王停車落來beh ka7 伊e5百姓請安，beh 看in e5工，就四界行佮hit所在e5人交陪。也有hoaN7囡仔e5頭殼，也有o-lo2老母所抱e5嬰仔sui2 。查甫人對海墘緊緊轉來，女王也問有討偌濟魚，也beh 賣偌濟錢，真好意，真親切；看看了，後來就koh坐馬車倒轉去。 \n今伊刁故意無昨昏去，伊e5意思就是beh ti7平常時去探伊e5百姓，愛看in e5工，愛會曉體貼in e5 散hiong，抑是in 做工e5艱苦，愛佮伊所疼e5百姓熟悉，愛伊e5百姓款待伊親像朋友，無親像人客。 \n我想上帝就是咱e5王，伊亦beh an2-ni。伊m7-na7 ai3咱佮伊交陪ti7禮拜堂，抑是ti7厝裡禮拜，伊koh較愛，就是ti7平常日咱teh 做工e5時陣愛chhoe7咱，愛佮咱交陪，愛體貼咱做工e5艱苦，愛看咱e5粗衫，愛佮所疼e5百姓熟悉，愛ti7無派批e5時陣來chhoe7咱，愛咱著款待伊無親像人客，愛咱款待伊親像朋友。「我已經叫lin2做朋友。」\n(台南教會報第439卷，1921年10月)"}
{"text": "Ti7 亞非利加州近ti7某海邊e5 所在有一個頭毛嘴鬚白 e5老作穡人久久企家ti7 hia。伊若無所事事就常常出去企ti7 海墘 teh看外海所teh 經過 e5 船隻。\n有1日這個老伯ah，tiam3 ti7厝內 e5 時，忽然間起大風颱。Koh tiap仔久就有1 個少年人青雄走來報講，這tiap8有一隻船患風，扑到碎糊糊。伊即時騎一隻所愛惜 e5 馬去到海墘。風湧雖然真大，iau2-ku2 hiah e5 水手叫救人極悲傷 e5聲聽現現。伊想ai3 beh 去救in，m7-ku2 ti7 身邊無半隻船。想了無變步，姑不chiong 跑hit隻馬泅落水去救hiah e5 受慘 e5 水手。\nTi7 岸頂有真濟人看伊teh去，大家驚到beh 破膽，總--是這個老作穡伯ah，攏無小可tah-hiahN，好膽直直kap馬泅到船kong3破e5 所在。停無chiah8一poah分久，伊kap馬攏koh泅倒轉，ti7 馬頂nih8有載 2 名水手，眾人看了，be7禁tit 開聲扑手歡喜o-lo2伊e5 勇敢到an2-ni。伊攏無停睏，liam5-piN koh起身去救2 人，親像an2-ni 計共有7 擺。第一路尾擺koh去，ti7 馬頂猶原hou7 2 人坐，泅倒轉來到半站，伊e5身軀軟kauh8 -kauh8，續hou7大湧kham3-bat8，不知去向。伊本身喪失性命，總--是hit隻馬kap 14名e5 水手攏安然得著救。\nHe2﹗這14 名 e5 水手m7知beh 流偌濟 e5 目屎來感謝這個老恩人﹗今咱e5 救主耶穌m7若為著14人na7-tiaN7，伊有甘願放sak 性命來拯救全世界 e5 人類。所以咱應該加倍稱讚救主無量無數 e5 疼痛。「人為著朋友獻性命，疼無有比這個較大--e5。」「咱iau2-ku2做罪人e5 時，基督替咱死。」\n(台灣教會報第438卷，"}
{"text": "我是toa3 ti7 斗換棚，磁窯棚，做豆腐14 年。逐早起著 1點鐘起來做，著擔去四界賣。早起頓若赴boe7著，過晝就臭酸。原本逐項koe2神我真信。\n3年前我e5 大查某子著病，去問媽祖，跋杯求仙丹講，著連連食，m7 thang 見著生分人，食e5 中間 kiam2-chhai2 會發，亦你m7 thang 驚。6 日過，問boe7應，才緊叫公醫來，ti7 路中就死去；若iau2 ti7-teh 今年 9 歲。\n今年 6 月一個查甫子 2 歲koh tu2著破病，我就想著細膩照顧，m7 -ku2 厝邊苦勸父母某講，成鋪路遠有三王爺真聖，就去跋杯，講著出車去醫。就來我e5 厝，緊緊出手扑內頭符，緊緊四界貼一睏貼30 外張符，3 日久無較好，連連koh問 5 位e5神明。10 外日後又koh 叫公醫來看，講過症傷慢，食一日 e5 藥就死去。\n到今年7 月28暗，有莊傳道kap 金察君，講道理ti7 我e5 厝，我就知鬼是惡，我心有真e5 光，伊就boe7惡。tu2著父母兄弟 e5 趕著，雖然無thang 安心，iau2 -ku2 我e5 心有大福氣。向望我e5 父母兄弟也會得著拯救。\n(台灣教會報第439卷，1921年9月)"}
{"text": "古早 e5 時陣有一個外國王，伊e5 王宮行伍到極。又koh 近ti7 較鬧熱 e5 所在有一區花園，因為hit所在是真寒，所以有將玻璃起厝來顧hit區花木，驚了hou7霜雪凍死，有用真大 e5 心神teh栽顧，整頓到不止齊chaN2 好看；亦有栽種濟濟稀罕 e5 花，以及上等e5 果子，攏是伊調撰意愛--e5。 \n雖然開費濟濟伊亦甘願出；無嫌園費重，因為teh向望所beh結e5果子kap所會開e5 花，不管時thang去hia gu7賞，hou7心靜歡喜。 \nTu2遇一擺是冬天e5 時，所以無開花，kan-ta有一欉葡萄，生一穗盡大pha盡sui2 e5,看見 e5 人無m7欣羨。Ti7 hit 玻璃厝，連過路e5 人亦看現現。 \n某日有一個song3-hiong e5 婦人人tui3 hia 經過，伊亦停腳金金teh相hit pha 葡萄，心內想講︰「若是我會tit買che葡萄上有福氣。」 伊欣慕che 果子，卻m7是家己愛食，其實是it著beh hou7伊所疼 e5 查某子食，因為hit 時查某子 有犯著重病，母疼子 e5情深；tui3 an2-ni 就想法度，暝日紡織做工趁錢。Tu2仔得著一箍銀e5 時，就緊去beh買hit pha葡萄，去到地tui3 顧園e5 人講起。 \nHit個人無beh應伊，反轉恥笑伊，門sak倚做伊去。 \n婦人人心內鬱卒teh想kaN2是伊e5 錢無夠額，所以hit個園丁m7 肯將果子賣伊。 \n伊倒去厝nih8就詳細想看有甚mih8步數thang koh加得著錢，想來想去攏無步，因為伊家窮落薄，攏無啥值錢e5 物thang變；只有眠床nih8一領毯仔是伊平時teh用--e5。伊就將hit領毯仔hiahN去當，當一箍銀。 \nTaN chham頂日 e5 錢攏共是2箍，趕緊koh去問hit個園丁看有甘願賣伊抑無？到位e5 時見一面，園丁發大受氣"}
{"text": "，歹聲嗽him2喝直直趕伊出。 \nTu2好hit時王e5 查某子ti7 御園內遊賞，忽然聽見吵嚷e5 聲，就問是甚mih8代誌。 \n園丁就liam5-piN將婦人人 e5所愛ka7 公主講明。聽了liam5-piN 差宮娥去jiok婦人人倒轉來。婦人人到公主e5 面前，驚惶ngiauh8-ngiauh8 chhoah 到be7顧tit。 \n看見公主無責罪，反轉施恩用好話安慰，婦人人就好膽將實情講hou7伊聽。 \n王 e5 查某子溫柔 e5 款式，只有當面念一句，講︰「你這個人較有錯誤，扑算阮老父是生理人，攏m7知影，伊其實是王，kiam2 m7甘放伊e5 皇恩，白白賞賜伊e5 百姓。」講了即時摘hit pha葡萄hou7 婦人人提倒去hou7伊e5查某子食。 \n今這個婦人人所歷過e5事，tu2-tu2 thang借來譬喻咱人有大欠缺，上帝歡喜施恩，hou7伊揀選e5 百姓。 \n罪人得救m7是為著家己 e5好所行，也m7是tui3 gau5祈禱，抑是te5錢準做功勞來得著永遠活e5 福氣。千萬m7-thang自誤。其實是上帝白白e5 恩惠。因為聖冊明明有講︰「攏無有好人。因為眾人已經犯罪。」 \n這世間 e5 皇帝尚且有恩典伊e5 百姓到an2 -ni，何況天頂 e5上帝萬有e5 主kiam2無欲將伊e5 大恩白白賞賜伊所創造 e5 人。 \n照聖經記載︰「耶和華講，嘴礁e5 人著到水邊，無錢e5 人著來chia，買水買奶，買食 e5 物，m7 免錢。」 \n(台灣教會報第378卷，1916年9月)"}
{"text": "十碎翁年歲老啦！頭毛白親像銀絲，四肢無肉，青筋浮起，宛然蜘蛛網，嘴phoe2 骨thong2出親像一對e5山尖，總是目珠iau2利，看冊罕得用目鏡。看伊e5面貌thang見出有經過世間大憂鬱e5土窟。\n有一日來了一張批，拆開一下看，面現躊躇連續吐氣，批內所記是人teh  ka7 伊報一個新婦，這層是喜事，翁thai2-tho2 吐氣？因為最親愛e5同伴7年前佮伊做永遠離別，今仔日beh 有新婦啦，總是看be7 著，koh ti7這層也無thang佮伊參詳。Haih！翁e5吐氣thai3 會無因端leh?  \n 總是翁ti7 晚景e5 吐氣有比che較悲哀--e5,我e5手那chhoah ，這枝筆若準無力thang koh舉，m7-ku2若m7 寫出，甚物人會知翁e5悲慘？甚物人會bat 序大人e5恩？所以勉強寫出來hou7見若看見e5人天良振動。\n十碎翁有幾若個查某子，總是攏出嫁。照in e5運命有 e5嶄然快活，上bai2 iau2免欠缺3頓。當hit時親愛e5某又過身，後生又出外讀冊；所以辭頭路，做單身e5老人。 \nHai7!翁年歲hiah 濟，身軀自然衰弱，koh帶大氣，常常ai3嗽；若大起e5時，歸暝無睏。當寒天e5時，伊e5嗽koh較厲害，凊汗tap8-tap8 津。嗽了連續喘，hit個喘若準beh 絕氣。Ai-ah！翁e5身命chiah lam2 ，甚物人有想著可憐leh！總是家己吞聲勉強起來koaN7冊出門做四方e5行商，抵著好機會連喘帶嗽做福音e5播揚，將賣冊e5錢度活，也beh 牽成伊e5子到成人。看伊枵饑失頓，腳步無力，著托拐幫贊，ti7這時e5慘境，甚物人beh ka7 伊照顧？所受著e5勞苦beh ka7 甚物人講？因為親愛e5同伴過身啦！世間iau2有甚物人是知音 leh?無二過kan-ta teh hou7翁加添吐氣na7-tiaN7。\n有人看伊"}
{"text": "an2-ni有可憐伊bat留伊過暝，好款待伊。總是翁e5做人平生細膩，m7敢hou7人傷著磨，就liam5-piN起身koh去別位。\nTi7 hit時翁e5悲慘，pong5-piau e5人都會曉可憐，an2-choaN2伊 e5序細iau2恬恬？有啦，消息到位，有一個子婿看了不忍，就迎接翁去toa3 伊hia，也甘願服侍。今翁m7 免koh勞苦出門啦！總是伊e5吐氣猶原無較少，就伊身體e5軟弱，也無加較勇。\n翁e5做人平生m7-bat對人講伊e5艱苦，不過ti7伊睏去e5時，聽伊teh 呻，才知伊e5厭倦艱苦實在真深。 \n翁對入子婿e5門m7 願白白hou7人服侍，親像逐日教孫bat 字，致到無偌久攏會讀聖冊。有時身軀較快活就出去店仔坐，有時佈道，有時讀新聞hou7人聽。下昏早起chhoa7 子婿一家禮拜。照伊teh 講，伊tui3 得著道理，一世人罕得lang3 。Thang知伊有一心歸主，有用清氣e5信佮堅固e5靠，雖是身軀若準beh hoa e5火，m7-ku2靈魂實在勇健。\nTui3 hit日翁接著批e5了後，既然吐氣無老同伴通商量，就寫批佮幾若個序細參詳；哪會知in全然無念序大人年老e5悲境？有e5講較慢 teh，有e5講m7 好。翁看破暗chiN7家己想：我chiah老啦，親像beh hoa e5火，三延四延驚了無thang受新婦e5服侍；所以家己解決，回復唱禮拜。\n當翁晚年略仔beh減少伊吐氣e5時，忽然染著破病，病勢那重，食藥無較好，就決意愛beh 去看子佮未過門e5新婦，就起身果然照伊所愛。無扑算上主無beh 趁人e5意思，竟然奪伊e5歲壽，翁beh 斷氣e5時面顯笑容，敢m7 是歡喜beh 去chhoe7伊久久離別e5同伴？M7-ku2 iau2有聽著伊真細聲e5吐氣，通知伊e5吐氣iau2留ti7世間。\n願天下做人e5子e5著gau5有孝序大人，若到"}
{"text": "序大人過身，beh 有孝就遲了。著敬lin2 e5父母，才thang ti7耶和華lin2上帝所賞賜e5土地，食長歲壽。"}
{"text": "加拿大是寒e5所在，所以作穡人較濟攏是種麥。Ti7早年不止濟人tui3英國搬過去hia企起，其中有一個名叫阿婆尼，伊也去ti7 hia開墾，因為不止有偆錢，伊真大經營，伊e5地有百外甲．有一年真寒落霜，作穡人真艱苦，in e5麥攏hou7霜凍死，無thang收成，只有阿婆尼有囤3000斗，前年e5麥ti7粟倉nih8。有一日伊家己想講：今別人攏無麥thang做種，in著tui3 我買才會用得，價錢也著出在我算，這pang 我的確好額。抵當hit日一個oe麵粉e5來chhoe7伊講，你有偌濟麥通糶？應講，我有3000斗。Oe麵粉e5隨時講，M7通糶別人，我攏beh ka7 你糴，價錢我出重倍。阿婆尼聽了真奇怪，就問講，啥事加出hiah 濟錢？伊應講，我beh koh糶人去做種，這pang beh 饑荒，別人攏無麥通掖。阿婆尼聽了流凊汗，伊心肝 teh想，若是伊將所有e5麥糶oe麵粉e5,也伊koh再糶懸價，眾人的確真悽慘！Hit款e5錢伊無愛趁。阿婆尼隨時講，無beh 糶人。\n隔日是禮拜日，koh因為伊是當長老e5職，所以伊量早去到拜堂。伊企ti7門口，等到會友入來，就細聲ka7逐個講，你若無麥thang做種來我hia put，免錢，別日你若收成才還我。一斗還一斗就好。逐個長老會e5會友攏得著這款e5好消息，禮拜煞伊koh想講：早起我所做是利益長老會na7-tiaN7，m7-ku2 ti7這所在iau2有別人親像美以美教、聖公會、組合教、天主教，in chiah-e5人我也著利益in 才著。過禮拜伊命令伊e5子，著騎馬去到逐間e5拜堂，無論to2一教伊e5子就去，ka7 逐個信者講，你若無麥thang做種來goan2厝put，免錢。別日你若收成才還阮，一斗還一斗就好。拜一早起四方e5百姓，挨挨陣陣就去阿婆尼e5厝put麥，有e5一斗，有e5 2斗，有e5較加。阿婆尼put h"}
{"text": "ou7 in 講，著記得，一斗還一斗。\n拜一、拜2、拜3這3日，男婦老幼攏到位來put，逐家攏有麥種，逐人攏歡喜。阿婆尼實在有獻出伊仁愛e5心，到ti7今仔日hiah-e5人佮in e5子孫iau2 teh 數念伊。\n幾若年前有一個醫生，就是阿婆尼e5孫出外ti7 Su7-lam5 e5所在。Ti7車頭nih8抵著一個矮矮e5老人，癮痀癮痀。老人金金相伊。醫生就問伊看是啥tai7，伊搖頭講，阿婆尼已經死了，若無，我敢講你是伊。少年人應講，阿婆尼就是阮公，人講我e5面形佮伊e5相親像，你敢iau2會記得伊？會a2 be7 記得！Lin2公救偌濟性命，koh我也會未記得。若無lin2公，hit時饑荒阮peng3 死了。少年人叫伊講較詳細，老人就tui3頭講到尾，講hit時饑荒伊iau2是囡仔，伊e5老父去阿婆尼hia糴麥種，beh倒去e5時阿婆尼送伊一袋麵粉，講beh hou7囡仔thang食，另外koh送牛奶佮糖。\n講到hia，老人吐大氣講，會ia7 boe7記得！阮e5性命是阿婆尼救。後來koh講，過日神父來阮兜，阮老母將麵粉做麵包請伊。神父一下看講，Thai2有這號物？老母ka7 伊講是阿婆尼送e5。神父手舉懸講，上帝賞賜福氣hou7這個poe7教e5醫生。聽了就問講，an2-ni你就是天主教。應講，是啦！醫生koh講，m7-ku2阿婆尼m7 是天主教，伊是屬長老教。老人頭殼舉懸應講，禮拜日伊是屬長老教，總是六日e5中間伊是阮e5厝邊。"}
{"text": "街路恬靜，kan-ta店前e5 chheng5-oe 佮國旗e5 妝thaN7。忽然有phih-phiak8 e5聲四面teh應，宛然親像戰陣e5機關銃。啊！這是甚物時陣leh?就是新年e5初一早。 \nKoh一tiap8 仔久日tui3東出，日光照著樹葉，koh有淡薄風，就那顯出伊e5美麗。過年e5景緻有an2-ni，莫怪叫做恭喜。 \n當ti7這個時街角有一塊草厝，壁塗攏落了，壁pin2一枝一枝thang算，厝頂也害，tui3內面thang分別天色。忽然有聲tui3房內出，聲細koh破chhe3,teh叫講，喜仔，我真枵，通pu5淡薄am2 糜hou7我。囡仔應講，阿爸，我pu5好啦；就te2 ti7碗nih8捧到眠床前。Ti7眠床倒一個病人，頭毛lang3-lang3,面黃、目塌，宛然親像im3-sin e5人脯，伸出枯ta5 e5手來接碗，小可將身軀pheng7 ti7遮風，就直直lim hit碗糜，將目珠看伊e5子講，phih-phiak8 e5聲，he是啥貨？應講是 teh放炮，因為早起是過年。病人吐氣講，我連累子真濟啦，tui3你e5老母死了，生理失敗，koh身軀也hou7病攻擊，致到跋落ti7 貧窮窟，已經m7 知有過年e5事誌，想往過開店e5時假若眠夢；本然是家己自立，今仔日著倚靠別人。\n今ti7這艱難e5日子甚物人teh助贊？應講，是咱隔壁e5媛姆，有時將米，也bat用錢hou7咱，除去伊一個，iau2-boe7有第2個ka7 我iat8 手。病人講，真正好心，咱父子e5命實在是伊teh 保護，當一時米糧chiah 貴，好額人一味愛較好額，甚物人e5心有囥艱苦人e5面影？所有囥e5 To5-chiu，I2-tun3 na7-tiaN7，ku3 你艱苦人 an2-choaN2，有耳tiN3 無聽、目珠假無看，宣言講佮伊無干涉lah！想hiah e5富人敢be7"}
{"text": "hou7媛姆恥笑mah?\n病人姓蕭名正，伊e5子就是喜，12歲，雖然歲少，iau2 gau5 服侍父，thang講是有孝。 \n隔幾若日有一個生分人衣冠齊整，目珠注神看草厝，家己講，這間敢m7 是阮兄teh toa3 ？就大聲叫，俺兄，lin2小弟義仔轉來lah！入門聽著聲細細 teh應，你e5薄情兄ti7 chia。入門兄弟見面只有聽著啼哭e5聲，煞無話thang講離別e5消息。一tiap8 仔久聲恬，義仔就講伊離別兄過去中國做生理，佳哉有趁錢，今順過年e5機會轉來，無扑算阿兄你抵著chiah 悲慘，這攏是我辜負你，向望阿兄赦宥 。 \n講煞liam5-piN請醫生來看，也食藥。阿正e5病欠調養koh厚鬱卒，所以才hiah 消瘦。今兄弟相會，伊e5歡喜夠額通醫病，幾日久就好好。義仔liam5-piN倩人重起將舊換新，黃金e5氣力實在thang驚，無偌久起好，就搬過去toa3 。落成hit日人客滿堂，阿正起來捧杯請逐家lim ，出聲講前日e5過年m7是我e5,今仔日正是我真正e5過年。聖經講，Lin2所抵著e5試無m7 是人e5常事；上帝是信息，無beh hou7 lin2抵著試過頭ti7 lin2所會當；就是ti7受氣e5時beh 續開脫出e5路，hou7 lin2當會起。（哥林多前書10：13）"}
{"text": "早前鳥隻攏無翅。設使有貓、ba5、lai7-hioh8 beh 咬in，就無翅 thang 飛去，kan-ta有腳thang走，常常走be7離就hou7 in 咬去食。大家真慘，也常常真驚惶。有一日粟鳥仔、白頭khek、花眉、望冬仔、半天仔、斑甲kap 粉鳥攏聚集來參詳看著an2-chaiN2樣設法持防，免得hou7 in e5 對敵害到an2-ni。In大家同心一意議定求上帝出頭剿滅hiah e5 貓、ba5 kap lai7 -hioh8。上帝應講伊beh 看顧。總--是hiah e5 歹鳥kap 惡獸猶原來掠鳥仔大細咬去食。In照舊真慘。 \n某早起hiah e5 受悽慘 e5鳥來到某所在teh討食。In大家大煩惱。一隻斑甲teh流目屎講，昨e7晡伊kap伊e5 婦人人tu2仔食飽，做伙teh坐，忽然間一隻歹e5 lai7 -hioh8來掠伊e5 婦人人ka7伊食去伊本身險險走be7離。Tu2-tu2 teh講 e5 時有細隻望冬仔講，昨暝伊kap幾若個朋友歇ti7 活活teh發e5 籬笆內，有一隻惡毒e5貓來咬死伊e5 老父。攏teh啼哭，哀哀慘慘，因為上帝無設法滅無對敵。 \n心teh 憂鬱hit時ti7 土面in看濟濟件物，攏有毛較長in身軀所發e5 毛，色緻kap in sui5隻鳥e5 毛差不多相同，有e5 較長，有e5較短，也攏有兩件相連做一對，一對。Hiah e5 鳥看了m7知是甚mih8物，也m7知beh做甚mih8路用。 \n有一隻老老e5 粉鳥，較有智識講，Hiah e5 奇怪 e5物叫做翅股，是上帝聽咱e5 祈禱，續設法beh救咱，免得hou7 咱tu2著剿滅；每隻鳥in著掛一對翅股tu2-tu2合in e5 身軀，到歹貓、ba5、lai7 -hioh8 若來beh 咬hit時in 會飛，就較快走離免tit死。大家聽了不止心適，粉鳥續教in著an2-c"}
{"text": "haiN2樣掛hiah e5 翅。 \n有好膽e5 粟鳥講伊決斷m7 掛hit號e5 物件，伊講咱若空手尚且oh tit 抵擋對敵，koh何況若掛hiah e5 重重歹看 e5 物就較纏絆，穩當beh hou7 in咬死，an2-ni 掛hiah e5 費氣e5翅是顛倒討死na7-tiaN7。 \n粉鳥koh勉勵，伊m7 聽。花眉知粉鳥 e5 意思，看hiah e5 翅就發受氣講，上帝若beh救咱，啥事無剿滅hit號無路用 e5 ba5 kap貓？伊續講上帝若命令著掛hit號重e5 翅，che是若準大藐視in。總--是斑甲kap 白頭khek講，上帝比咱較知影。伊有大智識；伊若吩咐啥貨，應該順趁就較著，kaN2著掛看mai7。 \nAn2 -ni 粉鳥、斑甲kap白頭khek 攏掛翅試看mai7,其餘e5 鳥攏掛慮講，若掛重重e5 翅驚了koh 較陷害。Tu2-tu2 hit tiap8 忽然間一隻ba5 跳入in 中間beh 咬in。掛翅股e5 鳥快快飛懸懸攏無受害；總--是m7掛翅股--e5 猶原tu2著對敵 e5害死。Tui3 an2-ni in知雖然掛重e5 翅，iau2-ku2 che有加添in e5 力thang脫離對敵e5 手頭。 \n列位會友ah﹗咱大家有時是親像無掛翅 e5 鳥，hou7魔鬼大害。上帝所用 e5方法來救咱，m7是滅無歹鬼e5 對敵，有時是親像用較重e5 擔hou7 咱擔。有時hou7咱tu2著病疼、生理失敗、五穀hou7 風颱扑歹、子兒死失hit 號。咱tu2著，心肝m7甘，m7降服，teh想擔當hiah -e5是那悽慘。總--是咱若甘願趁上帝 e5好意思，就hiah e5 重重e5 試煉beh變做親像翅股hou7 咱會tit脫離對敵，續會tit 飛到較近倚疼咱e5 天父。 \n(台灣教會報第410卷，1919年5月)"}
{"text": "世智講，我扑算是an2-ni：無才情e5人親像你憨想傷深e5事情，心肝常常茹亂；hit個憨想m7-na7 hou7伊發狂tia7-tiaN7，亦hou7伊去san3-ian2，問伊愛beh得著甚物物，伊家己反轉m7知；我看你是親像an2-ni。 \n基督徒講，我知家己所beh得著e5就是beh得著放這個重擔，thang hou7心肝平安。 \n世智講，這個路ku2濟濟危險，你ai3得著平安，啥事tui3這條路？若beh聽我e5話，我會教示你，an2怎樣thang成你所ai3，亦會免得這條路e5危險；koh得著hit個救e5方法ti7 chia無遠。你若趁我e5話，m7-na7會免得攏總e5危險tiaN7-tiaN7，亦會得著安穩，日日kap 好人企起，逐項e5代誌足意。 \n基督徒講，尊駕--ah，你會e5好步，請你開解我聽。 \n世智講，Ti7這個前面e5鄉庄[chng]，名叫修行，有1人名Si7法；不止有智識e5人，koh有好名聲，gau5幫贊人放這號e5擔，che是我所深知；koh人kiam2-chhai2因為hou7重擔teh，心肝卻發狂，伊亦會醫好hit號病；你去見--伊，liam5-piN就幫贊你，伊e5厝離chia但 有3里路tia7-tiaN7。Hit個人若無ti7-teh，伊有1個子，面貌好看，名叫習禮 ；伊亦會幫贊你親像in老父一般樣；你到hit所在，就得thang放這個擔，得著平安。你kiam2-chhai2無心想beh倒去本舊e5城，我亦無勸你著an2-ni，就thang搬請你e5某子來；這tiap8鄉庄--nih8有幾若間空厝，稅錢無貴，物--nih8好，價錢--nih8便宜；koh有好e5厝邊，相信相敬，所以你企起ti7 hia，益發加添平安。 \nHit時基督徒聽見chiah-e5話，躊躇未決意，就家己扑算這人e5話若是真，m7 tah8著趁--伊。才k"}
{"text": "oh問伊講，尊駕--ah，hit個gau5人e5厝，tui3 tah落1條路去？ \n今hia有1個山，名西乃山，世智講，Hit個懸山你看見抑無？ 應講，看見真明。 \n世智講，Tui3 hit個山去，頭到hit間，是伊e5厝。 \n基督徒an2-ni放sak原路，beh去求hit 個Si7法幫贊伊。行近hit個山，看見山勢不止懸，koh倒kham3落來，就不止驚惶，m7敢koh進前，驚了對伊e5頭殼頂kham3落來，所以企teh，m7知beh怎樣；家己亦扑算所背e5擔，比行原路是koh較重；山koh有火焰sih出，基督徒驚了hou7伊燒去，所以ngiau7-ngiau7-chhoah，到boe7顧tit，身軀流凊汗。正親像詩講： \n耶穌學生趁世智， <BR>離開正路，別位去； <BR>憨想卸擔，得平安，<BR>反轉tu2著較艱難。 \nHit時基督徒teh憂悶鬱卒趁世智e5話，看見傳道來，就不止見笑。傳道那行那近--伊，面不止有威嚴thang驚，問--伊講，基督徒，你啥事來chia？ 基督徒一下聽見，無話thang應，就靜靜，若柴企--teh。傳道koh講，將亡城外，我tu2著1人teh啼哭大聲叫，kiam2 m7是你mah？ 應講，是。 \n傳道koh問，去hit個隘門路，我kiam2無ka7你講？ 應講，有。 \n傳道講，若是an2-ni，hit個路你啥事到chiah緊放sak，來行這個叉路？ \n基督徒應講，我行過憂鬱e5塗窟，tu2仔遇著1人ka7我講，ti7這個前面e5鄉庄，有人會放我e5擔。 \n傳道問，你所tu2著--e5是甚物人？ \n基督徒應講，Tui3我看--伊，是聞理e5人；伊用濟濟話勸我，到路尾我信，才來chia。因為看見山勢懸，koh倒kham3落--來，我就企--teh，m7 敢進前，驚了山崩--落-來。 \n傳道講，Hit個人ka7你講甚物？ \n基督徒應講，伊問"}
{"text": "我beh toh8去，我用誠實ka7伊講。 \n傳道講，伊就講怎樣？ \n基督徒應，伊問我有家眷抑無，我照實ka7伊講，有。我亦ka7伊講因為這個擔重重teh我，我雖有某子，boe7會照舊kap in歡喜。 \n傳道講，伊就koh講怎樣？ \n基督徒應，伊吩咐我緊緊放這個擔；我ka7伊講，放這個重擔，才得著平安，tu2仔是我e5所求。今beh去hit個隘門，向望到hia的確有人教示我tui3 tah落得著救。Hit個人就講，有1條路比先生你所指點e5，koh較好，路無遠，koh boe7危險，tui3 hit個路去，就tu2著1人gau5放這號e5擔。我就信，才放sak原路，來chia，向望kiam2-chhai2早早放這個擔；tu2仔到chia，看見情形是an2-ni，就驚惶停--teh，今煞m7 知著怎樣。\nHit時傳道講，你且teh企，我用上帝e5話hou7你聽。 \n基督徒企--teh ngiau7-ngiau7-chhoah。傳道就引聖冊講，「著細膩，莫得拒絕tui3你講--e5。Hit個ti7地--nih8傳命令，若拒絕--伊，久boe7會免得刑罰，何況tui3天--nih8講--e5，咱若反背--伊，hit個刑罰beh怎樣會閃tit。」Koh講，有義e5人tui3信得著活；若是反背道理，我m7歡喜--伊。 傳道koh講，入che苦痛e5中間，就是你，你今拒絕至懸e5 e5命令，放sak平安e5路，到tit-beh沈淪。 \n基督徒一下聽見這個話，驚到摔倒ti7伊e5面前，親像beh死，大聲叫講，慘--ah，我煞--lah！ \n傳道看見伊an2-ni-siN，就牽伊e5手，引聖冊講，見若罪惡、誹謗、褻瀆，hit個人thang得著赦免。Koh講，「應該信莫得疑ngai2」。\n基督徒an2-ni略仔回魂，起來，猶原企ti7傳道e5面前，驚到ngiau7-ngiau7-chhoa"}
{"text": "h。 \n傳道koh講，我beh用道理教示你，應該專心，m7-thang boe7記得。今我beh hou7你知，迷惑你--e5是是誰，你beh去見--e5；亦是是誰。迷惑你--e5，伊e5名是世智，伊e5名合伊e5款，因為所愛就是世間e5道理，m7是上帝e5道理。伊去禮拜，就是修行e5鄉庄，m7是福音e5鄉庄；伊愛這世間e5道理，是因為beh免得hou7人逼逐，伊e5心肝親像an2-ni，所以愛亂亂解主正經e5道理。今這個人勸你--e5，中間有3項e5事情，你著tiaN7-tiaN7 怨恨：第1項，是hou7你放sak正直e5路；第2項，是hou7你厭賤正經道理e5艱苦；第3項，是chhoa7你無行活路，去行死e5方向。伊迷惑你放sak正直e5路，你亦聽伊e5話，就願拒絕上帝e5命令，反轉對重世智e5話，這個事你應該深深怨恨。主有講，「應該盡力入隘門，因為chhoa7到活e5，hit個門是隘，hit個路是細，得著e5人是少」，che就是我教你去e5門。今這個歹人有迷惑你反轉離開隘門，放sak正直e5路，到tit-beh沈淪e5地步，所以你應該怨恨伊e5迷惑你；koh因為你聽伊e5話，你應該家己怨恨。Koh伊迷惑你厭賤正經道理e5艱苦，你著怨恨，因為che道理e5艱苦，比世間e5財寶，你著算做是較寶貝，koh榮光e5主已經ka7你講，「惜性命e5人，反轉失落。」「人就近我，若無疼我較疼父母、某子、兄弟、姊妹，kap 家己e5性命，boe7得thang做我e5學生。」An2-ni-siN我是引上帝e5話來講--e5，koh講清清這個路是永遠活e5路。人若an2-ni講，行這條路是死，就這個所講你著深深怨恨。Koh伊chhoa7你去死e5方向，這個代誌著怨恨--伊。若ai3知著怨恨伊e5緣故，thang想你所beh去見，是甚物號人，亦著想伊會放你e5擔抑boe7？Hit人名Si7"}
{"text": "法，是kan2生--e5，m7是娘生--e5；hit個kan2 kap 伊e5子攏是做奴才，koh企起ti7西乃e5境界，出世就是做奴才；本身已經做奴才，beh-thai3會放咱，hou7咱做自主？所以Si7法攏boe7會放你e5擔。趁Si7法，來放這號e5擔，tui3古早到今，iau2-ku2 未有an2-ni，koh到路尾亦無，因為聖冊講，「倚靠律法，an2-ni行，無人會得著稱做義」;已經boe7得thang稱是義，beh-thai3會放che有罪e5擔？所以世智是世俗e5百姓，m7是天國e5百姓。Si7法亦是騙--人e5人，koh伊e5子習禮，面雖罔sui2，亦是假好，boe7會幫贊你。你著信我，hit號烏暗人e5濟話，ai3你放sak我所指點e5路，不過是計謀騙你，hou7你boe7得著救。 \n傳道講了，就koh大聲叫天干證伊所講e5話，liam5-piN西乃山有聲kap 火出。 \n基督徒驚到毛管chhi企，hit個聲講，「清清倚靠律法受咒詛；聖冊講，無常常趁律法所記載an2-ni去行，受咒咀。」\nHit時基督徒已經m7敢向望活，不止啼哭，家己講，Beh衰--lah！Tu2著hit個世智；家己憨憨，聽伊e5話。 Koh基督徒因為hou7世智私慾e5話迷惑伊，到放sak正直e5路，伊就不止見笑，後來向傳道講，尊駕--ah，你扑算我ian2-ku2 thang向望得救抑無？我今beh倒轉原路去hit個隘門thang mah？伊beh拒絕我，hou7我見笑倒轉抑無？代先 lam7-sam2聽世智，今憂悶反悔，我e5 罪thang赦抑無？ \n傳道講，你e5罪不止重，因為所行e5歹有兩項：1項，是放sak正直e5路，1項，是行ti7犯禁e5地。雖罔an2-ni，顧門--e5 e5心是憐憫，的確接納你；但是你著細膩，莫得koh lam7-sam2行，驚了主小可受氣，你就死ti"}
{"text": "7路--nih。 \nHit時基督徒beh倒轉原路，傳道才ba-bun2笑 ，講，願你這路平安。 基督徒就緊緊行，路nih8無beh kap 人講話，有e5問--伊亦m7敢應，伊行親像踏著犯禁e5地，iau2未到原路，心肝常常tah-tah hiahN-hiahN，已經到原路，心才略仔安。後來基督徒到hit個隘門；門頂寫講，「扑門就ka7 lin2開」，伊liam5-piN連連扑，hit時講，\n人走離開將亡城， <BR>來扑隘門，求主聽， <BR>懇求憐憫開活路， <BR>接納罪人入聖所。 \nTiap8仔久有1人，面貌端莊，名惠慈 ，來問講，是是誰--ah？Tah8落人？Beh甚物代誌--ah？ \n基督徒應講，我是1個艱苦有罪e5人，tui3將亡城來，beh去郇山，ai3免得tu2著beh到e5受氣。有教示我--e5講，應該tui3這個門來。請問尊駕，願允我入去抑無？ \n惠慈應講，我不止甘願。 就開門。 \nAi3脫死地，上活路， <BR>應該認罪，莫驕傲， <BR>來扑隘門才會入， <BR>然後真道攏學習。 \nHit時基督徒tu2仔beh入，hit個人緊緊擢伊入，基督徒講，啥事an2-ni？ 伊應，講，離這個門無偌遠，有1個堅固e5寨，撒旦守teh，kap 伊e5魔鬼腳仔，聽候人beh入這個門，in就tui3 hit 個寨頂，用箭射伊，向望人未入，kiam2-chhai2 oe7 khit伊射--死。 \nHit時基督徒亦歡喜、亦驚惶。已經入隘門，顧門e5人問伊，是誰仔教你來？ \n基督徒應，有傳道命令我，來扑這個門，koh ka7我講，你的確會教示我著怎樣行。 \n惠慈講，Ti7你前面，門是開，無人會關。 \n基督徒講，我代先受危險，今得著利益。 \n惠慈講，Beh thai2你家己1人來？ \n基督徒應講，阮hi2厝邊nih8，無人親像我家己知危險。 \n惠慈講，In中間有人知你來抑無"}
{"text": "？ \n基督徒應講，我tu2仔走出，某子看見，就tui3我e5 ka-chiah後叫我倒轉；koh有厝邊企teh，叫我倒去，但是我ku2用兩手ng耳空直直走。 \n惠慈講，In敢無人來jip你，beh勸你倒去？ \n基督徒應講，有，就是固執、易遷hi2兩人；後來看見我m7聽--伊，固執掠我罵ne7做伊倒去，但有易遷且kap 我teh行。 \n惠慈講，伊啥事半路就煞？ \n基督徒應講，阮兩人相kap 行，到憂鬱e5塗窟，忽然跋落ti7 hit個中間，易遷就餒志，m7敢koh進前；所以越lin3轉向伊e5厝，才tui3 hit個塗窟出，就ka7我講，「Hit個好e5所在，你thang家己得著。」An2-ni伊做伊行伊e5路，我亦做我行我e5路；伊去te3固執，我來chia。 \n惠慈就講，可惜hit個人an2-ni看輕天--nih e5榮光，算是較m7值小可e5艱苦！ \n基督徒講，我所講易遷e5代誌是有影。若講我本身e5事情亦kap 伊無choah8；伊真正倒去伊e5厝，我就趁世智e5話，chhin3-chhai2放sak正直e5路，去行死e5方向。 \n惠慈講，HaihN！你kiam2 tu2著世智mah？伊ai3你對 Si7法求平安，著mah？Hi2兩人，真正攏是騙人--e5。你趁伊e5話抑無？ \n基督徒講，起頭有趁--伊，後來就m7敢；因為ti7 Si7法e5所在有西乃山，我beh求Si7法幫贊，看見山勢e5懸，koh倒kham3--落-來；驚伊kham3著我，所以m7敢koh進前。 \n惠慈講，Hit個西乃山已經害死濟濟人，後來亦是an2-ni；你免得hou7伊the著碎碎，是不止佳哉。 \n基督徒講，我若tiam3 ti7 hit個山腳，路尾beh怎樣，heh是oh講。我tu2仔teh亂chau-chau e5時，就受上帝e5恩，hou7傳道koh再來，若m7是an2-ni，我攏boe"}
{"text": "7來chia。親像我chiah重罪，應該hou7山teh死，boe7堪得企chia，kap 主你講，今iau2-ku2允我入來，he！恩是極大。 \n惠慈講，不論甚物人無論平素an2怎樣行，若到chia，阮攏總接納伊，斷斷無趕--伊。請你kap 我行一te3仔，我beh教示你所應該行e5路。Hi2前面1條隘路，你看見抑無？這個就是你應該行--e5。這個路是列祖、先知、基督、使徒所開--e5，是直直親像繩線，che是你應該行e5路。 \n基督徒講，這個路kiam2無彎越，hou7遠e5人行m7著mah？ \n惠慈講，亦有濟濟條歪chhoah8 e5 路，an2-ni就thang分別,，hiah-e5路攏是彎越koh闊。清清只一條e5路是正直koh隘。 \nHit時我koh夢見基督徒肩頭頂e5擔，iau2-ku2 未放--去；若無人幫贊伊，hit個擔到路尾boe7會家己放。所以koh問惠慈講，會替我放這個擔抑無？ \n惠慈講，你應該吞忍，且背你e5擔，若到得救e5所在就家己lut--落-去。 \nHit時基督徒pih-chah beh行路，惠慈ka7伊講，離這個門無偌遠，就是釋示 e5厝；若扑伊e5門，的確用極好e5物hou7你看。 \nHit時基督徒kap 伊相辭去，行到釋示e5厝，就扑門，扑了koh扑，後來有1人來問講，是是誰仔？ \n基督徒應講，我是過路人，因為這nih8 主人e5朋友，有指點我，若來的確得著利益，所以我ai3見這nih8 e5主人。 \nHit個人就替伊去請，主人liam5-piN出來見--伊，問講，你beh啥代誌？ \n基督徒講，我tui3將亡城來，beh去郇山，顧隘門e5人指點我，若來chia，你的確用極好e5物hou7我看，會贊我行路e5利益。 \n釋示講，請你入--來，有利益你e5物，我beh hou7你看，就教伊差用--e5點燭，叫基督徒te3伊來，chhoa7伊入"}
{"text": "私khia e5房，教差用e5開1個門，門開就看見壁--nih掛一幅像，hit 個像不止端方，目珠看天，手theh8聖冊，嘴唇寫真理e5教示，將世間hiat ti7 ka-chiah後，企--teh，有苦勸e5款式，頭殼e5頂面掛金e5冕旒。 \n基督徒講，Che是甚物意思？ \n釋示講，一千人e5中間才有1人親像這幅chi2 1人；伊會用道理生子，也有艱苦khioh，也有慈悲養飼。伊目珠看天，手theh8聖冊，嘴唇寫真理e5教示；che攏總beh hou7你知伊e5職任，是應該bat 真道奧妙e5意義，時時開拆hou7有罪e5人聽到知，所以伊企teh e5款式是親像teh苦勸人。Koh世間hiat ti7伊ka-chiah後，金e5冕旒掛伊頭殼頂，che hou7你知因為伊愛著磨、服事主e5無要緊目珠前攏總e5物，所以到來世的確得著榮光e5報賞。今你beh去天城，路e5中間若tu2著疑ngai2，oh行e5時，清清只這幅這號e5人，有奉主e5命令，會chhoa7你安穩行；所以我起頭用這幅指點你，an2-ni所指點kap 你所看見--e5，應該謹慎，莫得boe7記得；有假做chhoa7天路e5人，in e5路是死路，我真正驚了路--nih e5中間tu2著che，你著常常張持--伊。"}
{"text": "第一本 \n廈門鼓浪嶼萃經堂印 \n1897 \n文約翰就是做這本冊e5人。是大英國人，出世1628年，死1688年。\n我行這世間e5曠野，tu2著 1所在有穴，我ti7 hit所在倒teh 睏，睏就夢見1個夢：夢見1人，衫不止破爛，企ti7 1所在，面無向伊e5厝，看別位，手theh8冊，肩頭頂有重擔。Koh看伊掀冊teh看，驚到ngiauh8-ngiauh8-chhoah，流目屎，擋boe7-tiau5，就出大哀慘e5聲講，我著怎樣做？伊e5情形親像an2-ni；後來就倒去，勉強無流目屎，ngiauh8-ngiauh8-chhoah，hou7某子看見伊e5憂苦；總是因為m7-ai3伊e5憂苦漸漸較重，到路尾boe7會靜靜。所以用hit個事ka7伊e5 某子講，HaiN2！賢妻--ah！愛子--ah！Lin2是我至親，今因為重擔teh--我tit-beh滅無。亦的確知咱這個城tit-beh hou7天火燒去。Tu2著che剿滅e5時，我，kap賢妻愛子，beh攏總受悽慘滅無；若m7是代先chhe7一條活路，beh an2-chaiN2樣閃避伊？但是未知有這個路抑無。\n伊e5某子一下聽見這個話，不止驚惶，che m7是信伊e5話是真--e5，是扑算伊teh發狂tiaN7-tiaN7。所以日beh暗，向望伊若睏，心kiam2-chhai2會定著；就趕緊扶伊去睏。總是伊通暝親像日時，心肝實在無平安；睏boe7成眠，歸暝那吐氣、那流目屎。到天光，家內e5人來問安，伊應講，愈久愈m7安！Koh用代先講e5話重頭講。伊家內e5人忽略伊e5話，m7聽伊，扑算若用不情款待--伊，kiam2-chhai2 thang除去伊e5病。所以有時譏刺笑--伊，有時責備罵--伊，有時攏無照顧--伊。Hit個人就入去家己e5房，一下傷悲家己e5慘，一下憐憫伊家內e5人，替in祈禱。Koh有時單身行ti7田-"}
{"text": "-nih e5中間，忽然看冊，忽然祈禱，經過幾若日攏是an2-ni。\n有1時，我看見伊tu2仔行ti7田--nih8，猶原看冊，心肝不止憂悶哀慘。看冊e5時親像代先出聲大叫講，我著怎樣做，才會得著救？Koh看chia、看hia，親像tit-beh走一般樣，但是iau2-ku2 teh企。我看hit個情形是因為m7知著tui3 tah落1條路thang去。Hit時我就看見1人，名叫傳道，就近問，講，你啥事哀哀叫？Hit個人應講，尊駕--ah，我看手中e5冊，知我的確死，死了後的確受審判：An2-ni家己問我e5心肝：死，我m7願；審判，我亦oh得tng。\n傳道就ka7伊講，世間濟濟艱苦，你啥事m7願死？Hit個人應講，我驚了肩頭頂e5擔teh我比墓較低，就是陷落我ti7地獄。尊駕--ah！我入監牢尚且oh得tng，何況tu2著審判，拖到死地；我想這個事情就哀哀叫。\n傳道講，你 e5情形若an2-ni-siN，啥事iau2-ku2企ti7 chia，m7去？應講，因為m7知應該tui3 tah落去。傳道就hou7 伊一卷皮，內面寫講，Tit-beh到e5受氣，應該走閃避。\nHit 個人看這節，就目珠注神看傳道講，我應該走閃避，去tah落？傳道用指頭仔指講，直直去曠野外，hit個隘門，你看見抑無？應講，無。Koh講，Hit個光光，你看見抑無？應講，有--ah！厘仔看見。傳道就講，hit個光，你應該目珠注神直直去就近--伊，才會看見hit個隘門；你若扑門，的確有人beh ka7你講所著行--e5。正親像詩有講，\n醒悟知罪著沈淪，<BR>驚了無thang救靈魂；<BR>Kai-chai3傳道來指明，<BR>有thang免死，得永生。\n我夢見hit 個人隨時走，離開in兜未遠，伊e5某子看見，就喉--伊倒來。Hit個人用2手掩耳空直直走；大聲叫講，活！活！永遠活！攏無越過來看，清清向平"}
{"text": "洋e5中央，an2-ni走。\nHit時厝邊亦出來看，看見伊緊緊走，有e5譏刺看輕--伊，有e5受氣喝--伊，亦有e5叫伊著倒--來。中間有2人決斷beh jip，勉強伊倒來。In e5名是固執、易遷 。Hit時hit人有走hiah遠，2人iau2-ku2 teh jip--伊，未偌久jip--著。Hit人就講，厝邊--ah，lin2 beh啥事？2人應講，阮來勸你kap 阮相kap 倒去。Hit個人應講，Che千萬m7-thang，lin2企ti7 將亡城，我亦出世ti7 hia，知hit個城tit-beh滅無。Lin2若長長企ti7 hit所在，是的確墮落比墓較低，就是入地獄硫磺火燒e5所在。好e5厝邊--ah，應該聽我，kap 我相kap 去。\n固執應講，HaiN2！Che an2-chaiN2樣講，kam2是ai3阮放sak攏總e5朋友、攏總e5快樂，kap 你去mah？\nHit人，名就是基督徒，應講，著。因為che攏總e5物，比我所求e5福氣，萬份m7 tah8著一份。你若kap 我去，tui3起頭到路尾無放sak，就我所得著--e5，你也得著。因為我所去e5所在，逐項夠額koh有chhun，m7 tah8--著相kap 去，試看我e5話。\n固執應講，你已經甘願放sak世間所有e5，iau2 beh求甚物物？\n基督徒應講，阮求boe7敗壞，boe7 la5-sam5，boe7廢無e5家業。穩當有，是ti7天--nih；見若勤勤求e5人，定著e5時到，就hou7--伊。這個冊有記載an2-ni，lin2若看--伊，就會知明。\n固執講，He2！誰仔 beh看？你甘願kap 阮倒去，抑無？應--伊講，我斷斷m7 倒--去，因為手已經hoaN7 hit個犁，m7-thang越頭看。\n固執就ka7易遷講，若是an2-ni，咱著倒去，出在伊去；che這號狂e5人，一下起憨想，就"}
{"text": "家己扑算比7個 gau5 人較有智識。易遷講，莫得罵--伊，這個基督徒所講--e5，若是真，就伊e5所求，比咱e5所求，的確有較好；伊是我e5厝邊，我意愛kap 伊去。\n固執講，HaiN2！伊狂，你亦狂。你應該te3我倒--去。誰仔知，這號心肝發狂e5人，beh chhoa7你tah落去？你應該倒--去，莫得家己憨。\n基督徒就講，M7-thang an2-ni，你kap 你e5朋友，亦應該相kap 去，我tu2仔所講，實在有這號事情。Che以外，iau2有濟濟e5榮光：若m7信我，請看這個冊，中央所記載攏是真，因為做這個冊，就是流伊e5血做干證。\n易遷ka7固執講，好e5厝邊--ah！我e5心肝差不多決斷，beh伴這個好人相kap 去，不論tu2著好歹，我也甘願。就對基督徒講，好e5同伴--ah！去歡喜e5所在，你bat 路mah？\n基督徒應講，有1人，名傳道，指hou7我看講，前面有1個隘門，著趕緊就近--伊，若到hia，的確有人指點咱hit個路tui3 tah落去。易遷講，好e5厝邊--ah，若an2-ni，咱著去。2人就相kap 去。\n固執講，我的確beh 倒去阮兜，這號莽懂e5人，我的確m7 kap 伊做伴。\nHit時我看見固執已經倒去，基督徒kap 易遷漸漸行過平洋e5中間，基督徒就ka7易遷講，你趁我e5話，願kap 我去，我心肝不止歡喜。Hit個固執若會親像我醒悟，知hit個iau2未會看見kap 不止thang驚e5事情，的確無an2-ni隨便放sak咱。\n易遷講，今你我ti7 chia，beh去e5所在是怎樣？Koh怎樣會得著？請詳細ka7我講。\n基督徒應講，我略仔會想，未會講；若是你愛beh知，我就將這個冊讀hou7你聽。\n易遷講，這個冊所講--e5，你扑算的確攏是真mah？\n基督徒應講，的確是真，因為著這個冊，伊是真實無白賊。\n易遷講，這個話是好。但是"}
{"text": "所記載e5事情是怎樣？\n基督徒應講，有1個永遠ti7-teh e5國，koh有永遠活beh賞賜咱，hou7 咱會tit-thang長長企ti7 hia。\n易遷講，這個話是好。Iau2--e5，是an2-chaiN2樣？\n基督徒應講，有榮光e5冕旒，kap 光光e5衫beh賞賜咱，hou7 咱e5身軀燦爛親像天--nih e5日。\n易遷講，若是an2-ni是不止好。Iau2--e5是怎樣？\n基督徒應講，Hit所在攏無啼哭煩惱，因為hit所在e5主beh拭咱e5目屎。\n易遷講，咱若是企ti7 hia，kap 是誰仔做伴？\n基督徒應講，Kap 天使相kap tiam3，in e5光奪人e5目珠，koh代先咱去hia有千千萬萬人，你去亦會見--著in；in無相害，攏相疼，大家是聖，拜見上帝，hou7上帝歡喜，an2-ni永遠企ti7主e5面前。包含來講，若到hit所在，的確看見hiah-e5老大，穿白e5衫，戴金e5冕旒；亦看見hiah-e5在室女，逐個手theh8金e5琴。Koh有人因為疼主，趁伊e5命令，an2-ni hou7 世間人陷害，kiam2-chhai2 tu2著割到碎碎，抑是hou7火燒，抑是hiat hou7野獸食，抑是填落海，hiah-e5人今已經勇勇，穿永遠活e5衫，咱到hia的確會tit-thang見著in。\n易遷講，今看見你e5話，真正會奪人e5 心肝；若是這個福氣有影，會得著抑無？Koh著怎樣行，才會得著？\n基督徒應講，你今所問，hit所在e5主有bat 記載ti7這個冊，hit個大略是講，這個福氣咱若誠實愛，主就歡喜白白hou7咱。\n易遷講，An2-ni真好；我聽見che不止歡喜；好e5同伴--ah，今著趕緊行。\n基督徒應講，我愛緊緊行，但是肩頭有這個重擔，所以hou7腳boe7趁心。\nHit時我夢見平洋e5中間有1個塗窟，就是名憂鬱e5塗窟。2人話講"}
{"text": "了，tu2仔近hit 個所在，因為行無細膩，忽然跋落hit 個塗窟，一時亂亂noa3，塗糜糊一身軀。基督徒因為肩頭頂e5擔是重，那noa3那深。\n易遷ka7基督徒講，今你是怎樣？應講，我真正m7知。\n易遷受氣，大him基督徒講，Hng3！KaN2是你ka7我講e5福氣mah？咱tu2仔 上路就tu2著che，何況tui3 chia去到路尾！我若會脫出chia，雖有好e5所在，你thang家己去。伊就越頭向in厝hit面，用力kun3 2-3下，忽然peh起來塗窟岸，就倒去。基督徒無koh看見--伊。\nHit時基督徒ti7憂鬱塗窟e5中央家己翻來翻去，益發出力離伊e5厝，向hit個隘門，心肝真正愛an2-ni，因為擔重才boe7脫離。Hit時我koh夢見1人，名恩助，就近--伊講，你beh thai2會ti7 chia？\n基督徒應講，有1人，名傳道，指點我應該tui3 chia去hit 個隘門，才thang閃避beh到e5受氣，我tu2仔beh去，就跋落ti7 chia。\n恩助講，你啥事無看見塗中有石磴，才踏伊來行。\n基督徒應講，我不止驚惶，就tui3這條路趕緊走，才跋落ti7 chia。\n恩助講，你伸手。伊e5手就伸，liam5-piN拔伊出，hou7伊企ti7實地，命令伊上路koh去。\nHit時我就近恩助，問伊講，Tui3將亡城去hit 個隘門，著tui3 chia經過，啥事m7修平這所在，hou7過路人安穩去？\n恩助講，Che是深塗窟e5所在，實在oh--得修平，就是人醒悟伊e5罪，hiah-e5所發出che-tai2污穢一盡流落ti7 chia，所以名叫憂鬱e5塗窟，因為有罪e5人知伊tit-beh滅無e5情形，心肝濟濟憂悶、驚惶，鬱卒，攏總結列聚集ti7 chia，所以這個地成做爛地；但是地爛，m7 是主e5意思，因為主做工e5人bat 趁in e5監督e5教示，才"}
{"text": "有著磨ti7 chia，已經一千八百外年，kiam2-chhai2會修平。Bat e5人講，若beh修平這所在，m7 tah8著用福音e5教示；koh我知hit 個教示濟濟條，常常tui3四界擔來thun7 ti7 chia。Hit個所thun7--e5就是攏總解憂鬱e5教示，計共有幾若萬擔，就講伊有千萬擔亦thang。但是這塊仔地猶原是塗窟e5所在。An2-ni主攏總做工e5人，雖罔盡家己所會--e5來做，到尾亦的確名伊做憂鬱e5塗窟。雖然an2-ni，hit個塗窟e5中央，照主e5命令，有石舖--teh，安穩koh堅固。但是落雨e5時，hit個la5-sam5塗四界流--來，到hou7石boe7 thang看見，常常因為頭殼暈，憨錯踏著hit個邊仔--nih8，koh，雖有石頭，也沐著la5-sam5。人若入隘門，hit爿就是實地。\nHit時我夢見易遷倒去到in厝，厝邊來見--伊。有e5看見伊倒--來，講伊是智識；有e5因為伊甘願受危險te3基督徒去，笑伊愚憨；也有e5 ka7伊講，你已經試看hit個路，實在m7-thang因為小可e5緣故來放sak--伊。就笑伊小膽。所以易遷見笑，hit時坐ti7 in中間，攏m7 敢舉頭，tiap仔久伊e5面照原，眾人反lin3轉，笑罵基督徒，講伊ka-chiah後話。\nHit時基督徒單身無kiok8 teh行，遠遠看見1人，經過田--nih來，tu2仔相tu2著；hit個人名世智，企起ti7俗情e5城；hit個城不止大，近基督徒所出e5城。Hit個人略仔知基督徒e5事情，因為伊走離將亡城，hit時，人大播揚伊e5代誌，m7-na7 ti7基督徒本所在tiaN7-tiaN7，就別所在亦有講。所以世智看見有吐氣teh行e5人，形狀不止勞苦，扑算的確是基督徒，才問伊講，你e5形狀到chiah勞苦，是beh toh8落去？\n基督徒應講，實"}
{"text": "在勞苦！Be7有人比我較勞苦，你問我beh toh8去，我緊猛ka7先生你講，是beh去hit個隘門，我聽見若到hit所在，的確有人指點我怎樣得thang褪這個重擔。\n世智問講，你有某子抑無？\n基督徒應講，有--ah，清清因為這重擔teh--我，雖有某子，boe7顧tit親像代先kap in歡喜，有若無--nih。\n世智講，我若勸你，你beh 聽抑m7？\n基督徒應講，你若用好--e5勸我，我就聽你，因為好e5所勸，tu2仔是我所欠用。\n世智講，我今勸你這個擔著趕緊家己放hiat-kak8，若無，心肝到路尾無平安，koh上帝所賞你攏總e5福氣，亦boe7得thang享受。\n基督徒講，我e5所求就是ai3放棄這個重擔，總是我家己boe7放棄，我e5本所在亦無人會替我放--伊；所以我今行這個路，是ai3放這個重擔tia7-tiaN7。\n世智講，誰仔命令你行這條路，得thang放這個擔？\n基督徒講，有1個人，照我看，的確是尊貴e5人，名叫傳道。\n世智講，HaiN2，伊勸你行這條路--lah！世間人所行e5路be7有較危險囉唆這條路。你若m7聽我，後來的確家己知；我看你有tu2著--lah，因為你身軀有憂鬱e5塗，che不過是行這個路e5人起頭tu2著e5艱苦tia7-tiaN7。我比你較濟歲，你著聽我勸，你行這個路，勢面的確有費氣、厭lai2、枵餓、褪腹裼、危險、刀傷、惡獸、烏暗、死失，攏總e5災厄，無 1項m7到。的確有che e5事情，因為濟濟人有做干證，你kam2 thang聽旁邊人e5話，an2-ni隨便家己放sak？\n基督徒講，尊駕--ah，我想，chi2 肩頭頂e5擔，比你所講攏總e5事情，koh較有thang驚惶。我扑算若會放這個擔，路e5中間雖有che e5艱苦，抑攏m7-sai2 掛意。\n世智講，你起頭an2-chaiN2樣知有這個重擔？\n應講，我讀手中這個冊，l"}
{"text": "阿波侖講，你服事這個主，已經無盡忠，beh-thai2會向望得著賞？ \n基督徒講，我tah8落無盡忠？ \n阿波侖講，你起頭上路ti7憂鬱e5塗糜內險險kek--死，心肝就冷淡；koh你背hit個擔，應該聽候主ka7你放，但是你用不合宜法度試看會lam7-sam2放；koh你bat chhin3-chhai2睏失落你e5文憑；koh一下看見兩隻獅，就想beh倒轉--去；koh你行這條路e5代誌，若講所看見、所聽見、所tu2著，心內e5意思，tui3頭到尾攏愛人o-lo2。 \n基督徒講，你今所講e5代誌實在有，亦有別物e5歹你攏未bat講，但是我所服事e5主，心肝慈悲，歡喜赦罪；koh chiah-e5歹，我早企起ti7你e5國攏總bat有，就是hiahN時愛歹，親像愛食好物，總是我今怨恨吐氣hit個歹，亦已經有得著主赦免。 \nHit時阿波侖發性大受氣講，我是這個主e5對敵，怨恨伊，亦怨恨伊e5法度、伊e5百姓，我今一choa7行，刁故意來阻擋你。 \n基督徒講，你所做著細膩；我今teh行主e5大路，就是thau3到聖e5所在，所以較好你著家己謹慎。 \n阿波侖就展開腳手，攏總圍截hit個路，講，我攏m7驚；你這nih8著死，我指陰府e5鬼獸來咒詛，的確無放你koh行，這tiap8 beh滅無你e5性命。 講an2-ni，就用火箭來射伊e5胸坎，但是基督徒用手--nih e5牌來遮，就無傷害。 \n基督徒才知代誌逼緊，boe7 tit thang定定企，就拔劍。阿波侖就進前盡力攻，箭若落雨，基督徒雖然盡力抵擋，iau2-ku2腳手、頭面攏著傷，就小可退，阿波侖jip--伊；基督徒koh進前，出力kap 伊對敵，toa7-tim5交戰，約略半日久，到氣力tit-beh無；因為人著傷到an2-ni，的確那無力。 \n阿波侖看勢面an2-ni，就chhek倚，kap 基督徒抱teh ian2"}
{"text": "，就將基督徒hit倒ti7地--nih。基督徒e5劍ka落，阿波侖歡喜講，今你e5性命的確無，就出力扑伊到險險死。基督徒扑算今無thang向望。阿波侖kiah8起手beh koh扑一下，就這個好人的確死；佳哉上帝e5恩典，基督徒伸手sa著伊e5劍，就講，對敵--ah，你m7-sai2歡喜，我雖然跋倒，的確koh起來。就peh起來，用劍來chhak8伊。阿波侖緊緊退，親像著重傷，基督徒jip伊，koh扑，講，「倚靠疼我--e5，我的確會較贏。」阿波侖就thi2翅緊緊飛--去。基督徒無koh看見；親像詩講，\n今看事情真心適，<BR>聖徒魔鬼相對敵，<BR>聖徒靠主kiah8神劍，<BR>魔鬼thai5輸走去tiam3。 \n若是親目看見，親耳聽見，就無人會想出扑算，交戰會toa7-tim5到an2-ni，阿波侖怪聲大哮，吐氣親像龍；基督徒吐氣chhan叫，面帶憂容，阿波侖hou7伊用劍chhak8著，基督徒才kiah8頭li5-li5-仔笑。Hai7--ah！這個代誌不止thang驚，我未bat看見。 \n交戰了後，基督徒講，救我脫離獅e5嘴，幫贊我較贏阿波侖，今著感謝伊，就唱歌講，\n鬼王謀害我靈魂，<BR>親像蛟龍beh來吞；<BR>受氣發出若火toh8，<BR>射箭捷捷若雨落；<BR>佳哉聖神大恩惠，<BR>基督學生贏魔鬼；<BR>我著盡心向救主，<BR>感謝o-lo2萬年久。 \nHit時看有人e5手伸出，手內有活命樹e5葉，hou7基督徒，接--著來糊著傷e5所在，liam5-piN好；就坐--teh歇腳，將勤慎in所送e5酒kap 餅來lim食，復轉精神氣力，就koh行路；手iau2-ku2 kiah8劍，驚了kiam2-chhai2會koh tu2著對敵，但是居謙山谷內攏無koh tu2著。 \n經過這個山谷，就到koh 1個山谷，名叫死蔭山谷，beh去天城，路著tui3"}
{"text": "chia，所以不得不著過。這個山谷極chhiN-chhin3，先知人耶利米，bat 指這位仔，講是曠野kham-khiat8，kho2-oaN7死蔭e5 地，內面無人上落，亦無人toa3 hia企起。 \n基督徒到這個山谷，比代先kap 阿波侖交戰，情形koh較艱苦。Tu2-a2到這個死蔭e5交界，tu2著兩人大步走倒轉--來；在早嫌迦南地做歹所在，就是這兩人e5祖。 \n基督徒問in，Lin2 beh tat8落去？ \nHi2兩人大聲叫，趕緊退，趕緊退，你若ai3活亦著te3阮。 \n基督徒問，是甚物緣故！\n兩人講，Hngh！緣故--ah！是這路e5緣故，阮代先行，險險boe7 tit-thang倒轉--來，若koh進幾步，的確boe7到chia來報你。 \n基督徒問，你所tu2著是甚物物？ \n兩人應講，阮險險入死蔭e5山谷，佳哉前面e5路詳細看，知kio3 hit個危險，才thang走閃。 \n基督徒問，Lin2看見甚物--ah，做lin2講。 \n兩人應，看甚物--ah！是看見1個山谷烏烏暗暗；有陰府e5妖精、鬼怪、蛟龍，四界有怪聲常常喉叫，親像人受酷毒e5刑罰，坐極慘e5鐵鏈；有紛紛亂亂e5烏雲，hou7人死心；有chhiN-chhin3、死失e5氣罩ti7頂面；大概講，這個山谷是混混沌沌，hou7人驚到極。 \n基督徒講，Lin2雖然講an2-ni，若是beh去天城iau2-ku2的確著tui3 chia過。 \n兩人講，愛tui3 chia過，據在你，阮的確m7；就做in去。基督徒koh行，手猶原kiah8劍，驚了會 tu2著對敵。 \n我夢見這個山谷，tui3頭到尾，左爿有深溝，青瞑牽青瞑歷代攏總陷落chia沈淪；右爿有爛塗極險；雖然做好e5人，若陷落亦無地thang企腳；在早大衛王bat 陷落chia，總是全能--e5伸手，拔伊出，才無kek--死。這所在路亦不止隘，所以基督"}
{"text": "徒e5情形益發艱苦。山谷內極烏暗，若閃避左爿e5深溝，就險險陷落右爿e5爛塗，若閃避右爿e5爛塗；就險險陷落左爿e5深溝；an2-ni-siN那行那行，常常慘慼吐氣；teh行逐擺起腳來踏，m7知會踏著甚物所在。\n我koh看見行這個山谷到半路；就過地獄e5深坑ti7路邊，tauh8-tauh8出火焰烏烏e5雲，火星怪聲。基督徒到hit位仔，就家己想講，我今著怎樣？Tu2著阿波侖boe7比得tu2著這個；雖然kiah8劍，有甚物路用？ 就收伊e5劍，來用別物e5器具，名叫常常祈禱。我聽見伊大聲叫講，「懇求耶和華來救我e5靈魂。」基督徒行久久，iau2-ku2有火焰na3 ti7面前，有哀怨e5聲喉喉叫叫無定無著；基督徒驚了會tu2著thun2踏粉身碎骨，看見這號e5代誌；聽見這號e5聲，行舖外路常常有an2-ni，才到 1所在，有聲親像鬼成陣來；基督徒到hit位，就停腳躊躇，m7知beh怎樣，有時想著倒轉--去，才koh家己扑算，已經行e5路tu2著危險不止濟，既然攏總脫離，今經過山谷，kaN2已經行較加一半路，設使倒轉--去，比進前行koh較大危險，才決意著進前行。Chiah-e5鬼漸漸近倚，基督徒就出大聲叫講，「我倚靠耶和華上帝e5氣力好膽來行。」鬼就kiu走，m7敢倚近。 \n山谷烏暗thang驚惶，<BR>就主學生亦著行；<BR>活路雖然近陰門，<BR>直行救會入天堂。 \nKoh有1項e5代誌，我扑算亦著講；我看見基督徒hit時心肝驚到茹chhiang2-chhiang2，boe7分別家己e5聲；teh行近hit個火坑，有1個歹鬼liam-liam te3伊ka-chiah後，用toa7-tim5褻瀆上帝e5話，伊e5聲雖然細，但是長koh明，入基督徒e5耳空thau3到心，基督徒掠做是家己e5心所發出。這個代誌，比代先攏總所tu2著--e5，hou7基督徒koh較大憂悶"}
{"text": "；家己想伊代先不止疼主，今來褻瀆伊，心歹到an2-ni；但是實在m7是伊e5心歹，是驚到亂，m7知thang ng耳空，亦m7知hit個褻瀆e5話tui3 tat8落來。 \n基督徒teh行，心肝chhoeh-chhoeh，然後聽見有聲親像人ti7頭前行，teh講，「我得著你庇佑，所以經過死蔭e5地亦無驚。」基督徒聽見這個聲，就歡喜對家己講，行這個山谷內亦有敬畏上帝e5人，m7-na7我家己tia7-tiaN7；koh這個人明明得著上帝e5庇佑，kiam2有庇佑伊tia7-tiaN7，亦無庇佑我？的確有庇佑我，總是我家己m7知；今著jip倚這個人，我就有伴。 基督徒就進前行，叫這個頭前e5人；但是hit人m7應，因為伊亦扑算這所在若伊1人tia7-tiaN7。 \n無偌久天扑phu2光，基督徒歡喜講，「主hou7死失e5蔭影變做早起時e5光。」天漸漸光，基督徒就越頭看所行來e5路，m7是ai3倒轉--去，是ai3趁日時e5光，來看暝--時所經過e5危險；就明明看見左爿e5深溝，右爿e5爛塗；中央e5路極隘；koh看見chiah-e5陰府e5妖精、鬼怪、蛟龍。今攏總遠遠離開，m7敢倚，因為天已經光。Chiah-e5危險基督徒代先不止驚，今天光看較明，心內想家己1人行這條路，亦攏總得著脫離，就大tah-hiahN。日頭已經出，這個亦是上帝e5大恩典，因為死蔭山谷頂半路雖然危險，下半路koh較危險。Tui3基督徒所企腳e5所在，thau3到山谷e5口面，沿路攏總有羅網、活tauh、地陷、深坑kap 攏總e5機關；設使teh行路親像代先hiah烏暗，雖然有千條e5性命，亦著滅無。今日已經上，基督徒就講，「主e5光四界照，雖然行烏暗，亦會照著光。」\n基督徒趁這個光，行到山谷e5口面。我夢見出hit個山谷e5所在有血、有骨，有燒e5骨頭灰、有碎碎e5身屍；che攏總是早前行這條路e5人，t"}
{"text": "u2著陷害ti7 chia。我teh想這個是甚物緣故，忽然看見頭前有1個洞，在早有兩個好漢人企hia，1個名拜像，1個名霸逼，chi2兩人倚靠大權勢，行殘忍害死濟濟聖徒。這所在所有 e5血、骨，kap chiah-e5，攏是chi2兩人所陷害--e5。基督徒經過hia，無甚物危險，我略仔奇怪，後來知hit個緣故，就是拜像已經死久--lah；霸逼雖罔iau2 ti7-teh，但是已經老，koh少年e5時，濟濟交戰損傷伊e5氣力，所以這tiap8衰lam2，腳手慢鈍，na7會坐ti7洞口tiaN7-tiaN7，一下看見行天路e5人經過，就受氣來gin5，因為boe7-tit-thang起來掠，就ka7牙切齒。基督徒看見這個老漢，心略仔驚，雖然boe7會害人，iau2-ku2 hang2喝講，若無koh燒死lin2，lin2永永m7改變。 基督徒靜靜m7應，勻勻仔過去，攏無受伊害。Hit時歡喜吟詩，講，\n死蔭山谷鬼成陣，<BR>危險驚惶講boe7盡；<BR>羅網活tauh四界是，<BR>地陷機關oh得離。<BR>軟弱學生經過行，<BR>對敵歹鬼攏boe7贏；<BR>莫非是主來幫贊，<BR>這時後來著頌讚。 \n基督徒進前行，hit-tiap8到1個略仔懸e5所在。行e5人peh chia thang看前e5路。基督徒就peh hi2頂面teh看，看見有盡忠ti7頭前直直行。基督徒liam5-piN大聲叫伊講，朋友--ah，且停teh，我 beh kap 你相kap 行。 盡忠越過來看。基督徒koh講，勻a2行，勻a2行，hou7我jip你會著。 盡忠講，我是逃命teh走，千萬m7-thang。 \n基督徒聽見che，心肝不止急，liam5-piN出力緊jip。無偌久jip--著也koh做頭--伊。An2-ni後壁--e5倒反做頭前。Hit-tiap8基督徒較贏，心肝略仔驕，微微仔笑，"}
{"text": "行m7好，無張持，忽然跋倒；聽候盡忠來牽--伊，才會起來企。 \nHit-tiap8我夢見cheh 兩人掠齊teh行，意思不止相好，路--nih見有tu2著e5代誌攏歡喜相kap 講。基督徒對盡忠講，俺兄--ah，今jip著你，我不止歡喜，koh歡喜上帝生咱，你我thang做同伴，來行這條福氣e5路。 \n盡忠講，我出將亡城，就想愛kap 俺兄你做伴，但是你代先出來，我無ta-tit-oa5 才家己行。 \n基督徒講，Tui3我出將亡城，你iau2-ku2 tiam3 hia he有偌久？ \n盡忠講，我tiam3 hia，到擋攏boe7 tiau5，才出來；但是你走出來了，人攏講cheh城的確會hou7天火燒lio--去。 \n基督徒講，HouhN！城--nih e5人真正有cheh話mah？ \n盡忠講，有--lah，hit-tiap8人攏逐個teh講。 \n基督徒講，真正有an2-ni，啥事閃避災禍走出來na7你家己1人？ \n盡忠講，卻有濟濟人an2-ni teh講，諒in亦無真tiuN信。In tu2-tu2 講cheh代誌，iau2有人罵--你，lam7-sam2講，che2路就是9份死、1份活e5路。但是咱e5城到尾會hou7天火燒lio--去，我是真tiuN信，才有走出來。 \n基督徒就講，我e5厝邊易遷，你有聽見人講伊mah？ \n盡忠講，有--ah；聽見te3你行，有行到憂鬱e5塗窟，koh聽見伊跋ti7塗窟--nih；我諒hit-tiap8伊thong身軀的確bak著la5-sam5-siah8 e5塗糜，但是m7愛人知。 \n基督徒講，城--nih e5人看見伊倒去，怎樣款待--伊？ \n盡忠講，伊倒--去了，chhin3-chhai2人濟濟目地無--伊，攏無人beh kap 伊交關。伊出城koh 倒去m7-tah8莫得出來較好。 \n基督徒講，城--nih e5人，前看這條"}
{"text": "路m7上目；今易遷cheh路都放hiat-kak8，啥事iau2嫌--伊？ \n盡忠講，人攏講伊e5講話kap 行代誌無相合，反來覆去無定著，不止可惡。但是我ka7伊想起來，伊m7-tih8 cheh正經路，liam5-piN hou7人嫌到an2-ni，掠做有影，che是上帝報應伊e5歹。 \n基督徒講，你未出城bat kap cheh人講mah？ \n盡忠講，我有一擺ti7路--nih tu2著伊。伊e5面不止有見笑，看見我就閃，才未bat kap 伊講。 \n基督徒講，Cheh人起頭趁這個道理路尾koh做歹，才親像聖冊有講，「狗反轉食伊所吐e5物；豬洗清氣了koh去hi2塗糜--nih8 noa3」。我hit-tiap8出城，iau2向望cheh人會做好，今驚了伊會kap 城相kap 滅無。 \n盡忠講，我亦驚了an2-ni。但是到這個坎站是誰仔有法tit--伊？ \n基督徒講，今易遷e5代誌，m7-sai2 koh講，來講你我e5代誌。我想你ti7路--nih8的確有tu2著甚物代誌。請俺兄來kap我講。 \n盡忠講，你跋ti7憂鬱e5塗糜--nih8，我去隘門無cheh代誌。Kan-ta tu2著1個歹婦人人，名叫淫婦，險險khit伊迷--去。 \n基督徒講，你無hou7伊迷--去，不止佳哉。約瑟bat hou7這人逼，勢面走險boe7離，但是伊亦無hou7伊迷--去。Cheh人hit-tiap8 kap 你怎樣？ \n盡忠講，伊e5話不止甜；若m7是你略略仔知伊e5因由真正想oh出。伊逼我kap 伊相kap 去，講有逐項e5歡喜beh hou7我。 \n基督徒講，卻有an2-ni，iau2有1項e5 歡喜伊boe7-tit-thang hou7你，就是心肝知kio3無歹e5 歡喜。 \n盡忠講，Hit個婦人人允beh濟濟歡喜hou7我，攏是色慾e5歡喜。 \n基督徒就講，你kap hi"}
{"text": "t個婦人人無交插，真正是受著上帝e5恩。聖冊有講，「若是主怨--e5的確跋落溝」。\n盡忠講，我m7敢講，攏無bak著伊e5 la5-sam5。 \n基督徒講，Che怎仔 講，kam2有趁伊mah？ \n盡忠講，無的確攏無bak著伊e5 la5-sam5，但是實在無趁伊，是這tiap8我記得聖冊有講，「淫婦e5路直直thang3到地獄。」我hit-tiap8目珠才khoeh-khoeh，驚了hou7伊e5面迷--去。這個人就罵我，我做我進前行來閃--伊。 \n基督徒講，俺兄你hit-tiap8有koh tu2著別個抑無？ \n盡忠講，有；艱難山下tu2著1人真老，問我是啥人，beh toh8落 去？我ka7伊講，是行天路e5人，beh去天城，老人講，我看你e5面，想你的確誠實；你若beh kap我tiam3，我beh hou7 你工錢。你beh m7？Hit-tiap8我問--伊，你是是誰？企ti7 toh8落？老人講，我名叫前e5亞當；企Hun迷鄉。我問伊做甚物keng-ki2，beh hou7我甚物工錢？伊講叫伊e5 keng-ki2，就是逐項歡喜e5 keng-ki2，我e5工錢就是路尾thang接伊e5家伙。我koh問伊家伙怎樣，伊e5奴僕幾人？伊講世間e5好物攏是伊家內teh用；koh講伊e5奴僕攏是伊本身飼--e5。我koh問伊幾個子。伊講有3個查某子，名叫世慾、世貪、世驕。我若beh 3個做一下娶in，伊甘願允我。Hit-tiap8我問伊，beh kap 伊tiam3-teh著到偌久？伊講到伊離開。"}
{"text": "Si3金講，你講e5意思我攏明白。請chiah-e5兄弟聽我解明。代先我beh講牧師。譬論有1個牧師做人真好，趁錢真少，看見別所在有1個頭路真好趁。Hit-tiap8伊亦有機會thang去toa3，怎樣才thang去toa3？Chiah著比前koh較勤勤校勘道理，續著koh較捷捷去講道理，又伊所講e5道理著合chiah-e5教內e5人e5所愛，hou7 in來請，伊若會照che行，我亦講kio3伊是誠實。Che是怎樣？Chiah愛得有較好e5頭路，有甚mih8 m7-thang，又是上帝賞賜--伊，m7是伊 lam7-sam2去求人e5，有甚mih8 thang嫌？伊就若有一個頭路亦是thang。\nKoh 1項，伊愛得著這個頭路，liam5-piN 那講究道理，那勤勤傳道理；又koh無執家己e5癖，會合教會e5意思，che是伊e5品行逐日那有進步，就那將小可e5頭路，換大頭路，kam2 thang講kio3伊貪。Che就是勤謹伊e5代誌，hou7伊e5才調一發見長，thang向望別日有較好e5機會thang播揚上帝e5道理，就是an2-ni。\n今beh講hit個生理人，kiam2-chhai2伊e5生理無甚mih8交易，若會勤勤趁道理，有時會得著濟濟主顧thang交關，有時會娶著好額e5某，tui3 an2-ni看見--來，有甚mih8 m7好？在我看che攏是著。怎樣仔？是講kio3趁真e5道理服事上帝，真正是好。Koh娶著好額e5某，有濟濟e5主顧，kam2是boe7做tit mah？Tui3 chia看見--來，伊會得著好額e5某，koah會得著主顧，又兼會趁錢，che攏是tui3熱心服事上帝。我才講kio3人拜上帝beh得著chi2世間e5利益是不止thang。\nSi3金an2-ni講了，眾人講伊e5話是著，講kio3照an2-ni行，真正是好，koah有利益。Hi"}
{"text": "t-tiap8基督徒、賢望進前teh行，4人liam5-piN同心一齊teh jip in，beh將che話辯倒這2個學生。Jip be7著，有大聲叫in，2個才停腳，聽候in來。4人未到2個學生hit-tiap8，大家有參詳，看著甚mih8人出頭kap in講。想kio3利徒前有kap伊辯駁，教伊講，是較m7好勢，才beh hou7 Si3金kap伊講。已經到，有kap 2個學生行禮，Si3金才問伊頂面teh講e5代誌，教伊著講，伊teh想到這層是怎樣。\nHit-tiap8基督徒講，照an2-ni講，就講到成千萬句，就略略仔知聖e5道理e5人，亦會曉辯駁。照聖冊講，人為著餅、魚，beh來te3耶穌，iau2-ku2是大臨thang嫌，無講kio3人將救主本身kap 伊e5道理beh得著這世間e5利益，kam2 m7是koh較可惡。人若an2-ni，就是拜偶像e5人、假好e5人、邪鬼、ang5姨hit號e5。Beh講拜偶像e5人，前哈抹、示劍意思ai3 beh圖謀雅各e5查某子kap 伊e5猙牲，若m7是領割禮無thang得著。In就ka7伊e5宗族e5人講，「咱眾人若學伊e5割禮，就雅各e5家伙、猙牲，攏歸hou7咱。」伊甘願趁上帝e5百姓，攏是beh圖謀伊e5家伙，才有an2-ni。Beh講到hit個假好--e5，就是法利賽人攏是hit個款。是in ai3吞守寡e5家伙，才有用捷捷祈禱，來做圖謀e5路用，但是伊後來會受著上帝重重e5刑罰。Beh講到魔鬼e5學生，就是賣耶穌e5猶大，伊亦是這號款。伊趁救主ai3得著袋仔內e5銀；但是這人煞尾亦會扑無，hou7上帝m7-tih8。\nAn2-ni講，lin2是會知我e5意思，若是掠lin2 e5話講kio3是著，就是學chiah-e5拜偶像、假好、魔鬼e5學生，別日受報應，亦的確親像an2-ni。Hit-tiap8 4人gon"}
{"text": "g5-ngiah8，相看，靜靜teh企，無話thang應。基督徒講cheh話，hit-tiap8賢望亦講kio3是著，chi2 4人一發靜靜無話。In才企na2 m7安，勻勻仔teh行，讓2個學生代先去。 \nHit-tiap8基督徒ka7賢望講，Cheh人kap 我辯駁，尚且當boe7 tiau5，thai2-tho2會當得上帝e5審問？ \nHit-tiap8 2個學生進前teh行，有到1個平坦，真好e5所在，名叫安逸。兩個學生行chia 真歡喜，可惜hit個所在無啥大，才liam5-piN過去。Hit爿有1個細山，名叫財山 ，內中有1個金礦。代先tui3 chia過--e5，永永奇怪hit個山，放hiat-kak8正經e5路，去探看--teh。行倚hit個礦邊，下底塗空空khoah-khoah，liam5-piN崩，人跋死hit--nih8。有e5無死--e5亦有著傷，一世人boe7好。 \nHit-tiap8我夢見離hit條路無啥遠，有1人名叫底馬，伊e5款式不止好看，企起礦前永永招行天路e5人去看hit--nih8。Hit-tiap8看見2個學生，就大聲叫in講，來，有 1項代誌，請你看。\n基督徒講，有甚mih8代誌thang hou7我放hiat-kak8正經路去看--ah？ \n底馬講，這--nih8有1個金礦，內中有人teh掘金，你若來chia，厘仔出力就會大富。\n賢望ka7基督徒講，啥事m7去看--ah？ \n基督徒講，我的確m7去。我bat 聽見這--nih8有濟濟人死。Koh圖謀財--e5，永永khit錢財害，卻boe7得thang行天路。Liam5-piN 喉底馬講，這nih8 kam2 m7是險mah？Kam2 m7是濟濟擋人行天路mah？ \n底馬講，這nih8若家己細膩，實在是無甚mih8險。伊e5話卻是an2-ni講，但是伊e5面色有見笑。 \n基督徒就k"}
{"text": "a7賢望講，阮就na7一步亦無beh行去看，著直直行正經路。\n賢望講，我想kio3利徒到chia，伊若請--伊，的確去看。\n基督徒講，真正著，是伊e5心本然向chia；伊若到chia，十個的確死九個。\nHit-tiap8底馬koh大聲喉講，你啥事m7來看？ \n基督徒直直嫌伊講，你今攪吵主e5正道，是kap 主做對敵。你代先tui3重chi2世間，m7-tih8正經路。主今已經定你e5罪。啥事引誘我，教我學你？我若略仔離天路，主的確會知，我別日企伊e5面前thai2-tho2無見笑？ \n底馬koh大聲喉講，我亦是lin2 e5人，若聽候tiap8仔久，beh kap lin2同行。\n基督徒講，你啥名？我tu2仔teh叫，kam2 m7是你e5名mah？ \n底馬講，著lah，我就是名底馬，是亞伯拉罕e5後裔。\n基督徒講，我bat 你。Ki-khap-sian2就是你e5祖，猶大就是你e5父，你是行in e5款。你e5父賣主，已經死，你kam2著較輕e5刑罰？我若到主e5面前，的確將你e5所做ka7伊講。兩個學生hit-tiap8離伊進前行。 \n無偌久，利徒chiah-e5亦行倚財山，hou7底馬一下叫，liam5-piN去倚--伊。In chiah-e5 kiam2-chhai2是跋落金礦死，kiam2-chhai2是入hi2金礦teh掘金，抑kiam2-chhai2是hou7 hit個金礦e5毒氣chheng3--死，我無的確知。我所知--e5，chi2 4人無koh行天路。Hit-tiap8基督徒吟詩講： \n利徒底馬真貪財，<BR>講著有金，in就來；<BR>TaN知受死，為金起，<BR>失落天業無poeh死。 \nHit-tiap8我夢見2個學生到平洋外，路邊有一支古早e5 thiau7，款式真奇怪。2個學生看見，心內cham2然gong5-ngiah8，是啥事？看見這支t"}
{"text": "hiau7 是婦仁人變--e5，兩個學生才看了koh看。一時間boe7曉tit甚mih8因端。Hit-tiap8注神teh看，賢望有看見thiau7 頭有字，攏是親像在早寫e5。伊淺學，基督徒較博學，liam5-piN叫伊來看，問伊看會bat boe7。基督徒就kiah8頭teh看，看較詳細，才bat hit個字，是寫「著記得羅得e5某」。Liam5-piN就讀hou7賢望聽，hit-tiap8 才記得羅得e5某，tui3所多瑪城出來，頭殼越頭過來看，就變做鹽thiau7。才知這支thiau7就是伊e5 thiau7。兩個學生看見che，真正是奇怪koah驚，才有相kap 講chi2下底e5代誌。 \n基督徒講，Haih！俺兄--ah！頭先底馬有請阮去看財山，今會tit-thang看見che真正是及時。Hit-tiap8伊請阮去，你e5意思厘仔 愛去，阮若照伊請就去，上帝kiam2-chhai2會刑罰阮，hou7後身e5人看樣，有親像這個婦仁人，敢亦敢--ah。\n賢望講，我代先有 lam7-sam2 an2-ni想，今真煩惱koh反悔。但是上帝hit-tiap8無刑罰我，親像羅得e5某，我真奇怪，是講kio3我e5 m7著kap 羅得e5某無偌爭差。伊是越過去看，我是愛得去看。今上帝寬容我，恩真正大。心肝 lam7-sam2想che，我著永永見笑。\n基督徒講，今看見cheh thiau7，咱著細膩想，thang持防後來。咱m7-thang想--kio3這個危險過了，是無相干，後來ku2亦有危險，ku2著實在細膩。羅得e5某卻有走出hit個城，無kap 城--nih e5人攏滅無，後來亦有hou7上帝滅--去，身軀變做thiau7。\n賢望講，著。這個婦仁人thang看樣。1項是警戒咱莫得學伊e5歹，1項是教示人，若m7用che來看樣，的確會tu2著甚mih8災禍。有親像Ko-l"}
{"text": "at、大丹、亞比蘭kap 同罪e5會長，二百五十人，攏總hou7 hit個地裂陷落去，thang hou7以色列e5百姓看樣。今底馬kap 伊同伴e5人，啥事koh tiam3 chia計謀錢，做伊安穩teh企，攏m7驚，che我都boe7曉tit。羅得e5某照聖冊所講，身軀未放hiat-kak8正經路，不過貪心越過去看，liam5-piN變做鹽thiau7。今這支thiau7離底馬無偌遠，明明有看見，啥事koh lam7-sam2 an2-ni做？ \n基督徒講，Che真正是oh明白，若sai2看伊an2-ni，就知伊愛錢e5心攏無倒轉。\n怎樣thang比並--伊？親像人tiam3官府hit--nih8，看見賊hou7人刑罰，伊iau2敢偷theh8物；koh看見賊，ti7 hi2校場--nih8 hou7人thai5頭，伊iau2敢偷人。聖冊講，所多瑪人真歹，上帝就那好款待--伊，hou7伊有肥地thang tiam3，親像伊甸e5河，伊iau2-ku2敢tui3上帝e5面前行歹。上帝才一發受氣，拚天--nih8 e5大火滅無--伊。照情理來講，人看見人行歹，受刑罰，伊猶原敢行歹，別日hou7上帝刑罰，的確koh較thiam2。今這個底瑪，你看，伊會免得後日e5刑罰抑boe7? \n賢望講，俺兄，你講真著，我今會tit-thang m7-sai2死，thang hou7後身e5人看，cheh恩實在是大。\nHit-tiap8我夢見兩個學生進前teh行，行到好景緻e5溪。大衛皇帝名這個溪叫做是上帝e5溪。約翰名伊做活命水e5溪。行天路著tui3溪邊去，才兩個學生行到chia，hit-tiap8 真歡喜。Lim hit個溪水，清koah甜，會hou7人e5氣力勇。雙爿有樹，色緻mi7青翠，會結逐項e5果子，葉thang做藥，taN2-tiap8行路人e5病。Koh雙爿攏是草埔，內"}
{"text": "中有濟濟奇樣e5花，逐時草仔mi7綠，花mi7開，boe7枯ta5 koah boe7謝。Hit-tiap8兩個學生tiam3這個草埔倒teh睏，真快活攏無艱苦。睏起來，koh挽果子來食，koh lim hit個水，又koh再倒teh睏。過幾若暝日攏是an2-ni。Hit-tiap8就吟詩講： \n活命e5溪水真甜，<BR>雙爿果子逐項生；<BR>花木常開無增choah8，<BR>學生到chia極快活。 \n2個學生tui3 chia beh 去，有koh食果子，lim水才去。 \nHit-tiap8我夢見in行未偌遠，有na2離hit個溪。2個學生看見che，心內有煩惱，但是ku2 m7敢離天路，來倚溪teh行。離溪邊，路真kham-khiat8、oh行。In e5腳真痠軟，是因為行遠路。學生e5心chiah餒志，愛得那行那平坦e5路。Hit-tiap8 tu2-tu2 面前有1個埔，名叫旁徑埔 ，倚hi2天路e5左爿，有籬笆thang盤入去。2個學生到chia，基督徒就ka7賢望講，這個埔若有路thang kap cheh路平平去，著tui3 chia去，較好。伊才去看籬笆，看見邊仔有路，親像kap 天路像路。Liam5-piN ka7賢望講，Che真合我意，tui3 chia來去好。\n賢望講，Tui3 chia去kam2無行m7著mah？ \n基督徒講，諒亦m7-sai2 驚，你試看--teh，kam2 m7是kap 這條路平平向tui3 chia去mah？賢望就趁伊e5話te3伊入籬笆。In tui3 chia行去，路實在是平坦好行。Teh行hit-tiap8，看見有1人頭前teh行，就是名做自是 。兩個學生就叫--伊，問講，Tui3 chia去是toh8落？自是講，Cheh路thang3天城。\n基督徒ka7賢望講，我頭先講真正著，你thang知，我無 lam7-sam2講"}
{"text": "。An2-ni就勻仔行，te3自是去。未偌久日落，勻勻仔那暗，無看見面頭前e5路。這個頭前行e5自是才無張持陷落深坑，跋到骨折、肉裂。這個深坑就是這nih8 e5主設e5，刁故意beh害這號家己品phong2--e5。 \n兩個學生聽見有跋落去e5聲，就大聲問伊甚mih8代誌。伊攏無應，清清聽見伊teh吐氣na7-tiaN7。Hit-tiap8賢望講，暗bong-bong攏無看見，今咱ti7 tah落？基督徒靜靜，因為in tui3 chia去攏是伊chhoa7 m7著，才m7敢應--伊。Hit-tiap8起風、落雨、雷tan5、sih chhoah，水那漲起來。賢望吐氣講，HaihN！苦--ah！行chia錯--lah！ \n基督徒講，Tui3 chia行會tu2著an2-ni，是誰仔會知？ \n賢望講，我帶頭驚了che，亦有厘仔講，你若m7是較濟歲我，我的確ka7你講較詳細。\n基督徒講，請俺兄莫得受氣，hou7你行m7著，tu2著che艱苦。我e5心真煩惱，實在我m7是刁故意，你著寬我。\n賢望講，俺兄你e5心做你放寬，我無beh責備你。咱tu2著che艱苦，諒別日的確有利益。\n基督徒講，佳哉得著同伴親像俺兄你e5大量。我e5心真歡喜，但是咱的確m7-thang企chia，緊緊著倒轉--去。\n賢望講，若是an2-ni，我著代先行。\n基督徒講，M7-thang，我著代先，kiam2-chhai2路--nih8有艱苦，我thang代先當，是你我行m7著路，攏是我e5罪。\n賢望講，M7-thang。我看見你這tiap8心肝煩惱koah茫茫，驚見你koh行m7著，你m7-thang代先行。Hit-tiap8聽見有聲講，「你著倒轉去，心肝向大路，就是你前行e5路。」兩個學生聽見che一發ai3倒轉，但是這tiap8水漲起來那深，beh倒轉真險。 \n我看見兩個學生款式an2-ni，就koh"}
{"text": "兩個學生問in講，Iau2 kam2無別條路thang入？\n兩人講，有，若是以諾、以利亞以外，tui3開天地到今，iau2 未允人行，就到路尾日，號頭tan5 hit-tiap8,亦無人行。\n基督徒心就煩惱，賢望亦是an2-ni。雙爿四圍teh看，攏無別項計智thang m7-sai2 tui3這個河過去。Hit-tiap8就問兩人講，河水逐所在攏是深--mah？\n兩人講，卻無，總是到chia阮boe7贊lin2。著看lin2 e5信是大、是細，才會知這個河e5深、khin2。\n兩個學生就tui3河--nih8去，基督徒一下入去，勻勻仔沈落去，大聲喉賢望講，我沈hi2深水--nih8,水e5大湧攏淹我e5頭殼。\n賢望講，俺兄你m7-sai2 驚，我有踏著伊e5底，知--kio3有實地。\n基督徒講，死kap 煩惱纏我，流乳流蜜e5所在，我的確boe7得thang看見。Hit-tiap8烏暗kap 驚惶攏到基督徒，伊peh上來hit-tiap8,看攏boe7見，差不多不省人事；1路所得著e5恩典、安慰，攏boe7記tit。伊hit-tiap8 teh講攏是講煩惱kap 驚惶，驚了死hi2河--nih8,boe7得thang入天城。Hit-tiap8想著到前e5罪，伊e5心盡在煩惱。Hit-tiap8亦有ka7邊仔 e5人講，講--kio3，有魔鬼來纏--伊，才到這tiap8。賢望就若出力beh扶--伊，亦boe7免得伊e5頭殼boe7沈落去。是伊hit-tiap8仔差不多beh死，po7-pin5有翻起來。\n賢望才安慰伊講，俺兄--ah！我看見hit個門，頂面有人teh企，tit-beh chih接咱。\n基督徒講，伊是chih接你，m7是 beh chih接我，是你kap 我相熟到今，品行thang o-lo2。\n賢望講，俺兄--ah！你e5品行實在thang o-lo2。\n基"}
{"text": "督徒講，俺兄--ah！我若真正是an2-ni，主今啥事m7救我？伊是看我有罪，才chhoa7我到hi2陷坑--nih8放hiat-kak8我。\n賢望講，聖冊有講，『伊死e5情由，寬容無pe2-pak8,伊e5氣力iau2勇，m7是親像別人e5煩惱攪吵。Che實在是指歹人講。』俺兄你kam2 boe7記-tit mah？今俺兄你tui3水--nih8有煩惱、艱苦。用che做憑據，真正m7是上帝m7-tih8,是上帝beh試你，看你前得著伊e5恩典，今會記--tit抑boe7。 \n我hit-tiap8夢--nih8看見基督徒聽見che，一時家己teh想。賢望koh ka7伊講，俺兄你m7-sai2 驚，耶穌beh救你。基督徒才大聲叫講，Haih--ah！我看見主有對我講：『你thang過chiah-e5水，我的確beh kap你相kap 過chiah-e5河，的確boe7淹你。』兩個學生e5心tui3這tiap8攏an2-ni，到過河上岸。 \nHit-tiap8兩個學生peh上hit爿岸，hit-nih8有兩人穿盡在光e5衫teh聽候，beh chih接in。到in hia，兩人有ka7 in講，goan2是差用e5翅，替tit-beh得著救e5人，hou7伊thang差用，續thang服事伊。才相kap 行，勻勻仔tui3城門去。這個城是起ti7 hit個懸山頂。兩個學生peh上hia，是有兩人牽伊，才peh真快。Hit-tiap8 kap 兩個人teh講話chin7歡喜，是因為過河攏無害，koh是因為有一、兩人thang相送。In hit-tiap8 teh講，攏是講天城e5榮光。Hi2兩人有講天城e5榮光，是講攏boe7了。In koh講，「Hit--nih8有郇山，天頂e5耶路撒冷，天使做1堆，有千千萬萬；koh有義--e5信得著天--nih8齊全e5福氣。Koh講，L"}
{"text": "in2今beh去上帝e5樂園，會tit-thang看見活命e5樹，續 thang食伊e5好果子。Lin2到hit--nih8,的確用白衫賞賜lin2,逐日thang kap 主相kap 講、相kap 行，逐代無煞。」Koh講，Lin2 tiam3世間有煩惱、病痛、艱苦、會死，chiah-e5代誌，tui3 chia到尾boe7 koh看見che。Koh講，前e5代誌過了，lin2今tit-beh近亞伯拉罕、以撤、雅各，chiah-e5先知人。\n兩個學生問伊講，阮到天城，著做甚mih8代誌？ In講，Lin2到hit--nih8的確將拖磨換快活，將煩惱換歡喜。Lin2前tiam3世間開聲祈禱，流目屎，為著主受艱苦，到hit--nih8的確得著伊e5果子，koh的確thang戴金e5冕旒。天--nih8聖e5主逐時會tit-thang看見。Lin2前tiam3世間，實在是愛服事主，但是身軀teh服事是cham2然oh。今lin2到hit--nih8,的確永永服事主，o-lo2、歡喜、講多謝逐時無厭。Ti7 hia逐項會e5主，lin2 e5目珠的確歡喜看見伊e5榮光，耳空亦歡喜聽伊e5聲。Koh lin2企hit--nih8的確得著榮光e5衫thang 穿，榮光e5車thang坐，thang kap 榮光e5主相kap 行。到主坐天雲koh來，號頭大聲tan5,lin2亦會tit-thang kap 伊相kap 去。主坐審問e5座位，lin2亦會tit-thang tiam3伊邊仔teh企。Koh kiam2-chhai2是歹神、是歹人，hit-tiap8主斷伊有罪，lin2亦會tit-thang kap 伊相kap 斷。Koh主倒去天城--nih8,lin2亦thang kap 伊相kap 倒去，永永kap 伊企。\nHit-tiap8大家an2-ni相kap 講，漸漸近城門，"}
{"text": "pou7-pin5有濟濟天軍出來chih接in。兩個光光e5人ka7天兵講，Chi2兩人就是tiam3世間有疼主，為著主放hiat-kak8伊所有。主差阮帶in來，今已經到chia lah，thang hou7 in入城，會tit-thang見著主e5面。Hit-tiap8天軍有歡喜恭喜講，「KiN3-u7 tit-beh坐羊羔娶某e5桌--e5,有福氣。」Hit-tiap8 koh有主e5樂工出來chih接--in。In e5衫白koah光，聲大koah和，韻到hi2天--nih8。兩個學生離世間到chia，有濟濟樂工大大ka7 in恭喜。In圍兩個學生，有e5頭前，有e5後壁，有e5倒爿，有e5正爿，na2親像beh照顧in，hou7 in thang peh上頂面。一路作樂聲攏和和，na2親像天來到in兜。眾人an2-ni進前行，樂工歡喜逐時捷捷作樂、跳舞，意思是beh兩個學生知in是歡喜來chih接in。Hit-tiap8兩個學生卻未入城，已經有親像tiam3天nih8 e5歡喜，伊e5心chin7快活到boe7顧tit。Hit-tiap8行到chia，城攏有看見，彷彿有聽見城nih有鐘鼓e5聲，親像beh來chih接in入去。兩個學生就行到城門。Hit-tiap8有看見門頂有金字講，見有趁主e5條戒--e5,有福氣，thang得著活命e5樹，tui3門入城。」\nHit-tiap8我夢見兩個榮光--e5吩咐兩個學生著扑門。扑了有人tui3門頂看落來，就是以諾、摩西、以利亞chiah-e5。眾人ka7 in講，這兩個學生為著疼主，有離將亡城來。兩個學生前所得著e5執照，hit-tiap8 theh8出來交，liam5-piN有人將執照theh8 hou7主。主看煞，就講，Hiah e5人toh8落？應伊講，這tiap8 ti7 hi2門外。\n主就教--伊門著iam5-"}
{"text": "piN開，hou7 in入來。 \n我夢見兩個學生hit-tiap入天城，一下入，面就變色。有穿衫光光親像金，koh有人進前theh8琴kap冕旒賞賜in。Hit個琴是o-lo2主thang用；hit個冕旒就是尊貴e5帽。Hit-tiap我夢見通城e5鐘鼓大聲teh tan5,主ka7 in講，「Lin2著入來，受著我e5歡喜。」\n我亦有聽見兩個學生大聲teh唱講，「Ai3福氣、尊貴、榮光、權能、氣力歸hou7坐天位--e5,續歸hou7羊羔，逐代無續。」\n門tu2仔開，兩個學生入去。我看見hi2內面，城e5光親像日，街路攏是舖黃金。城內有濟濟人teh行，頭戴金e5冕旒，手kiah8棗枝kap 金琴。Koh我有看見眾人e5從中身軀有翅--e5,永永相kap 大聲叫講，「聖--ah！聖--ah！聖--ah！我e5主上帝。」後來門才關。我看見che，亦chin7在愛tiam3 hit--nih8。 \n我hit-tiap8 tu2仔teh看，pou7-pin5越過去，看見無知近河邊，過河真緊，攏無親像兩個學生e5艱苦。是伊hit-tiap8到chia，pou7-pin5有tu2著1個渡頭--e5,名叫虛妄，用小船載伊過去。無知亦平平peh上山，beh到城門。但是伊hit-tiap8 ku2是靜靜家己teh行，攏無1人出來chih接--伊。已經到天門，kiah8頭看見門頂e5金字，亦扑門，量門的確liam5-piN開，thang kap 伊入去。門頂aN3 teh看e5人有問伊講，你tui3 toh8落來？愛得著甚mih8？ \n無知講，我前bat tiam3主e5面前lim食，主有bat tiam3阮hit--nih8教示。Hit-tiap8門頂e5人有beh 對伊theh8執照，去交hou7主。無知tui3 肚koaN7四界chhiau，攏無。Hit-tiap8就問無知講，你敢無m"}
{"text": "ah？ \n無知e2-e2攏無半句話thang講。門頂e5人用che話報hou7主知。主m7落來見--伊。才教兩個榮光e5人出去縛伊e5腳手，掠伊去。 \n兩個人liam5-piN出去掠無知，tui3半空中去，到前所看見e5山門，才hiat伊內面。我hit-tiap8 teh想，知--kio3 m7-na7 tui3將亡城有路thang thang3地獄，就tui3天門亦有路thang thang3地獄。 \n我夢到chia才醒，才有吟一首詩講： \n夢內有話引聖經，<BR>章章句句解分明；<BR>不論朋友kap兄弟，<BR>著用che話相指示。<BR>校勘來行真道理，<BR>莫得餒志koa3 poeh-si2。<BR>進前譬諭hou7 lin2知，<BR>Ai3 lin2紀念囥心內。<BR>這條就是天堂路，<BR>M7 tui3 chia去chin7錯誤，<BR>這本所傳極其好，<BR>比銀比金萬倍好。<BR>緊將逐篇來翻譯，<BR>苦勸大家著明白，<BR>若掠所夢做無益，<BR>到尾身軀落地獄。"}
{"text": "Hit-tiap8基督徒對賢望講，這人teh講真正是an2-ni mah？\n賢望講，咱著細膩，che亦是phou5-thaN2--e5。我前趁這號，家己致到有艱苦。俺兄，你啥事想？Kam2無郇山mah？阮tiam3樂山kam2無看見天城門mah？咱著用信來行，的確有hit個所在。今著緊猛行，莫得hou7 kiah8鞭--e5 koh來追咱。聖冊有講「迷人離智識e5路，細子莫得聽。」指這句話。俺兄，你本然著教我，今我反轉教你，愛得你的確莫得聽這號人。咱著信，才會得著救。\n基督徒講，我問俺兄你，m7是疑--kio3你無信，是beh試你，看俺兄你beh趁cheh人抑無？我早早知這號人是hou7魔鬼迷--去。今咱著緊猛行，是知--kio3咱信e5道理是真，攏無小可增差。\n賢望講，今我向望天e5榮光，心肝真歡喜。兩個學生才 m7 chhap亡天，做in行。亡天亦笑笑做伊去。 \nHit-tiap8 我夢見兩個學生進前teh行，有到一個所在，見有入chia hou7 hit個氣chheng3,人攏愛睏。賢望hit-tiap8到chia sian7-sian7，想beh睏，就ka7基督徒講，我今真愛睏，目珠真澀，差不多thi2 boe7開，beh tiam3 chia且睏tiap仔久。\n基督徒講，Heh！的確m7-thang，我驚了咱睏boe7醒。\n賢望講，啥事到an2-ni？人行sian7,睏真好。若且睏tiap8仔久，精神kiam2-chhai2會較chhiau-chhek8。\n基督徒講，早日1個牧者講kio3有1個氣會迷人e5所在，教咱m7-thang睏。俺兄，你kam2 boe7記tit mah？Koh聖冊kam2無講，咱莫得親像眾人teh睏；著警醒、謹慎把守。\n賢望講，我知--kio3 m7著--lah，設使我家己tiam3 chia，kam2無 lam7-sam2睏，kiam2"}
{"text": "-chhai2會死亦敢。所羅門講，「1人m7值著兩人。」Cheh話真著。我到chiah久，會tit-thang kap 俺兄你做伴，就是大有益。俺兄，你盡力勸我，別日的確有好報應。\n基督徒講，咱若boe7睏tit，著來相kap 講話，che真好。\n賢望講，著。\n基督徒講，Ai3 beh相kap 講，著代先講甚mih8？\n賢望講，著將上帝起頭感化咱e5心來代先講，但是俺兄你著先講。\nHit-tiap8基督徒有吟詩講： \n莫得tiam3 chia愛beh睏，<BR>著用好代相kap論；<BR>行了照前入羅網，<BR>大家koh再受苦痛。 \nTui3 an2-ni有ka7賢望講，今我beh問你 1項代誌，你帶頭啥事想beh去天城？ \n賢望講，a兄，你問我，是問我帶頭thai2-tho2會知thang tui3重神魂mah？ \n基督徒講，是。\n賢望講，虛華市--nih8看見所賣e5物，我前真愛，我hit-tiap8 teh想，知--kio3若是猶原興這號，到尾的確會落地獄。\n基督徒講，He是甚mih8？\n賢望講，就是世間e5錢財，富貴、放蕩、酒醉、咒讖、hau-lak8、奸淫chiah-e5歹。Hit-tiap8我有聽見上帝e5道理，teh想知--kio3行che歹，攏會hou7上帝受氣，到尾的確落地獄。我知--kio3 an2-ni，是tiam3虛華市--nih8有聽見盡忠kap 你e5話。\n基督徒講，你hit-tiap8聽見，有liam5-piN反悔抑無？ \n賢望講，無，我hit-tiap8知--kio3有罪，亦m7甘願反悔，是心肝卻有知真道理是著，iau2-ku2目珠放khoeh-khoeh m7看，m7愛真道理e5光照我e5心。\n基督徒講，Hit-tiap8聖神感化你e5心，你啥事m7？\n賢望講，有幾若項。頭 1項，是m7知聖神愛beh感化我e5心。Hit-tiap8我攏m"}
{"text": "7知上帝愛beh感化人e5心，是代先hou7伊知--kio3有罪。第2項，我hit-tiap8歡喜chiah-e5私慾，親像好食物，心肝m7甘放sak。第3項，前kap 伊交陪--e5,我真歡喜伊e5所行，m7甘放離。第4項，hit-tiap8知罪，我e5心肝真艱苦到攏boe7顧tit，今我m7敢將hit-tiap8 koh拾來想。\n基督徒講，聽見俺兄你teh講，講--kio3你知罪艱苦，量kaN2亦有時m7-sai2 an2-ni。\n賢望講，Kiam2-chhai2有時亦kaN2，但是未偌久koh想著有罪，ku2艱苦那thiam2。\n基督徒講，Hou7你koh想著罪是為mih8緣故？\n賢望講，有濟濟項。Kiam2-chhai2路--nih8 chheng7著好人；kiam2-chhai2 pou7-pin5聽見聖冊e5道理；kiam2-chhai2身軀tu2-tng7有病；kiam2-chhai2聽見厝邊有病；kiam2-chhai2 chhau3-kham2聽見哭e5聲；kiam2-chhai2聽見有人無張持死。Che攏是hou7我捷捷koh想著罪，久那慘。\n基督徒講，你既然koh想著你e5罪，你kam2無驚hit個罪e5責成mah？\n賢望講，Boe7，我若koh想著beh行甚mih8歹，hit-tiap8我心是那煩。\n基督徒講，你hit-tiap8是怎樣？ \n賢望講，Hit-tiap8我家己teh想講--kio3著出力改變，若無，的確落地獄。\n基督徒講，你真正有改變抑無？ \n賢望講，有。我m7-na7離舊e5歹，無beh kap 舊e5朋友交；koh出力服事上帝，逐時祈禱，勤勤校勘聖冊，煩惱我e5罪，講話老實，chiah-e5代誌。Hit-tiap8我攏是an2-ni行。\n基督徒講，你hit-tiap8 an2-ni，kam2無家己講你攏著mah？ \n賢望講，卻亦有a"}
{"text": "n2-ni講，但是一心反悔，一心前e5艱苦猶原tiau5-teh。\n基督徒講，你已經改舊e5歹，啥事koh煩惱到an2-ni？\n賢望講，Hou7我an2-ni亦有幾若項。聖冊講，「人e5好，有義，攏是親像破爛la5-sam5 e5衫。」Koh講，「靠律法行e5人，無人thang稱做有義。」Koh講，「咱若行主e5吩咐，亦著家己講無路用e5奴僕。」我hit-tiap8才家己想講，家己e5好有義，真正親像破爛la5-sam5 e5衫，靠律法行，tui3上帝e5面前真正boe7得thang稱做有義；趁主e5命令teh行，實在亦是無路用e5奴僕。可見靠律法想beh到天頂，che是真憨。Hit-tiap8我koh家己想講，kiam2-chhai2人有賒人e5物，通共欠五百箍，後來卻亦用現錢買，但是前欠e5 iau2未清，hit個債主kiam2 boe7 tui3官府tau5告，掠伊去關監mah？\n基督徒講，俺兄你用che譬喻，我無甚mih8會曉tit。\n賢望講，我e5意思是講--kio3我已經得罪上帝，親像欠伊e5債iau2未還，今就若改變，想著到前e5歹，boe7免tit落地獄。\n基督徒講，Che譬喻真好，請俺兄你koh講。\n賢望講，知罪了，iau2有別項代誌hou7 我m7平安，是我e5所行，舉hit個極好--e5來看，內中亦有歹。我才知，前就若家己掠做著，我e5歹真濟ku2著落地獄。\n基督徒講，你hit-tiap8怎樣？ \n賢望講，帶頭我攏boe7曉怎樣，才有將我心內e5代誌ka7盡忠講。盡忠本然kap 我相熟。伊有ka7我講，要緊著得著1人無罪e5義，才會tit-thang救。若m7是an2-ni，通世間e5義攏boe7救你。\n基督徒講，你hit-tiap8有信伊mah？ \n賢望講，Hit-tiap8我家己掠做著，若聽見che話的確講伊憨，m7信--伊。到知--kio3有罪，"}
{"text": "一下聽見伊講，才無ta-tit-oa5著信--伊。\n基督徒講，伊講的確著。有1個無罪，你hit-tiap8想chi2世間有這號人無？ \n賢望講，帶頭聽見che真奇怪koah giau5疑，到勻勻仔kap 伊講，才那聽那深信。\n基督徒講，這號無罪--e5,你有問--kio3是是誰？怎樣會tit-thang 對伊稱做義無？ \n賢望講，有--ah！伊有講che就是咱e5主耶穌，有坐ti7上帝e5大爿。Koh講，Ai3得對伊稱做義，著靠耶穌釘十字架e5功勞來信--伊。我koh問伊講，伊1人義，是怎樣會hou7人到稱做義？伊講，耶穌就是萬權能e5上帝，伊ti7世間有擔當hit個死，攏m7是因為家己，實實是因為別人；咱若信--伊，伊e5義kap 功勞就算得是咱e5。\n基督徒講，你hit-tiap8 koh怎樣？\n賢望講，Hit-tiap8我亦m7敢信伊。驚了伊無beh救我。我kap 盡忠an2-ni講。\n基督徒講，Hit-tiap8盡忠應你怎樣？ \n賢望講，伊講kio3，你著試看。我才講，我若an2-ni，ku2驚了我是大膽自專。伊講，M7是an2-ni，耶穌都有教你去。Hit-tiap8 beh hou7我好膽敢去，伊有將這本聖冊hou7我。伊講--kio3，Che聖冊是逐句有影，攏m7-sai2 厘仔giau5疑。我才koh問伊講，我beh倚救主著怎樣？伊講，你著關心切意求天父hou7你知伊e5旨意。Hit-tiap8我koh問伊講，求天父著怎樣？伊就講，上帝不時有坐伊e5恩典e5位。你著求伊赦你e5罪。Hit-tiap8我才koh講，Beh求--伊，我ku2攏boe7曉tit。伊講，你若求，著講，「上帝可憐我有罪e5人，hou7我bat 耶穌來信--伊。我知若無耶穌e5義，永永著死，落地獄。懇求上帝可憐我，帶念耶穌e5義赦我e5罪。」\n基督徒講，盡忠an2-ni教，你有行無？"}
{"text": "賢望講，有--ah，我有捷捷行。\n基督徒講，Hit-tiap8天父有允你求無？ \n賢望講，我bat 求幾若擺，伊ku2攏無允。\n基督徒講，Hit-tiap8你怎樣？\n賢望講，Hit-tiap8我攏boe7曉tit。\n基督徒講，Hit-tiap8上帝無允你，你kam2無想無beh求mah？\n賢望講，有--ah。Heh，我是boe7算得擺。\n基督徒講，若是an2-ni，啥事koh求無煞？ \n賢望講，我有聽見講，若無耶穌e5義，我的確著死。這句話我信真正是有影，才家己想講，若m7是an2-ni求，我穩當會死，寧可著定定求，iau2 thang向望活。Koh我記得聖冊有講，「我的確緊緊到，看人e5所行所報應--伊。」我才直直祈禱。\n基督徒講，上帝有教示你知mah？ \n賢望講，有--ah。我有一日盡在煩惱，一生我攏m7-bat到chiah煩惱。這個煩惱是怎樣？是知--kio3我e5罪極重，的確著落地獄，受永永e5刑罰。我tu2仔teh想，pou7-pin5親像看見主耶穌tui3天aN3 teh看，hit-tiap8有ka7我講，著信主耶穌基督才會得著救。我有講，主--ah，我e5罪真重。主就講，M7-sai2 驚，我e5恩，你就夠額thang救你。我講，主--ah，信主著怎樣？主才講，「近我--e5，永boe7 枵；信我--e5，永boe7嘴ta。」只這句話hou7我知--kio3著信主kap著近主，意思攏是平平。Hit-tiap8我e5心受感化，目珠流目屎，koh講，主--ah，我e5罪到chiah重，真正甘願救我mah？\nHit-tiap8主講，Beh--ah。「見有倚我--e5，我攏無beh 放hiat-kak8--伊。」我就講，我ai3近你，著怎樣才無錯？主有講，「基督耶穌到世間，是ai3 beh救有罪e5人。」見有信靠--伊，會tit-thang赦罪，稱做義。伊做tiong"}
{"text": "-po2永永活ti7天--nih替咱祈禱。我想到這句話，才知ai3 beh稱做義的確著一意信耶穌；ai3得贖罪的確著專專靠伊e5血。耶穌趁上帝e5律法，受著律法e5刑罰，che m7是為家己才an2-ni，是為著人。\nHit-tiap8我知--kio3 che，滿心歡喜，流目屎，心肝清清疼耶穌，疼伊e5百姓，疼伊e5道理。\n基督徒講，你e5心會到an2-ni，真正是耶穌教你。Iau2你後來e5心是怎樣？ \n賢望講，我hit-tiap8受著伊e5教示，才知通世間e5人就若家己叫做義，iau2-ku2是有罪。我亦知上帝就若極公義，伊會稱有罪e5人叫做義。我koh真見笑前e5歹，我才決斷想後來一世人的確beh趁救主。\nHit-tiap8我夢見賢望越過來看，看見無知tui3後面來。就對基督徒講，你有看見hit個少年人liau5-liau5 thian-thian tui3後面來，離咱偌遠--ah？ \n基督徒講，我有看見。伊真m7愛kap 咱同行。\n賢望講，在我想，伊若kap 咱相kap 行，亦無害toh8落。\n基督徒講，著--ah。但是伊ku2 m7。\n賢望講，量伊e5意思是an2-ni，但是咱著聽候伊來。兩個學生才聽候伊。無知那行那倚--伊。基督徒才大聲叫講，著緊猛來，啥事chiah chhian5?\n無知講，我愛家己行，m7愛kap 人相kap 行。\nHit-tiap8基督徒細聲ka7賢望講，我kam2無ka7你講，伊m7愛kap 咱相kap 行？但是這--nih真靜chauh，著kap 伊行較好。賢望才ka7無知講，你chiah久好mah？你信上帝，你e5意思怎樣？ \n無知講，我想攏著。我teh行路，永永有好e5念頭家己安慰。\n基督徒講，有甚mih8好e5念頭，請你ka7我講。\n無知講，我就是念著到上帝，念著天堂。\n基督徒講，魔鬼kap chiah-e5沈淪--e5,ku2亦"}
{"text": "有這號e5念頭。\n無知講，我m7但是清清念，ku2亦愛得著。\n基督徒講，有濟濟人愛得著che，煞尾ku2 boe7得著。聖冊有講，「見有懶惰--e5，心肝愛得著，到尾攏無。」\n無知講，我m7-na7念，koh為著伊將所有e5物攏放hiat-kak8。\n基督徒講，你kaN2未必然是將所有e5物攏放hiat-kak8。人濟濟講che是快，實在ku2不止oh。你講為著上帝，為著天堂，才放hiat-kak8 chiah-e5物，有甚mih8憑據？ \n無知講，有。我e5心thang做憑據。\n基督徒講，所羅門講，「家己靠伊e5心--e5，是憨。」\n無知講，所羅門che話是指歹心--e5講，我e5心ku2好。\n基督徒講，有甚mih8憑據？ \n無知講，因為我e5 心肝向望天堂，永永安慰。\n基督徒講，Che kiam2-chhai2是你e5心家己騙。我teh想，永永有這號人無甚mih8 thang向望，心活家己叫做歡喜。\n無知講，我m7是空空歡喜，我心肝想到hia，就行到chia。\n基督徒講，你thai2-tho2會知an2-ni？\n無知講，我e5心肝家己知。"}
{"text": "Hit-tiap8大家茹chhing2-chhiang2，相扑到著傷。Liam5-piN koh拖兩個學生去hou7序大問，講kio3伊吵街市--nih8 e5人到hou7 in相扑。Tui3 an2-ni有將兩個學生重重扑，用鐵鏈ka7 in鏈，拖in去四界hou7人看，hou7人m7敢kap伊結黨，亦連倚m7敢kap in倚。Hit-tiap8兩個學生那家己細膩，就那hou7人暴辱。In亦是溫柔吞忍，街市--nih8 才有幾若人看見che ai3 beh信--伊。眾人tui3 an2-ni na2受氣，決斷ai3 beh害死兩個學生。liam5-piN喝in講，Tu5 kap 鏈，che刑罰iau2無夠額，lin2 ku2是吵到通城，迷惑街市--nih8 e5人，論罪ku2著死。An2-ni就吩咐人ka7 in關監，聽候後來才議罪。Liam5-piN就ka7 in關，用腳銬 ka7 in銬。\n兩個學生ti7監--nih8，想著傳道bat ka7 in講，心肝若堅固信。Hit-tiap8相安慰，講，咱兩人，若1個受陷害，koh較有福氣。才逐個攏有chhun這個意願。若是知--kio3上帝是掌管萬物，的確大家甘願，出在上帝主意，hou7伊an2-ni就an2-ni。 \n到hit個審問e5日，就hou7兩個學生出來受審問，tit-beh議in e5罪。伊e5按察司大人名叫惡善，有審問兩個學生e5話大概是講，in是吵鬧這個街市，扑歹in e5生理，擺弄城--nih8 e5人，hou7 in逐個相爭，koh引誘迷惑幾若人趁邪e5道理。In an2-ni行，實在是犯著王e5律法。 \n盡忠分訴 講，我若有犯著--伊，是講kio3伊有對敵上帝。Hit個人講kio3我是吵鬧街市，攏無影跡。Kiam2-chhai2有人倚我，ma7是我去計謀，是in看阮正經無 lam7-sam2，才有an2"}
{"text": "-ni。Hit個人lin2稱做王，是上帝e5對敵，我無beh認伊。\nHit-tiap8按察司吩咐眾人講，若有人知che人e5歹，緊緊來做干證。Hit-tiap8有3人做干證，就是嫉妒、事鬼 、Chhi7譽 。按察司問這3人講，這個犯人你bat--伊mah？伊是甚mih8罪？ Hit-tiap8嫉妒進前咒詛 beh照實講，有講，Che人我bat 伊久--lah。伊e5名卻好實在是大歹。不管是人君、百姓、國法、風俗伊攏放hiat-kak8無要緊。伊清清出力beh引誘人，愛得人趁伊e5道理。我又本身bat 聽見伊講，cheh虛華城e5風俗kap上帝e5道理極對反。伊an2-ni講，明明是將咱e5好事掠做歹，續嫌咱是逆上帝。\nHit-tiap8按察司講，亦有甚mih8會thang責罪伊？ \n嫉妒講，我本然beh講到濟濟話，是驚了延chhian5 lin2 chiah e5列位。若是別人干證了，伊m7-sai2 死，我beh koh講。按察司就吩咐伊邊仔企。 \nLiam5-piN調事鬼走前來，指盡忠講，你看che犯人，伊是怎仔歹，做你講。\nHit-tiap8事鬼咒詛 beh講老實，有講，我無啥bat cheh人，ku2亦無beh bat--伊。但是幾若日前，我bat kap 伊講，知kio3伊真正是迷惑百姓。是怎樣？伊hit-tiap8 teh講，攏是講阮服事鬼神、敬佛，che是m7好，koah hou7上帝受氣。照伊an2-ni講，就是阮敬佛、服事鬼神，攏是無有益，續有害，阮e5罪無thang赦，煞尾的確會沈淪。我e5干證就是che。\nHit-tiap8 koh調Chhi7譽hou7伊咒詛，教伊若知--e5著講。 \nChhi7譽就講，列位大人--ah，這個人我bat 伊偌久--lah，伊m7應該講e5亦 lam7-sam2講，是我e5皇帝Piat8-se-pok，永永hou7伊誹謗"}
{"text": "罵。Koh我e5皇帝貴氣e5人神，親像淫樂 、驕奢 、貪花 ，chiah-e5大人，kap刻薄 、放利 ，chiah-e5老爺，阮e5城chiah-e5序大koh永永hou7伊看輕。Koh講，伊若是家己會主tit意，chiah-e5大人的確beh早早趕hou7 in出城，m7准in企chia。M7-na7 an2-ni，伊續罵你，講，你是歹人，iau2--e5，講boe7了。\nHit-tiap8 Chhi7譽講煞，按察司對盡忠講，你這號賊，chiah-e5正經人teh干證你，你有聽見mah？ \n盡忠講，你著hou7我略略仔分訴--teh。\n按察司喝伊講，論罪你著死，但是我無beh chhiN狂害人，且hou7你分訴。\n盡忠就講，嫉妒teh干證攏是無影。我teh講，是講kio3國法、風俗e5代誌，若是kap 上帝e5道理相對反是m7著。我an2-ni講，若未 tu2好，你著教我，我beh liam5-piN改。\n講，事鬼所干證e5代誌，我是講kio3服事上帝要緊著誠實信，這個信著有聖神e5感化才會。若是kiam2-chhai2 beh用這世間e5風俗，來相摻，到尾boe7得著救。\n講，Chhi7譽所干證--e5，我實實是講，這個街市e5序大，kap chiah-e5大人，本然著企地獄，ma7應該企這個城。我an2-ni講，chheng-chheng向望上帝救我e5靈魂，亦無別物。\nHit-tiap8有幾若鄉里e5老大，邊仔teh坐beh相kap議這個案。按察司對chiah-e5鄉里e5老大講，攪吵咱e5城就是這人，列位已經有聽見眾人e5干證，koh有本身聽見伊家己分訴e5話。Beh hou7伊死抑是beh hou7伊活，出在lin2主意就是lah。總是這國e5律法，kiam2-chhai2 lin2無詳細知，今我beh講hou7 lin2聽。前法老年間有設1個條戒，就是別教若"}
{"text": "有生ta-pou，攏總ka7伊著hiat-kak8 hi2河nih。Che是驚了伊生湠比伊較濟。尼布甲尼撒e5年間，亦有設1個條戒，見有m7拜皇帝e5像，就hiat落火爐--nih8。Koh大留士年間亦有設1個條戒，除去拜王以外，不論上帝抑是神，人若有去拜伊--e5，就beh hiat落獅穴。 \nChi2 3個王攏是我皇帝e5人神。In所留--teh e5條戒咱著趁，這tiap8 che奸詐e5人實在有犯著in e5戒律。伊ma7是無想，伊e5所講所行，實在刁故意beh去犯著--伊。論到伊e5罪，che是容允伊boe7 tiau5。今已經認伊e5罪，才著議hou7伊死。\nHit-tiap8眾鄉里e5老大有提起議論這層e5代誌。Chiah-e5老大e5名就是瞽者、絕善 、怨恨、嗜慾 、恣肆、急悍 、驕傲、怨妒、說謊、殘忍、惡獷、恆怨 。Hit-tiap8 chiah-e5人逐個講家己e5意見。瞽者就講，Cheh人真異端，我明明看見。絕善才講，這號e5人m7-thang存伊活ti7世間。怨恨亦講，看見伊e5面目cham2然可惡。嗜慾亦講，Cheh人我本然boe7容允tit--伊。Su3-su3才講，我亦擋伊boe7 tiau5，伊是永永愛嫌我e5所行。急悍續講，著ka7伊thai5，著ka7伊thai5。驕傲講，這號粗俗人真正是人厭賤、怨恨。怨妒講，一下看見cheh人，我e5怨恨tauh8-tauh8起來。說謊講，Che是狂棍。殘忍講，Cheh人就hou7伊死，亦無夠額。惡獷講，著緊緊hou7伊死。Hit-tiap8恆怨亦有講，人就若用天腳下e5物hou7我，我亦無beh kap 伊和，著緊緊hou7伊死。Chiah-e5鄉里e5老大講kio3，An2-ni著。就出去定伊e5死罪。按察司才有出命將盡忠拖到校場，hou7伊受極慘e5死，Hit-tiap8眾人拖盡忠出去，照伊e5律"}
{"text": "法辦。代先鞭扑--伊，koh用手亂亂cheng--伊，用刀tauh8-tauh8 leh8--伊，後來koh用石頭tim3--伊，用劍chan7--伊，到尾將盡忠縛hi2柴thiau7--nih8，用火ka7伊燒做灰。 \n我有看見眾人hi2邊仔--nih8有車馬teh聽候盡忠。盡忠死了，liam5-piN接接伊上車，peh上雲--nih8，直直到天門。Hit-tiap8 teh上去，我有聽見作樂e5聲，盡在好聽。較停我又有看見眾人koh將基督徒拖入監內，聽候別日議罪。基督徒tiam3監--nih8有hiah久，上帝有用法度hou7伊會tit-thang出來，m7-sai2 hou7 in害死。Hit-tiap8基督徒才進前行，有吟詩講： \n盡忠有受害到死，<BR>Mih-sai2啼哭、無歡喜；<BR>上帝法度一下驚，<BR>Liam5-piN接伊上天城。 \n我夢見基督徒hit-tiap8 lou7 hit個艱苦，koh再行，ma7是孤單行。是有1個朋友kap 伊結做兄弟相kap 行。這人名做賢望 。伊有看見盡忠kap 基督徒ti7虛華市--nih8，盡在好款式，才ai3 kap 伊相kap 做伴。Tui3 an2-ni看起來，人若是敢phe死來干證道理，就會感化別人，續 hou7伊做聖徒行天路。Hit-tiap8賢望就ka7基督徒講，虛華市--nih8 iau2有濟濟人teh相，看有機會才beh te3來。\n基督徒kap 賢望相kap行無偌久，有看見頭前有1人，名叫利徒 。In兩個jip著--伊，就問伊toh8落人，beh去toh8落？伊應講，Tui3巧言 鄉來，beh去天城。Iau2攏m7講伊e5名。 \n基督徒gong5-ngiah8講，巧言鄉kiam2有好人？ \n利徒講，有--ah！照我想亦是有。\n基督徒講，我著叫你啥名？ \n利徒講，你我攏m7相bat。你若是beh t"}
{"text": "ui3 chia去，我歡喜kap 你行，若m7，我 beh家己行。\n基督徒講，Cheh巧言鄉我亦bat 聽見，照人講，cheh鄉庄真富。\n利徒講，著。這個鄉社實在真好額。Hia我有濟濟親戚。基督徒講，請問你e5親戚啥人？ \n利徒講，這鄉里大半是我e5親戚。較親--e5就是巧言、機變 、Hu3時，chiah-e5。這個巧言鄉就是tui3 in祖名伊。Koh有令色、兩向、適可，chiah-e5，攏是我e5親戚。Koh鄉里e5牧師，就是兩舌先生，伊kap 我e5老母像父。我實實ka7你講，實在是尊貴。若是前我e5祖是pian船仔面，看東ka-chiah向西行趁食，我e5家伙亦是tui3 an2-ni來。\n基督徒講，你有家眷抑無？\n利徒講，有--ah！我e5某真正經，伊e5老母亦是正經人；伊e5世系極貴氣。In老母是夫人，就是佯儀--氏 。我e5某細漢學伊e5禮，不論是服事序大，抑是接接序細，逐項攏會。總是服事上帝，阮kap真誠實e5人，有兩項仔小事e5爭差，chiah，若是逆風逆流，阮無beh kap 伊頭毛去試火。Koh看見道理若是興旺，阮是真熱愛趁--伊。\n基督徒聽見che，就近倚賢望講，巧言鄉有利徒，諒必是cheh人。若是an2-ni，這所在e5匪類e5人，be7有較厲害cheh人。\n賢望講，俺兄你啥事m7問伊e5名，伊kiam2是見笑m7講mah？ \n基督徒才koh近倚利徒講，照你講，親像m7是平常人，我講若是無大臨爭差，量約的確知你是甚mih8號人，你kam2 m7是巧言鄉利徒mah？ \n利徒講，Che m7是我e5名，是人怨我用che叫我。我無ta-tit-oa5著受，是學chiah-e5好人常常hou7歹人誹謗，總著忍受就是--lah。\n基督徒講，人叫你這個名kiam2無因端mah？ \n利徒講，真正無。有1項kiam2-chhai2是tui3 an2-ni人有號我c"}
{"text": "heh名，chiah，是我chhau3-tu2-kham2 teh講，tu2-tu2 kap 這世間相合，才有濟濟得著有益，這個有益是家己來，m7是我去求--伊。無因端怨我啥事？ \n基督徒講，我bat 聽見利徒e5名，量的確是你，今攏無爭差。但是我想--起-來，真正驚了你e5所行 tu2-tu2 是合cheh名。\n利徒講，你量約an2-ni，我亦無法你ta5-oa5。若是你歡喜kap 我做伴，後來的確知--kio3我好。\n基督徒講，你若kap 我相kap 行，就若無順風順流亦著進前行，che實在m7合你e5意思。Kiam2-chhai2道理興旺，抑是受人窘逐、詈罵，攏平平著歡喜趁。\n利徒講，莫得勉強我，著出在我家己主意，我才beh kap 你行。\n基督徒講，若無照我講，連1步亦m7准你相kap行。\n利徒就講，我前所趁e5道理，是有益無陷害，我到尾無放hiat-kak8。你若m7 kap我行，我姑不chiong著家己行。看有別人beh te3我，歡喜kap 我做伴。\nHit-tiap8我夢見2個學生離開利徒，進前行，攏無kap 伊做伴。有tiap8仔久越過來看，看見有3人te3利徒來到利徒hit-nih8。利徒有kap伊行禮，3人亦kap伊接禮。這3人就是顧財、Si3金、珍物。利徒前kap 伊相bat，是細漢hit-tiap8 kap 伊同學。伊先生e5名就是漁利 ，教學ti7貪心府、好利鄉。這個先生有用趁錢e5法度教伊e5學生，kiam2-chhai2是用強強theh8，抑是用舖排、用拐騙、用白賊。攏是用外皮假做信道理。Hit-tiap8 chi2 4人亦會開學做先生。Chi2 4人大家行禮煞，Si3金有問利徒講，頭前teh行是啥人？ \n利徒講，Hit個是真遠e5人，伊是執家己e5癖行天路。\nSi3金講，Haih！啥事m7聽候咱kap 伊同行？伊kap咱kam2 m7是大家"}
{"text": "行天路mah？ \n利徒講，實在攏總是行天路，總是hit個頭前行--e5，盡在孤tak8，執家己e5癖，看輕別人。就若有誠實e5人略略仔無合伊e5意思，伊就m7-tih8。\n珍物講，Che實在m7好。你kap 伊無相合是甚mih8代誌？請你ka7我講。\n利徒講，這個人是執癖，攏無校勘道理，無看時陣，清清beh行。我是看好勢才行。In e5服事上帝是甘願將in e5家伙看做無要緊；但是我e5服事上帝，ku2 beh留我e5家伙koah beh照顧我e5性命。In e5款式就若hou7逐人嫌--伊，in猶原執意，攏無beh合別人e5意思；我趁聖e5道理，ku2是看好勢才行。In是講kio3聖教kiam2-chhai2就若穿破衫hou7人看m7上目，亦的確著趁；我是想kio3聖教著穿金e5鞋hou7人o-lo2 才beh趁。\n顧財講，你所講e5意思卻著，若是人無beh照顧所有e5物，lam7-sam2家己扑失落，我講，伊是無智識。著「智識親像蛇」，聖冊kam2無講mah？作 穡人ai3得收成，的確著聽候好天時。冬天e5蜂iau2-ku2知kio3著tiam3 hi2 siu7--nih8，m7-thang出來，到有thang討食hit-tiap8，才四界飛出來。咱著學伊。天時有落雨，亦有好天。這號人真gong7，偏偏透雨beh去；阮愛行，著聽候好天才去。人服事上帝著續會照顧物，才合我e5意。上帝用萬物賞賜人，kam2 m7愛人顧hit個物，報答伊e5恩？An2-ni照情理講真正是m7-thang放hiat-kak8--伊。早亞伯拉罕、所羅門，服事上帝攏夠好額。約伯亦有講：「好人積蓄金濟濟，親像塵埃。」Hit個頭前行--e5，若是照你e5所講，kap 約伯所講--e5大爭差。\n珍物講，阮e5意見攏是平平，就m7-sai2 koh講。\nSi3金講，Cheh代誌真正m7-sai2 koh"}
{"text": "講，阮e5意見攏是an2-ni，聖冊kap 情理thang做干證。\n利徒講，咱今行cheh路，閒仔話莫得講，請lin2用1項e5代誌相kap 講。設使有1人，不論是牧師，抑是做生理，kiam2-chhai2 ti7面前有1項利益thang得著，若m7是出力hit個真道理e5代誌，che利益，的確boe7得著，in若會照che行，kiam2是無誠實e5人mah？"}
{"text": "敬虔講，Hit個人所夢見，bat 講hou7你聽mah？\n基督徒講，有，hit個夢不止thang驚。伊講hit個夢，我e5心肝就phok8-phok8-chheng2。雖罔an2-ni，我會聽見che，亦不止歡喜。\n敬虔講，你ti7釋示e5厝，這個以外，kam2無koh看見甚物mah？\n基督徒講，亦有。Hit時koh chhoa7我去看一間厝，大koh sui2，內面e5人攏總穿金e5衫，門--nih有kiah8刀e5人teh企，beh阻擋，m7 准人入去。忽然有1個好膽e5人，用刀剖開1條路入去。Hit內面e5人就請伊入去，來得著永遠e5榮光。看到這個代誌，實在hou7我e5心肝不止歡喜。Hit時若m7 是知這條路著koh行，che釋示e5厝我愛久久tiam3-teh。\n敬虔講，這個以外，路--nih8有koh看見甚物？\n基督徒講，Koh行未偌遠，親像看見架頂吊1個流血e5人。我一下看見，hit個擔就liam5-piN tui3肩頭頂lut--落-去。HiahN時我Ka-chiah 背重擔吐氣啼哭，到這時擔就lut落離開我e5身軀。我代先be7 bat看見到an2-ni-siN，hit時我扑算是奇怪。所以不得不著企teh看。Tu2仔teh看e5時，有3個榮光--e5就近我。第1個，干證我e5罪已經赦免；第2個，ka7我褪破衫，用這個sui2 e5衫hou7我穿；第3個，tng3印ti7我e5頭額做記號。\nHit時基督徒koh theh8 懷內e5文憑講，這卷kham3印e5文憑亦是伊hou7我。\n敬虔講，我扑算你kaN2有koh看見別物？\n基督徒講，已經ka7你講--e5，是hit個較大項--e5，chiah-e5以外真正亦有koh看見別物。因為我來e5時，看見有3人ti7路邊teh睏，名叫愚憨、懶惰、自是，逐人e5腳有鐵鏈鏈teh。我出力叫in醒，你扑算in有beh聽m"}
{"text": "ah？亦有koh看見示疑、偽善，2人lam7-sam2盤牆入來，kan-ta講beh去郇山；未偌久，in就行迷路去死。我有ka7 in講會tu2著hit個災禍，in亦m7信。Koh我tit-beh上這個山，知kio3是不止艱苦，tui3獅e5面前經過亦真oh。設使顧門人無叫我，驚了到尾亦倒轉去。今感謝上帝hou7我到ti7 chit-nih8，亦多謝lin2接納我。\nHit時賢智扑算有幾若項代誌著koh詳細問--伊；就請基督徒解明hou7伊聽。就問講，你離開本鄉，有時kaN2有數念mah？\n基督徒講，有--ah；常常teh數念。M7-ku2心肝見笑、怨恨，決斷無想beh倒--去。若ai3 beh倒--去，的確有機會。但是我beh求較好e5地方，就是ti7天nih--e5。\n賢智講，你前koaiN3-sou e5歹，今kiam2攏無？\n基督徒講，心內iau2-ku2有，但是私慾歹e5念頭m7是我所歡喜--e5。我代先kap 本城e5人真正歡喜chiah-e5私慾，這tiap8 chiah-e5代誌攏是hou7我e5心憂悶。我所欣慕--e5，若會得著，就永永無koh想chiah e5。「若是ai3行好e5時，常常有歹ti7面前。」\n賢智講，Hit個私慾攪擾你--e5，有時你kiam2無較贏--伊mah？\n基督徒講，有時有，但是較罕tit。卻有這號e5時，我寶惜伊親像金玉。\n賢智講，Hit個私慾攪擾你e5心，有時na2無去，hit個因端是怎樣？你會講抑boe7?\n基督徒講，會。代先十字架所看見chiah-e5事情，心內想伊，就知hit個歹親像無--去。看身軀這領衫，抑是開看懷內e5文憑，抑是心內想tit-beh去e5所在，che攏會hou7我家己看hit個歹na2親像已經無--去。\n賢智講，你甚物緣故才刁持beh去郇山？\n基督徒應講，代先所看見吊ti7架頂已經死--e5，我向望到"}
{"text": "hit-nih8的確看伊活會ti7-teh；koh這tiap8 teh攪擾我e5歹，到hit-nih8攏總也會絕斷，koh bat 聽見人講，hit所在永永無死失；koh到hit-nih8，的確得著所歡喜e5人來做伴。我實在ka7你講，主ka7我放hit個擔，就我不止疼伊；心內e5弊病，我不止怨恨；永活e5所在不止愛到；koh ti7 hia眾人o-lo2主，常常大聲叫講，「聖在、聖在、聖在」，就我不止愛kap in做堆。\n仁愛就問基督徒講，你有某子抑無？\n基督徒應講，有--ah，1個某，四個子。\n仁愛koh問講，啥事m7 chhoa7 in來？\n基督徒就流目屎，講，Hai7--ah！我不止愛，但是我行天路，較輸某子攏m7歡喜。\n仁愛講，In iau2-ku2企起本所在，hit個危險，你應該明明ka7 in講。\n基督徒講，有--lah！照上帝指示我本城tit-beh滅無，我bat 攏總ka7 in講，但是in亦掠做講笑話，攏m7信。\n仁愛koh問，你an2-ni ka7 in講，你koh有求上帝感化in e5心肝hou7 in信抑無？\n基督徒講，有--ah；tauh8-tauh8替in祈禱，心肝不止迫切，因為某子是我第1疼--e5，你所知--e5。\n仁愛講，Tit-beh滅無e5情由扑算你hit時詳細知，今有用家己憂悶kap 驚惶ka7 in講抑無？\n基督徒講，有--ah，我用an2-ni再三講；koh我想tit-beh到e5受氣，就驚惶ngiauh8-ngiauh8-chhoah，面憂悶哀慘流目屎，in看就家己知，總是m7愛kap我來。\n仁愛講，An2-ni m7來，in有甚物話thang講？\n基督徒講，我e5某憶著這個世間，子兒iau2-ku2少年愛thit-tho5，所以攏總放sak hou7我家己行。\n仁愛講，你雖罔an2-ni勸in，kiam2-chhai2你e5"}
{"text": "所行be7有tu2好，就無采你e5 kang情。\n基督徒講，我e5品行家己知有濟濟m7 著，m7 敢講無，亦知用好--e5來勸人，kiam2-chhai2所行無合，就所勸亦無利益；總是我敢講平素不止謹慎，驚了我e5 m7好會阻擋in行天路。就知我e5謹慎，in反轉講我siuN細膩，就有代誌，in扑算是無要緊--e5，我為著in m7敢行。設使我e5所行有阻擋in行天路，扑算無別物，的確是因為我e5心不止驚，m7 敢得罪上帝，續害著人。\n仁愛講，人卻有an2-ni，在早該隱行歹，就怨恨伊e5小弟行好；若你an2-ni e5所行，某子e5厭賤，是in明明怨恨好，就in靈魂boe7得著救，m7是你e5罪屬。\n眾人an2-ni teh坐，相kap 講話，到e7昏頓創便，大家來坐桌，逐項物肥koh noa7，酒醇koh甜。坐桌所講e5話，攏是議論山主，講伊e5所行，啥事an2-ni行，koh啥事起這個美宮。 \n照in講，主實在勇猛，魔鬼平素害人，主較贏--伊，hit-tiap8不止危險到流血，行an2-ni清清因為疼百姓，che大恩真正hou7人會疼tit、會欣慕tit。Koh in有人講，主釘死了後，bat koh tu2著伊活ti7-teh，亦bat 聽見伊本身講話，知kio3主gau5疼行天路e5人，就是通天下攏無人會比得主。1項e5憑據，就是主離家己e5榮光來救犯罪e5人；亦bat 聽主明明講，m7愛家己1人toa3 ti7郇山，愛tit濟濟人kap 伊ti7--teh，an2-ni-siN行天路e5人濟濟，雖然在生做乞食ti7糞圾企起，亦已經hou7主舉起做君王。\n大家an2-ni相kap 講話到更深，就求主保庇才去睏，hou7基督徒tiam3 ti7大樓--nih睏，房e5窗仔向日出e5所在，房e5名是平安。基督徒ti7 hit位仔睏到天光，醒就唱歌講，\n且喜我歇平安房，"}
{"text": "<BR>是主赦免有罪人；<BR>恩典，疼痛無thang比，<BR>美宮離天kaN2幾里。 \n眾人睏醒起來，kap 基督徒koh談論，亦ka7伊講你m7-sai2 liam5-piN起身，聽候chhoa7你看這所在各樣寶貝e5物件。就chhoa7伊代先入書房，hou7伊看見古早e5冊，中間寫主e5世系，講，主是無起頭--e5 e5子，主亦是無起頭。冊內亦詳細寫主所講、所行；亦記幾若百人e5名，就是主所舉起做差用，hou7 in企久長boe7敗壞e5厝宅；koh主e5差用所行e5好事，就是較贏敵國，行公義，得著所允e5福氣，塞獅e5嘴、脫離火焰，閃避利劍，弱變強，交戰會勇，破對敵e5陣。Chiah-e5代誌冊內攏有記載，一盡讀hou7基督徒聽。Koh人平素看輕主，侮慢伊e5所講、所行，主iau2-ku2赦免伊e5罪，用恩典接納伊，這號事濟濟項亦有記載。另外koh記載奇怪e5代誌，就是古早、現時kap 後來e5代誌；這個後來e5代誌是先知人所代先講，到時逐項的確會應驗，hou7主e5對敵驚惶，聖徒歡喜安心。Che所記基督徒攏總有看見。 \n明仔再koh chhoa7伊入軍裝局，中央收hiah-e5神靈交戰e5器具，就是聖神e5劍、信主e5牌、友義e5甲、救護e5盔、福音e5鞋，che鞋穿到久亦boe7歹。Koh有器具號做常常祈禱。Chiah-e5器具攏是主所備辦hou7行天路e5人thang用。雖然服事主e5人親像沙hiah濟，iau2-ku2有夠額thang用。 \n古早主e5奴才行各樣e5代誌，所用e5器具亦hou7基督徒看，親像摩西所用e5枴仔；婦人人雅里所用釘死西鮮拉hit個錘kap 鐵釘；基甸所用趕走米甸e5軍兵hiah-e5瓶、燈、號頭；珊迦扑死六百人hit個牛thui5;參孫扑死一千人hit個驢e5牙槽骨；大衛tim3死加特人哥利亞，hit個石kap hiat石e5索；"}
{"text": "koh主後來ti7大受氣e5日，起來thai5 hit個歹e5頭人，所beh用e5劍。另外濟濟項好物攏總hou7基督徒看。基督徒大歡喜，看明白眾人koh去睏。 \n我夢見基督徒隔日睏起，tit-beh上路，大家koh留伊，講，請聽候，明仔再若好天時，就beh chhoa7你看hit個 ti7遠遠e5樂山。你若看見hit個山，就會益發安心，因為hit個山比咱這所在較近天城。基督徒就允，hou7 in留。 \n到明仔早起，日出，chhoa7伊上樓頂，向南teh看，看著快樂e5地方，山濟、樹am7，koh有葡萄園，百項e5果子，逐項奇樣e5花，清清e5水泉流出，景緻不止kah目。基督徒就問，Hit個是甚物所在？應講，是以馬內利e5地。Hit個山kap 這所在攏是hou7行天路e5人公用。你若到hit-nih8，企hit山e5牧者tit-beh指點你看天城e5門。\nHit-tiap8基督徒想著起身koh行路。大家講，好，但是代先著koh入軍裝局。已經入，就用堅固e5甲、利e5兵器，遍身軀攏有保護，持防路--nih8 e5對敵。 \n基督徒穿盔甲明白，就kap chiah-e5朋友行到外門，問顧門--e5講，有過路e5人tui3 chia經過抑無？顧門--e5應--伊講，有--ah！基督徒問，你bat 伊mah？顧門--e5講，我問伊e5名，伊應講，我名叫做盡忠。\n基督徒講，這個人我bat，是我e5厝邊，tui3我本城來。你扑算伊頭前行，今有偌遠？\n顧門--e5講，今差不多到山腳。\n基督徒講，好。今顧門--ah，你款待我頭到尾不止好，願主常常庇佑你，加添你濟濟福氣。\n基督徒tit-beh koh行，勤慎、敬虔、仁愛、賢智，送伊落山。An2-ni大家相kap 行，koh再議論代先e5話。行到山坡tit-beh落去，基督徒就講，我前日上這個山，hit時知不止oh，今tit-beh落，扑算亦是危"}
{"text": "險。\n賢智講，你e5話著，人落這個山，入居謙 e5山谷，實在oh，常常ai3踏thut8，所以阮kap 你來，送你落山。基督徒an2-ni落山勻勻仔行，真仔細，iau2-ku2踏thut8 teh一、兩擺。 \nHit時我夢見基督徒已經落山，chiah-e5朋友就用餅1個、酒1矸，kap 葡萄乾來送伊。基督徒就進前行。行這個居謙e5山谷內，hit個情形不止艱苦。因為行無偌遠，忽然看見魔鬼tui3曠野來，名做阿波侖 。Hit-tiap8基督徒驚到極，家己躊躇，m7知著走倒退，抑是企chia聽候，家己講，我e5戰甲會顧胸前，boe7顧ka-chiah後，設使越lin3轉倒退，著傷koh較快，若是ai3保全性命，亦著擋chia無退；koh想著向前，就勻勻仔行，阿波侖亦進前來就近伊。伊e5面貌不止hiong5，亦hou7人怨恨、亦hou7人驚，遍身軀有鱗，家己展猛，掠做不止好看，koh有翅親像龍e5翅，有腳親像熊e5腳，腹肚出火薰，嘴親像獅嘴，已經近倚基督徒，就than2斜目看伊，講，你tui3 tat8-loh8來，beh tat8落去？\n基督徒講，我tui3將亡城來，hit所在是萬項歹e5所在，今tit-beh去郇山。\n阿波侖講，照你e5話，你的確是我e5百姓，因為hit個地屬我，我做hit所在e5王，hiah-e5百姓e5上帝。你啥事kaN2 an2-ni 背叛走出？若m7是我向望你會koh服事我，我這tiap8就扑一下hou7你倒地。\n基督徒講，我真正出世ti7你e5國，但是服事你真艱苦，koh工錢無夠thang養飼性命，因為服事你e5事是罪惡e5事，報應的確死；所以我到長成，就學智慧e5款式，四界chhe7看有別條路thang 加添家己e5利益抑無。\n阿波侖講，做王--e5永永m7甘願伊e5百姓家己離開，an2-ni我斷斷m7放你去，你若嫌服事我艱苦、工錢少，著聽我所勸倒轉"}
{"text": "--去，我e5國所有e5物就hou7你到ke3意。\n基督徒講，我已經允beh服事別e5主，就是萬王e5主，今thai2-tho2會tit-thang背叛伊來te3你？\n阿波侖講，你行an2-ni親像俗語有講，「移磚徙石」。人家己降服這個主無偌久，暗靜背叛koh歸ti7我，che是平常e5代誌，你若an2-ni亦無傷害。\n基督徒講，我kap 這個主立約咒詛beh盡忠。今若背叛就boe7免得反叛e5刑罰。\n阿波侖講，若是an2-ni，你怎樣代先背叛我？今你若甘願te3我倒轉--去，我就放你煞。\n基督徒講，我代先允服事你，就是少年e5時 lam7-sam2 e5所行，今我所服事--e5，就是全能e5主，伊會放我；koh我hiahN時te3你行歹，主亦會攏總赦免。害性命e5阿波侖--ah，我實在ka7你講，服事我e5主，得著伊e5工錢，交陪伊e5奴僕，趁伊e5國法，朝見伊e5面，企起ti7伊e5地，chiah-e5代誌攏總較好你e5；所以你m7-sai2 koh講，我就是主e5奴僕，決斷beh te3伊。\n阿波侖講，你行這條路，會tu2著甚物e5災難，應該量早想。Che主e5奴才，因為得罪我，犯著我e5法度，就大半無善終，濟濟凌辱死，你kiam2 m7知？你beh thai2會扑算服事伊是較好服事我？伊企起ti7遠遠，未bat來救伊e5奴才，脫離我e5手；若是人盡忠服事我，kiam2-chhai2 hou7伊kap 伊e5奴才所掠，就我tauh8-tauh8盡氣力，盡計謀救--伊，che是thong世間所知；我an2-ni亦beh救你。\n基督徒講，主無liam5-piN救伊e5奴僕，意思是beh試看in有敬愛e5心，到路尾盡忠抑無，koh論到無善終，伊e5奴僕就掠做榮光e5代誌，因為in所大向望e5，m7是目珠前e5救，是後來e5福氣，an2-ni teh聽候，主顯明伊e5榮光ka"}
{"text": "無知講，我ti7這個山e5左爿出世，beh去天城。\n基督徒講，你想beh入天城kaN2 oh--ah？\n無知講，好人會入，我啥事boe7？基督徒講，你若到天城，有甚物憑據thang入去？\n無知講，我知主e5命令，我平素有行好，有用公義款待人，亦有祈禱禁食，亦有toe5-ian5贊聖會，亦有賑濟散hiong人，今koh家己放sak本城，愛去天城。\n基督徒講，若是入cheh路m7是tui3隘門，是tui3彎路入，驚了到審問hit-tiap8，的確掠你做賊，m7准你入城。\n無知講，列位lin2 m7知代--ah。Lin2平素kap 我無相熟，lin2趁lin2 e5教，我趁我e5教，就是--lah。Lin2 tu2仔teh講e5隘門，逐人知，離阮e5城真遠。我量beh去hit--nih8，阮e5城的確無人bat 路。Lin2啥事m7看這條路，緊koah快行，tui3阮e5城來，就會tit-thang thang3 chia。\n基督徒看見伊家己掠做著，就細聲ka7賢望講，聖冊講，「願人iau2有thang向望。」到這個人攏無thang向望，koh講，「見有boe7曉tit--e5，一下出路，智識無夠額，若kap 人講，伊e5 boe7曉tit就lau3-pauh。」阮今著怎樣款待cheh人？著kap 伊koh講--ah；抑是做阮來去，hou7伊會曉得倒想咱e5話，後來聽候伊來，才勻仔勸--伊，看kiam2-chhai2會反悔boe7？\n賢望講，在我想，這tiap8 m7-thang kap 伊講，著聽候後身，若會講--tit才kap 伊koh講。Hit-tiap8賢望有吟詩講： \n我看hit人名無知，<BR>款式驕傲無謙卑；<BR>末日審問若到時，<BR>上帝kiam2 beh容允伊？ \n2個學生tui3 an2-ni代先行。無知亦te3後壁行。未偌久，入1條烏陰e5路，從中tu2"}
{"text": "著1人，hou7 7個邪神用7條索縛，hit-tiap8拖伊倒轉，直thau3 tui3山下e5門去。基督徒看見che ngiauh8-ngiauh8-chhoah，驚到boe7顧tit。賢望亦是an2-ni。Tu2-tu2 邪神拖這人tui3 hia過，基督徒有來teh看有bat--伊抑無。量kiam2-chhai2是棄信鄉e5背道，但是看了無甚物明白，是頭殼aN3-aN3 teh過，親像hou7人掠e5賊。這人過去了，賢望越過去看，看見ka-chiah--nih8有字講，「外皮是聖徒，心內是奸淫惡毒。」\nHit-tiap8基督徒對賢望講，我bat 聽見一個好e5學生chit--nih8 tu2著e5代誌，今liam5-piN記得。Hit個人就是小信，亦是古意人，平素企心誠鄉。今beh講hit個代誌，伊e5情由就是an2-ni。Tu2-tu2 入這個烏陰e5路，外面koh有1條路，直thau3 thang3大路，名做殺徑 。人永永tui3 chia khit人thai5，才有cheh名。Hit-tiap8小信亦親像咱行天路，有坐chia teh睏。Pou7-pin5有3個強梁e5賊，就是Nou7志、疑心、罪kou ，tui3大路落來殺徑，看見小信睏，才 liam5-piN走去倚伊。Hit-tiap8，小信睏醒，tit-beh起來koh行，3個賊近倚喝--伊講，企--teh，m7-thang去。小信聽見，驚到面慄色，無力thang kap in抵敵，koah boe7走。\nHit-tiap8 Nou7志講，銀緊緊theh8 出來。小信真m7愛hou7伊提走，圓圓纏纏提攏boe7出來。疑心就chhek倚--伊，伸手jim5伊e5肚koaN7，搶伊e5銀袋仔。小信liam5-piN大聲喝hiam3，賊--ah！賊--ah！罪kou就用大枝枴仔摃伊e5頭殼，hou7伊倒hi2地-"}
{"text": "-nih8，就流血，親像beh死。Hit-tiap8 3個賊企teh看，聽見後壁有人聲來，驚了是篤信 鄉e5崇恩 ，就放小信hi2路--nih8，起腳緊猛走。有tiap8仔久，小信略仔較好，才勉強直直行。Hit-tiap8有詩講： \nNou7志、疑心，kap罪kou，<BR>扑到小信走無路；<BR>賊聽人聲就緊走，<BR>宛然親像馬teh跑。\n賢望就問基督徒講，Hit-tiap8 3個賊有攏搶伊e5物抑無？ \n基督徒講，無。伊e5身軀囥寶貝hit--nih8，無hou7伊chhiau著。伊e5寶貝iau2 ti7-teh。但是照人講，伊逐日teh開e5銀hou7 in搶到beh了，只有chhun淡薄碎銀na7-tiaN7，用到路尾，驚了無夠。我聽見伊行路hit-tiap8，tauh8-tauh8求乞來渡苦過日。伊e5寶貝的確m7賣。一路清清半枵半飽teh行，伊e5勢面真可憐。\n賢望講，伊有thang入天城e5憑據，hit-tiap8無hou7賊搶去，kam2 m7奇--lah？\n基督徒講，Che真巧，若是無hou7賊搶--去，ku2 m7是伊家己會曉想，才會an2-ni。伊tu2著賊hit-tiap8驚到boe7顧tit，thai2-tho2會曉得囥伊e5憑據無hou7伊搶去？Che攏是上帝e5恩。\n賢望講，伊e5寶貝boe7 hou7伊劫去，量伊e5心的確真歡喜。\n基督徒講，伊若gau5用cheh寶貝，心肝真正thang歡喜。但是ka7我講cheh代誌e5人，講kio3伊e5銀hou7賊劫去，心肝茹chhiang2-chhiang2，到boe7曉tit用伊e5寶貝。伊iau2 teh行路，一下想--kio3伊e5銀hou7賊搶去，liam5-piN煩惱到boe7顧tit，攏boe7記tit伊有寶貝thang歡喜。\n賢望講，苦--ah！這個人煩惱到chiah thiam2。"}
{"text": "基督徒講，著。伊e5煩惱真thiam2，kiam2-chhai2咱亦tu2著che，身軀受傷，銀hou7人搶--去，hit-tiap8 tiam3 hia生疏e5所在，咱e5煩惱亦是an2-ni。伊hit-tiap8艱苦到an2-ni，ku2又boe7死，真正奇。人講伊後身行路，清清吐氣煩惱，到逐所在攏是an2-ni。路nih8 chheng7著甚物人，就講伊toh8落tu2著賊，甚物 hou7伊搶去，身軀受著怎仔重傷，攏總講hou7伊知。\n賢望講，伊hit-tiap8艱苦到an2-ni，啥事m7將伊e5寶貝去當，抑是去賣淡薄仔來做路費？ \n基督徒講，你an2-ni講，啥事到chiah無明白？Kiam2-chhai2愛當這個寶貝，人無chiah濟錢thang ka7伊當；kiam2-chhai2 beh賣，有甚物好額e5人thang ka7伊買？Koh ka7伊想teh，是hou7人搶，hit-nih8 e5人攏boe7曉tui3重cheh寶貝，koh hit個所在攏無甚物物thang hou7伊。Koh ka7伊想teh，到天城若無cheh寶貝，的確boe7得thang得天nih8 e5家伙。\n賢望講，我teh講，俺兄你an2-ni折我，啥事到chiah硬直？在早以掃為著1頓食，就讓伊e5小弟做伊e5兄，che kam2 m7是用伊e5寶貝相讓？以掃都會an2-ni，小信kam2 boe7 mah？ \n基督徒講，以掃真正有賣伊家己做俺兄e5名份。人學--伊是濟，總是學--伊cheh款，真正是家己m7-tih8大福氣，來kap 以掃一般樣。Iau2-ku2著想以掃做人kap 小信無相同，伊e5寶貝亦無相同，你著分別。Che是怎樣--nih？以掃e5名份不過是koan-chio3天nih8 e5家伙，小信m7是an2-ni。以掃掠伊e5腹肚做主，小信m7是an2-ni。\n賢"}
{"text": "望講，俺兄你講是著。但是我想到這3個賊攏無膽，若m7是an2-ni，啥事聽見人來，緊猛走？小信啥事到chiah驚？因何m7 kap in對敵，聽候到boe7贏in 才來走，iau2未遲？基督徒講，濟濟人講hit 3個賊是小膽，若是kap in抵敵，人永忍--伊。Cheh小信實在是小膽，總是你kiam2-chhai2若tu2著這號賊，看見亦的確走，親像小信一般樣。這個賊ku2 m7是賊頭，是深淵王e5賊伙，若有大代誌，伊e5王liam5-piN贊--伊。我亦bat tu2著che賊，真忍伊。Hit-tiap8 hou7伊逼倚我，我盡力kap 伊抵敵，伊e5聲一下喉，in e5王liam5-piN趕來贊--伊。Hit-tiap8真險，佳哉想著上帝e5恩，身軀有盔甲，ke-si，扑boe7著。佳哉有這個盔甲，亦有出力kap in抵敵，但是ku2真艱苦。Che若m7是本身tu2著e5人，攏m7知這層e5代誌。\n賢望講，In e5膽若是大，想著崇恩來，啥事緊猛走？ \n基督徒講，崇恩一下到，in kap in e5王永永有走，啥事--ah？崇恩是咱e5主e5大將。但是小信ku2 m7是大將，伊e5膽thai2-tho2會比得--伊？咱e5主就若有濟濟百姓，ku2無攏做大將，kiam2-chhai2 kap人相thai5，亦boe7親像大將大有功。在早大衛thai5科利亞，che kam2是囡仔會曉得mah？青絲仔e5氣力kiam2會值得水牛mah？聖徒內中氣力有勇、lam2，信有大、細，小信實在是lam2 e5人，tu2著對敵才 liam5-piN輸。\n賢望講，可惜m7是崇恩來thang kap 這3個賊抵敵。\n基督徒講，崇恩就若出頭贏--伊亦是oh。崇恩卻gau5相thai5，用刀劍kap 伊la7，永boe7輸in，iau2當會tit tiau5。Kiam2-chhai2 Nou7"}
{"text": "志、疑心chiah-e5，撥開伊e5刀劍，倚到伊e5身軀，boe7免得著倒。人已經倒，thai2-tho2會long3-heng5？若是細膩看崇恩e5面，看見有傷痕，thang知--kio3我講是有影。在早保羅kap in交戰hit-tiap8，bat 講，「愛保全性命已經失向望。」Koh這個強e5對敵，啥事到hou7大衛煩惱、吐氣、啼哭--ah！希曼、希西家就若做大將，tu2著這個對敵，盡力kap 伊抵當，亦oh得liam5-piN得勝。Hit pang彼得愛tit kap 伊見輸贏，就若是做主e5使徒，卻亦無thang講伊有氣力thang贏--in。彼得hit-tiap8真忍，忍到尾溜，有驚1個女婢，續m7敢認耶穌做主。Koh chiah-e5賊e5王in一下喝hiam3，伊就來，無一tiap8仔久kap in相離，常常會聽見in e5喉叫。Thai5若boe7贏，in e5王liam5-piN就來贊in。In e5王真強梁，「人ai3攻擊--伊，刀尖chhak8 boe7入--伊，盔甲無路用；看鐵親像菅芒；看銅親像kou-ta5 e5柴；用箭ka7伊射，無想beh走；hiN3石頭tim3--伊，伊看親像草枝。人用鎚仔ka7伊摃，伊掠做是草。人舞hit個革，伊掠做是滾笑。」猛到an2-ni，人thai2-tho2有法--伊？Kiam2-chhai2會得著約伯e5馬、膽、智識，夠額thang kap 伊抵當，看當會tiau5 boe7？伊e5馬大概有詩講： \nChe馬teh展威，<BR>聲嗽mi7那雷。<BR>出力一下跑，<BR>對敵緊猛走。<BR>耳空盡在利，<BR>兵來伊攏知。<BR>聽見鑼鼓聲，<BR>並無小可驚。\n今咱無這號馬thang騎，不過步輦teh行，咱kam2 thang愛見著對敵？抑是聽見有人較輸--伊，咱kam2會講得咱較有本事永永boe7輸--伊？我"}
{"text": "看彼得hit-tiap8有生起 lam7-sam2想，liam5-piN 對耶穌品phong2講，「眾人就若m7 tih8你，我無m7 tih8你。」卻有講che，後來輸對敵比別人較慘。今聽見這個天路有賊永永teh劫人，咱若teh行，著穿盔甲，提信e5藤牌才著。聖冊有講，「著theh8信e5藤牌，才thang用che，扑無對敵e5火箭。」Koh著求主用兵te3咱，又著求主kap 咱去。前大衛有得著che，卻有tiam3死蔭e5山腳，伊e5心肝亦平安。摩西講--kio3若無主相kap 行，死較好，一步亦無beh行。今咱若有主做伴，就有成千萬e5對敵，咱m7-sai2驚。若是主無贊，咱koh較勇亦是死。我bat kap 人大交戰，受著主e5恩，會tit-thang m7-sai2死，但是我ku2 m7敢品phong2，講--kio3我有大本事才有贏--伊。我是愛得後來無tu2著an2-ni，就盡在歡喜。但是ku2又驚，這--nih8是賊siu7，我所以才 忍。今我有靠上帝救--我，無hou7對敵贏--我。有詩講： \n對敵相thai5真雄狠，<BR>學生tu2著kam2無忍？<BR>專心信靠主基督，<BR>對敵boe7贏，koa3降伏。\nHit-tiap8 2個學生進前teh行，無知亦te3--in，後來到 1所在，看見有1條路才入天路。Hit條路恍忽親像天路，2個學生到chia，m7知beh tui3 tah8落1條去，才躊躇teh企。Hit-tiap8有烏烏大漢e5人，穿白白e5衫，倚來問--in，Lin2企chia啥事？2個學生講，阮 beh去天城，tu2著這2條路，m7知toh8落1條較著。這個烏漢講，Te3我來，我beh去hit-nih8。2個學生就te3--伊，tui3偏路去。行未偌久，hit條路勻仔越，hit個天城卻ti7 in ka-chiah後。但是2個學生ia"}
{"text": "u2-ku2 teh te3--伊，未偌久，卻hou7伊chhoa7入羅網，腳hou7伊纏teh，m7知beh怎樣。Hit-tiap8烏漢e5白衫pou7-pin5卻落teh，2個學生才看破知苦。但是ku2 boe7-tit-thang出來--lah，才tiam3 hia teh啼哭。 \nHit-tiap8基督徒對賢望講，我今真錯lah。著細膩持防phou5-thaN2 e5人，牧者kam2無ka7我講mah？今我tu2著，就是所羅門有講，「人phou5-thaN2伊e5厝邊，親像張網纏人e5腳。」\n賢望講，路程誌略牧者bat hou7咱，beh hou7咱知路，咱boe7記tit theh8起來看，才行m7著。大衛bat 講，「世間濟濟強梁暴虐e5人，我趁你e5命令，hit人所做m7學伊行。」咱今真正m7值著大衛。Hit-tiap8 2個學生tiam3 hi2羅網teh啼哭。有hiah久，才看見1個面光光e5人來，手kiah8一枝鞭，倚2個學生，問in tui3 toh8落來，啥事到chia。 \n2個學生講，阮是真艱苦teh行路人，beh去郇山。有chhiang7著1個穿白衫，烏漢e5，講--kio3 beh到hit-nih8，招阮te3--伊，才行m7著到chia。Hit-tiap8 kiah8鞭e5講，這個烏漢就是phou5-thaN2 e5人，面貌光光假做基督e5學生。講煞，就將羅網拆裂，放2個學生出來，ka7 in講，Te3我，我 chhoa7 lin2倒轉去正路。伊就liam5-piN chhoa7 in入原路。Hit-tiap8問in講，昨昏lin2歇tah8落？ \n2個學生講，阮昨昏歇樂山，牧者e5布棚內。\n伊就講，路程誌略，牧者kiam2無hou7 lin2？講，有--ah。\n伊就講，若是an2-ni，lin2 hit-tiap8躊躇teh企，kam2無t"}
{"text": "heh8出來看？ \n2個學生講，實在iau2未看。講，啥事m7看？ \nIn就講，阮boe7記tit。\n伊才講，牧者kam2無通知lin2，著細膩持防phou5-thaN2 e5人？ \n2個學生講，有--ah！總是阮看cheh人講話真好聽，kam2有疑伊是beh phou5-thaN2？\nHit-tiap8我夢見舉鞭--e5教in倒hi2地--nih，就用鞭扑--in，是ai3 beh教示in行正路。扑in hit-tiap8 koh講，「我所疼--e5，我責備伊，才著專心反悔改變。」扑煞，教in koh去，有koh ka7 in講，牧者教lin2 hiah-e5話著記tit，m7 thang boe7記tit。Hit-tiap8 2個學生ka7伊講多謝，細膩進前行。有詩講： \n1個烏漢teh chhoa7路，<BR>學生te3伊行腳步；<BR>Chhoa7入羅網險險死，<BR>佳哉救主救in去。 \n2個學生進前行未偌久，遠遠看見面前1個人，勻仔行--來。Hit-tiap8基督徒對賢望講，Hia有1個人去天城倒轉來，beh到咱chia。\n賢望講，我看見了--lah，驚了亦是phou5-thaN2人，ku2著細膩--ah！\nHit個人勻勻仔那倚來，到尾kap 2個學生做1堆。伊e5名叫亡天 ，問2個學生beh toh8落去。 \n基督徒講，阮beh去郇山。\n亡天聽見cheh話，哈哈笑。基督徒講，你笑啥事？\n亡天講，笑lin2 boe7曉tit。Lin2行cheh遠路無采工就是--lah，kam2有別眾？\n基督徒講，Che怎仔講？若到天城，你kam2想--kio3主m7 接接阮mah？\n亡天講，Haih！是誰仔beh 接接lin2？Lin2想e5所在，這世間攏無。\n基督徒講，這世就若無，後世的確有。\n亡天講，我前tiam3本城亦聽見有這所在，才去chhe7--伊，今chhe7二十外"}
{"text": "年--lah，到今chhe7攏無。\n基督徒講，實在有cheh所在，我聽ku2信。\n亡天講，我hit-tiap8 toa3本城亦親像lin2信到an2-ni，才有來到chiah遠teh chhe7。若是有影有cheh所在，因何我chhe7 chiah久攏無？今我beh倒來去，前我有放hiat-kak世間所對重--e5，今我beh來去享福富貴。"}
{"text": "Hit時我夢見基督徒koh行，到1個低地，路邊有3人重眠teh睏，腳攏有腳銬。In名叫愚憨、懶惰kap 自是。基督徒看見in an2-ni，ai3叫in醒，就倚in e5身邊，叫講，「Lin2睏這nih8那睏桅尾，下底有死海，就是無底深坑；著緊猛醒，kap我來去。Lin2若beh，我就贊lin2褪去腳鐐。」Koh ka7 in講，有撒旦「親像哮e5獅四界行」，伊若tui3 chia過，lin2的確hou7 in哺食。3人就kiah8目看--伊。愚憨講，我無看見甚mih8危險。懶惰講，我beh koh睏tiap8仔久。自是講，你hoan7你，我hoan7我，無你e5代誌。\n3人koh倒teh睏，基督徒才起身koh行，心肝煩惱；煩惱in tiam3危險e5所在，ai3叫in醒勸in，koh ai3 ka7 in褪腳鐐，疼in到an2-ni，反轉hou7 in看輕。Tu2-tu2 teh an2-ni煩惱，就koh看見2人tui3 倒爿e5偏路，狂狂盤牆入來，緊緊jip到。Che 2人，1個名叫示疑，1個名叫偽善 。基督徒看見in來，就問in講，Lin2二位tui3 tah落來，beh tah落去？ \nIn 2人應講，阮出世ti7虛榮e5地方，愛好名聲，所以tit-beh去郇山。\n基督徒應講，路頭有隘門，lin2 beh-thai2 m7 tui3 hia來？Kiam2 m7知聖冊講，「無tui3 門入，tui3別位盤過來，是偷theh8--e5，是劫賊？」\nIn 2人講，Tui3 hit個入，阮hia e5人攏嫌路遠，所以常常tui3較短e5路盤入，親像阮tu2仔 e5所行。\n基督徒講，咱beh去天城，hit城e5主已經有命令，lin2 an2-ni做犯著伊e5命令，kiam2 boe7 hou7伊責備mah？ \nIn 2人講，M7-sai2你煩惱這個代誌，阮行an2-ni攏照"}
{"text": "舊款，你m7-sai2疑ngai2，阮已經an2-ni行有千外年久。\n基督徒講，若照律法來斷，an2-ni行是著抑m7著？ \nIn 2人講，這個千外年e5舊款，公道e5官來擬斷，的確掠伊是著。Koh人若到ti7正路，mih8-sai2問tui3 tah落入來？伊ti7正路，就好。你雖然tui3隘門入，不過是ti7這個路tiaN7-tiaN7，阮雖然盤牆入，亦是ti7這個路，an2-ni你比阮有甚mih8較贏？ \n基督徒講，我照主e5律法來行，lin2就照家己e5意思來做。這條路e5主已經擬lin2是賊，到路尾kiam2會掠lin2做好人mah？Lin2無趁伊e5命令，來lam7-sam2入，後來的確無得著伊e5恩，著空空出去。\nIn 2人聽見an2-ni無話thang應，就講，你顧你e5代誌就好。3人才逐個做伊行，無啥相kap講話。只有講幾句na7-tiaN7，就是示疑、偽善in 2人ka7基督徒講，Chiah-e5律法kap 禮數，阮若小心來行，kaN2亦boe7輸你。所以阮kap 你無甚mih8 cheng-choah8；若有，衫無親像tiaN7-tiaN7。你這領衫kaN2是厝邊捨施你，遮你e5身軀，免得見笑？ \n基督徒講，Lin2無tui3隘門入來，趁律法kap 禮儀，永永boe7得著救。我身上這領衫，是主所賞賜，真正照你所講--e5，是hou7我遮身軀，免得見笑。我看見這領衫就是主e5疼我，因為我往日e5衫不止破爛。Koh行路e5時，我常常家己安慰，扑算到天門，的確得著主認我，因為我身上有伊e5衫，就是褪我破衫e5日，主所賞賜e5。Koh我頭額有記號，lin2 kaN2未看見，這個就是我放擔e5日，主至親e5同伴所tng3--e5；hit時koh有hou7我一卷文憑，ti7路--nih8 thang讀安慰心肝。Koh吩咐我到天門，著將這個文憑交納做入門e5憑準；c"}
{"text": "he幾若項e5物你kaN2攏無，因為lin2無tui3隘門入。\nIn 2人聽見an2-ni，攏靜靜無應，清清相看笑tiaN7-tiaN7。Hit時我看見3人進前行。基督徒較ti7頭前，無koh kap in 2人講話，是家己靜靜teh想，有時吐氣，有時歡喜。Koh theh8 hit個榮光燦爛--e5所hou7伊e5文憑，tauh8-tauh8開看來讀，心肝得著安慰。 \n這3人行到艱難山，山腳有清e5水泉，hit所在有2條路，kap 正路相交界，1條tui3 倒手越過來，1條tui3正手越過去。若這條正路直直thau3到山頂，tui3 這條上山不止oh，所以號做艱難山。基督徒代先到山腳，就去hit個水泉lim水，精神爽快，才大hoah8上山，hit時講，\n艱難e5山雖然真崎，<BR>Iau2-ku2無嫌歹行；<BR>因為我知這條e5路，<BR>穩當直thau3聖城。\n示疑、偽善路尾到hit個山腳，看見山勢懸koa3斜，山邊有2條路，扑算che2 2條路seh8過山腰kaN2 kap 正路相接，就決意tui3山邊e5路去。Chi2 2條路，1條號做危險，1條號做敗亡。1人tui3危險路去，迷亂ti7深山林；1人tui3敗亡路去，路入曠野，山攏烏暗，忽然tak著跋倒，無koh起來。 \n隘門做頭，福做尾，<BR>半路盤牆，做賊伙；<BR>偽善、示疑偷入去，<BR>陷入敗亡家己致。 \nHit時基督徒上山，我看伊起頭直直走，後來那走那慢，路尾因為山懸koa3斜，無ta5-oa5，chiah做四腳狗爬上去。到半山有1個快樂亭，就是山主起--e5，hou7腳酸 e5人thang歇睏。基督徒到hit所在sian7-sian7，就坐teh歇，theh8 懷內e5文憑，開看來安慰心肝。十字架邊所得著e5衫，hit時亦koh詳細看。Tu2仔teh歡喜，卻tuh-ka-che7睏去，soa3 ti"}
{"text": "am3 ti7 hia 到日beh暗，睏到手e5文憑soa3 ka落。Hit時有1人來叫伊醒講，「貧憚e5人--ah，你看kau2蟻teh，著想伊e5殷勤，來學伊e5智識。」\n基督徒就醒來起來，緊行，到山頂 koh tu2著2人tui3前面chhiong-pong7走來，1個名叫心驚，1個名叫懷疑。基督徒問in講，Mih代--ah？Lin2走倒轉--來，錯lah。\n心驚應講，阮tit-beh去郇山，已經過這個艱難e5所在，行那遠那危險，所以越頭beh倒來去。\n懷疑講，有影。因為離chia無偌遠，有2隻獅仆ti7路--nih，m7知睏抑醒，驚了經過 hia hou7伊活活peh死。\n基督徒講，Lin2講an2-ni，我亦驚，今beh閃tui3 tah落去才無危險？若倒去本城，hit個城tit-beh滅無，若會到天城，的確安然無驚。我著試進前去；boe7死亦kaN2；卻會死，亦的確得著永活。我已經決意beh進前去。\n懷疑、心驚，就離別基督徒，走落山去。基督徒猶原進前行。想chi2 2人所講e5話，hit時伸手探看懷內，ai3 beh theh8 文憑來讀，thang安慰伊e5心肝。但是遍chhe7懷內hit卷，卻無去--lah！就大憂悶，到m7 知beh怎樣！是因為無hit卷thang安慰伊e5心肝；koh入天城亦無hit卷thang做憑準。所以躊躇憂悶teh企，m7知beh怎樣，後來才記得伊有睏ti7 hit亭仔；就跪落去，認伊e5 lam7-sam2行，求上帝赦免--伊；koh倒轉原路去chhe7 hit卷。 \nHit-tiap8倒轉e5時，一路憂悶，講亦boe7盡；有時吐氣，有時啼哭；koh常常家己怨恨責備講，主起這個亭仔，不過beh hou7人停seng2歇sian7，m7是beh hou7人睏，我反轉睏ti7這nih8，真正是憨。一路看來看去，向望kiam2-chha"}
{"text": "i2會koh得著ti7路--nih8安慰心肝hit一卷。直直行到koh看見代先坐teh睏e5亭仔，心肝益發知罪，亦益發憂悶。Hit時基督徒親像an2-ni行，吐氣伊e5 lam7-sam2睏講：我苦ah！我日時睏，艱難e5時陣teh睏。主起這個亭仔是beh hou7人thang歇sian7，來養精神，我反轉用伊做閒身e5所在。害--ah！我 lam7-sam2趁情慾到an2-ni。今往回就是空行1-choa7路，親像以色列e5百姓得罪上帝，著倒退行ti7曠野。今hou7我步步行，步步憂悶；若是無 lam7-sam2來得罪，就步步行，步步歡喜。到這tiap8 m7知koh行到偌遠--lah。行這條路1擺tui3 chia過就好，我往回已經有3擺；koh日tit-beh暗，著thau3暝行。我啥事睏--ah？ \nHit時基督徒已經koh到亭仔內，坐有hiah久teh啼哭。後來得著上帝e5恩典，tu2仔teh憂悶e5時，忽然看見hit個文憑，ti7代先坐e5椅腳。就gih8-gih8-chhoah，緊猛拾囥ti7懷內。基督徒koh chhe7--著這卷文憑，就歡喜到boe7顧tit。因為得著活kap 入天城，攏著這卷做憑據，所以斟酌囥ti7懷內，多謝上帝e5指示，hou7伊koh再chhe7著。Hit時亦憂悶、亦歡喜，koh起步行向山peh去，腳步益發輕快。但是peh 未到山頂，日已經落，才想著伊e5 lam7-sam2睏，koh家己吐氣講，我an2-ni睏，m7-na7得罪，亦有危險。已經 lam7-sam2睏，今著暗暝行，boe7見著天日，滿路烏暗，驚了聽見野獸e5聲hu-hu哮，攏是hit個 lam7-sam2睏e5所致。前懷疑、心驚ka7伊講看見獅e5事情，hit時伊koh想--著，所以家己扑算，這個野獸暝時四界討食，我若hou7伊tu2著，beh-thai3會走tit伊"}
{"text": "peh死？ \nAn2-ni就進前行，tu2仔teh吐氣伊e5失錯，kiah8目忽然看見一座殿，懸koa3大，名叫美宮 ，tu2仔近ti7路邊。Hit時我夢見基督徒緊緊行，向望hit所在thang借歇。行無偌遠，路就較隘；koh離殿門量約有半里。基督徒詳細看前面e5路，忽然看見2隻獅，正是，\n後面艱難，前面有驚，<BR>山頂若到，才獅出聲，<BR>聖徒安樂oh得長久，<BR>艱苦過了liam5-piN koh tu2。 \nHit時基督徒講，我這tiap8所看見就是懷疑、心驚in所講e5代誌。2隻獅真正有鐵鏈縛teh，基督徒這時m7知。心大憂悶，扑算若進前去，的確死。想beh學懷疑、心驚koh回頭去。Hit時顧門e5人，名警醒，看見基督徒退步無行，親像beh回頭e5意思，就大聲叫伊講，你hiah小膽，實在m7-sai2驚。Chiah-e5獅有鐵鏈鏈teh，下ti7 hia 刁持beh試看人有信抑無。做你tui3中央行來，才boe7 hou7 in傷害。Hit時我看見基督徒進前行，tui3獅e5面前過去，心不止驚，但是照顧門e5人所吩咐去行，雖罔有聽見獅teh哮，亦boe7 hou7害--著。已經過了，就tah手大歡喜，直直行到殿門，問顧門--e5講，這間是甚mih8厝？今暝我thang歇ti7 chia，抑m7-thang？ \n顧門--e5講，這間是山主起--e5，因為行這條路e5人來起，beh賑濟in e5欠缺，救in e5危險。\n顧門e5人koh問講，你tui3 tah落來，beh tah落去？ \n基督徒講，我tui3將亡城來，beh去郇山，今日暗，beh借歇這nih；m7知thang抑m7-thang？ \n顧門--e5講，你名叫甚mih8？ \n基督徒應講，我本然名叫從欲 ，今名叫基督徒。\n顧門--e5講，你來到chiah晏！日都暗lah！ \n基督徒講，害--ah ！若m7"}
{"text": "是 lam7-sam2睏ti7 山e5亭仔內，已經早早到這nih8。Koh，若m7是睏e5時失落文憑，亦較早到。因為tu2仔tit-beh盤山e5時，才知文憑扑m7見，chhe7攏無，姑不chiong回頭去hit個 lam7-sam2睏e5所在chhe7；佳哉koh chhe7著。我到這tiap8才來，是因為an2-ni。\n顧門--e5講，若是an2-ni，這內面聖e5百姓，我請1人出來聽你所講e5話；扑算若thang，伊就照這間e5家法，beh chhoa7你kap 通家e5人相見。\n顧門e5人就摃鐘，內面聽見鐘聲，就有1個查某囡仔出來，面貌端正，koa3 sui2，名叫勤慎 。問顧門e5人講，叫我mih代？ \n顧門--e5應講，這人tui3將亡城來，beh去郇山，因為行路ia3-sian7，koh日暗--lah，beh歇ti7這nih8，問我「thang mah？」我有ka7伊講，beh請你出來看怎樣。今你kap 伊講，照家法thang抑m7-thang？ \n勤慎就問基督徒tui3 tah落來，beh tah落去。基督徒就將應顧門--e5 e5話來應伊。 \nKoh問講，你怎樣來這條路？基督徒就ka7伊講明。 \nKoh問講，路--nih所tu2著是怎樣？基督徒亦1項1項ka7伊講。 \n後來koh問講，你名叫甚mih8？ \n應講，我名叫基督徒；聽見山主起這個殿，是beh賑濟行路e5所欠缺，救in e5危險，我才益發ai3歇ti7 chia。\nHit時勤慎聽見基督徒e5話，亦歡喜，亦悲傷。就講，我著請家內幾若人出來。就走到門腳，請賢智 、仁愛、敬虔，3人出來kap 基督徒談論。談論了，就chhoa7伊kap 家內e5人相見。家內濟濟人出來迎接--伊，ka7伊講，「受主恩典e5人--ah，請入--來。」山主起這間厝，刁持是beh款待親像你teh行路e5人。\n基督徒就tim3頭，"}
{"text": "te3伊入去，已經入去了，teh坐，就請伊食茶。Hit時e7昏頓iau2未便，眾人m7敢廢時 ，攏總一心愛詳細聽基督徒e5代誌。就揀敬虔、賢智、仁愛kap 伊談論。 \n敬虔就講，好e5基督徒--ah，阮已經疼惜你，接納你歇chia，路--nih8所tu2著chiah-e5事情，請你攏總講明，kiam2-chhai2會利益眾人。\n基督徒講，Che是我所愛，你an2-ni講，我不止歡喜。\n敬虔講，你行天路是tui3甚mih8緣故？ \n基督徒講，我hiahN時ti7我本地，耳空常常有thang驚e5聲teh逼我走開。Hit個聲親像ka7我講，若猶原tiam3 ti7本地，的確boe7閃得滅無。\n敬虔講，你離開本地，啥事行這條？ \n基督徒講，Che是上帝旨意。因為我hit時知危險、驚惶，m7知著閃甚mih8所在。後來有1人名叫傳道，看見我teh啼哭ngiauh8-ngiauh8-chhoah，伊就指點我去隘門。若m7是an2-ni；我永boe7得著入hit個門，到今iah8未到這nih8。\n敬虔講，你來這--nih8有tui3釋示e5厝經過抑無？ \n基督徒講，有--ah，我hit所在所看見e5代誌，到一世人m7 敢boe7記tit。中間有3項較要緊--e5。1項，就是人心肝得著恩典感化，魔鬼雖愛beh滅無--伊，基督iau2-ku2保全--伊。1項就是人得罪上帝，致到m7 敢koh向望伊e5恩典。1項，就是人teh睏e5時，夢見審判e5日子已經到，hit時所夢見chiah-e5事情。這3項真是要緊--e5。"}
{"text": "盡忠講，聽俺兄你講，hou7我記得摩西有講，清氣相e5精牲就是分蹄，koh翻草--e5；若kan-ta分蹄，無翻草，亦是無清氣。好言e5款是an2-ni。伊永永講聖e5道理，永永kap 歹人相kap 行，攏無離，kam2會算做是清氣？\n基督徒講，俺兄，你今講che，我亦beh講。保羅亦有講好言hit號是親像「扑鑼khau鈸」，有聲無器e5物。人傳道理kiam2-chhai2伊e5聲卻有親像天使，若無實實信福音，到尾算是死，boe7 kap 天--nih8 e5百姓做伴。\n盡忠講，我前真歡喜這個人，今cham2然厭--伊。著怎樣才會hou7伊做伊去？\n基督徒講，你若聽我，除非若m7是上帝感化伊e5心，hou7伊會曉想，伊的確m7-tih8你，做伊去。\n盡忠講，俺兄，你ai3我怎樣？\n基督徒講，服事上帝用實實e5心，俺兄你著用che kap 伊講。伊若甘願聽你，你著續問--伊，看伊e5本身kap 家有攏an2-ni抑無？\nHit-tiap8盡忠就koh近倚好言講，今你好mah？\n好言講，好--ah；你若早早來，到這tiap8講濟濟--lah。\n盡忠講，著；今來講，總著代先讓我講1項，就是beh講，上帝賞賜恩hou7人，人怎樣會知有得著抑無？\n好言講，你講這項真合我意，今beh kap 你講。上帝e5恩na2有tiam3人心內的確會聲聲句句嫌歹，che是1項。\n好言beh講第2項，盡忠就遏止伊講，慢且講第2項，著頭1項講明白，beh講才講。你tu2仔講我想iau2未妥當。我講--kio3人著會真怨伊本身e5罪，才有憑據thang知--kio3有受著上帝e5恩。\n好言講，Chi2兩項有甚物爭差？\n盡忠講，Heh！Toa7-lim5爭差。人有代誌犯著伊e5縫，伊亦真gau5嫌hit個歹。若是真tiuN怨伊家己e5罪，的確是心有受著上帝e5恩，才會an2-ni。我有bat 看見人傳道理"}
{"text": "hit-tiap8，卻有cham2然嫌歹，但是伊本身kap 家iau2-ku2有行hit個teh嫌e5歹。前約瑟e5主母愛kap 伊成親，約瑟m7允伊，伊歹神氣假影大聲喉叫，有親像正經e5款式。但是伊e5心實在愛kap 伊行色慾e5代誌。Koh人嫌歹，有親像老母對伊e5子卻有嘴罵伊e5歹，但是伊e5心肝定著有tiap8仔久koh抱--伊，chim--伊。\n好言講，你ai3 chhe7縫嫌我mah？\n盡忠講，M7是an2-ni，我ai3你行四正。今請你講第2項。\n好言就講，我講福音深e5意思，人若會真tiuN知，就是上帝e5恩的確有tiam3 cheh人e5心。\n盡忠講，你an2-ni講，ku2 iau2未著。人未受著上帝e5恩感化，就福音深e5意思久亦會知，聖冊有講，「會bat上帝深e5道理，若無相疼亦是無有益。」這號kam2會tit-thang做上帝e5百姓mah？救主kap 伊e5學生講道理，bat ka7 in講，「Lin2若知che，行--伊就有福氣。」Hit-tiap8救主m7是講知就有福氣，的確講行才有福氣。今你著想有這號空空知，攏無行。親像聖冊有講，「奴僕知主人e5意思，攏無beh趁就是an2-ni。」人卻親像天使e5真tiuN知，be7的確是上帝e5百姓，chiah你講這項實在iau2未著。Che是怎樣才空空知，是愛講話，愛品phong2--e5所歡喜；實實來行--e5是上帝歡喜。An2-ni講，你m7-thang掠我是看輕hit個知；是人若攏m7知，伊e5心thai2-tho2會做好？今你著校勘，這個知有兩號，1號是kan-ta想，致到空空知；1項是真tiuN知koah會行上帝e5旨意；親像大衛皇帝ka3 ti7詩篇有講，「賞賜我智慧守你e5律例，盡心去趁。」\n好言講，你又是beh chhe7縫嫌我mah？若是an2-ni相kap 講，根直是無有益。\n盡忠"}
{"text": "講，人e5心有上帝e5恩抑無，家己會知抑boe7？你若有甚物 thang講，請你講。\n好言講，你e5意思kap 我無合，我今m7講--lah。\n盡忠講，你若m7講，聽我講。\n好言講，好--ah；出在你講。\n盡忠講，心肝有上帝e5恩，m7-na7家己會知，邊仔看--e5亦會知。是怎樣講家己會知？Chiah人受著上帝e5恩，伊知kio3有罪，若無救主thang靠，到尾根直是落地獄。，koh知--叫有罪cham2然煩惱koah見笑，除非若m7是信救主，cheh罪永boe7赦，續boe7永活，才歸心信伊若親像人枵 ai3食，嘴礁ai3 lim。Koh 1項，hit個人e5信是深抑淺，就是伊e5平安歡喜，亦是親像信e5款式。伊e5信那深；伊e5服事上帝那切。人受著恩感化才會知到an2-ni，但是著koh想1層，kiam2-chhai2一半擺有舊e5歹koh起--來，私慾忽然kham3--teh，心肝就若有上帝e5恩感化，有時kaN2亦家己m7知。\n邊仔e5人看會知是怎樣？是看見伊真正有認救主，koh看見伊所行攏清氣，tu2-tu2 合伊e5嘴所講，就是心所想--e5，kap 所行ti7家內--e5，逐日e5行動舉止，攏有斟酌。\n今人有受著上帝e5恩，會知抑boe7，我約略講了--lah，若是m7著，你thang辯駁；若無縫thang嫌，我beh koh問--你。\n好言講，我m7辯駁；你有甚物 thang問？\n盡忠講，我tu2-tu2 teh講，看你e5心kap 行動舉止，有合抑無，亦是kiam2-chhai2你服事上帝空空用一支嘴na7-tiaN7，若是khin2 beh應我，ti7上帝e5面前講話著心kap 嘴相合。若是chhin3-chhai2講，我這項亦做好，hit項亦做好，一下校勘你本身kap 厝邊e5干證，實在攏無影跡，che是toa7-lim5可惡。\n好言聽見che hi"}
{"text": "t-tiap8伊有紅面見笑；有tiap8仔久才自然應講，你an2-ni講，代先我攏無想到這層。今你an2-ni問我，我無的確beh應--你。你就若愛查考，我亦無beh hou7你問。你啥事問我？\n盡忠講，看見你清清愛講聖e5道理，iau2攏m7知你會曉甚物。我bat 聽見人講，你服事上帝，kan-ta是用一支嘴，iau2無 。照人講，你歹到an2-ni，實在辱著聖會，hou7人誹謗聖e5道理，koh hou7人陷落罪，險險beh落地獄。你若講服事上帝是kap酒醉、貪心、行淫慾、詈罵、講白賊，chiah-e5歹，平平同罪。你an2-ni-siN連累聖會，na2親像娼妓連累著正經婦仁人。\n好言講，你耳空輕，聽人講，lam7-sam2嫌我，量你的確是刻薄e5人，通世間攏無1個中你意。Kap 你講，根直是無益。講煞，liam5-piN就進前做伊去。 \nHit-tiap8基督徒近倚盡忠講，Hai7--ah！這人做伊去，我前ka7你講，真正是無錯；你老實kap 伊講，伊攏boe7曉聽，m7肯反悔改變，續ai3 beh kap 你絕交。但是伊已經去，責成是伊e5，m7是咱e5。Kiam2-chhai2伊若m7離咱，咱亦的確beh離--伊，驚了咱hou7伊bak著，kap 伊e5歹攏無爭差。保羅有明明講，「這號e5人咱著離開--伊。」\n盡忠講，An2-ni卻著，總是略仔kap 伊講亦好，望伊後來kiam2-chhai2會曉想我e5話，卻家己反悔改變；就若m7 an2-ni，我老實kap 伊講，伊若落地獄，亦m7是我e5罪。\n基督徒講，俺兄你老實kap 伊講到an2-ni真好，總是這tiap8 e5人罕得有chiah老實，才hou7人濟濟怨恨聖e5道理，親像怨臭物，是這號空空講e5人，kan-ta用嘴服事上帝，聖e5學生kap 伊往來，m7-na7 hou7人疑，續會辱著聖e5道理。我chi"}
{"text": "n7愛眾人款待這號na2你款待--伊，若是an2-ni，伊kiam2-chhai2 m7反悔改變，的確看聖會親像熱熱e5地擋boe7-tiau5，thai2-tho2會久久tiam3--teh企m7去。講煞，基督徒就吟詩講，\n好言裝做好款式，<BR>親像鳥隻thi2 sui2翅，<BR>起頭tu2著盡忠兄，<BR>一路kap伊相kap行。<BR>背逆天父boe7 poeh-si2，<BR>偏偏品伊bat真理。<BR>講來講去chin7 gau5轉，<BR>攏kap 上帝相對反。<BR>佳哉阮今m7是憨，<BR>緊用道理kap 伊講，<BR>聽了鬱卒做伊去；<BR>Che是iau2未重頭生。 \n兩個學生koh行路，將chiah-e5代誌koh拾起來講。那講那行，到m7知厭。Hit-tiap8入嚝野tu2-tu2 行tit-beh出去，盡忠越過來看，liam5-piN看見1人來。盡忠bat--伊，就問基督徒講，Hit個你知--kio3是是誰？基督徒一下看，就講，Che是傳道，阮先生，盡忠講，Ku2亦是阮先生；教我去隘門就是cheh人。傳道行近倚；對兩個學生講，愛得lin2平安，連贊lin2 e5人亦續平安。\n基督徒對傳道講，你來真好。前你疼我，愛我得著救，替我勤勤著磨，今koh見著你e5面，我真歡喜。\n盡忠亦對傳道講，你來真好。我teh行路e5人有你kap 阮做伴真正有益。\n傳道講，朋友--ah，tui3離別到今，近來好mah？Lin2路--nih8有tu2著甚物？Lin2有照起工行抑無？請lin2 ka7我講。\n兩個學生才將路--nih8 tu2著e5代誌，攏逐項ka7伊講，講--kio3 in有過濟濟項e5艱苦才到chia。 \nHit-tiap8傳道講，聽見lin2講，我心真歡喜，m7是歡喜lin2 tu2著chiah-e5艱苦，是歡喜lin2會擔當chiah-e5艱苦來到"}
{"text": "chia。Koh m7-na7 an2-ni，續歡喜lin2 e5有益，連我亦有份。是講kio3播--e5是我，割--e5是lin2，到收成hit-tiap8播--e5、割--e5，大家攏歡喜。總是要緊著到尾無變，聖冊有講，「行好m7-thang半中長煞，時到的確會收成。」面頭前有榮光e5冕旒beh hou7 lin2，cheh冕旒永永boe7扑歹。Lin2著鬥 進前行，才會得著cheh冕旒。常常有人愛求cheh冕旒，就若出力走到遠遠，pou7-pin5有人chiN3伊頭前，冕旒liam5-piN hou7伊奪--去。聖冊有講，你所有e5著出力照顧，免得你e5冕旒hou7人搶--去。Lin2行chit-nih2，iau2是魔鬼e5箭射會tit到--e5。Lin2 e5目珠著常常注神ti7 hit個永永活e5國；若m7是天頂e5物，lin2 e5心肝m7-thang想。要緊著持防這個心肝e5私慾。是cheh私慾真歹oh改。Lin2著立志攏無移易，著知上帝逐時永永teh贊lin2。\nHit-tiap8基督徒真感謝傳道，koh 求伊教示iau2未閱歷 e5代誌，是傳道伊會代先知tit-beh tu2著e5代誌，怎樣會壓制較贏伊。Hit時盡忠續kap基督徒相kap求，傳道就tui3兩個學生講，Lin2聽福音真實e5話，m7知著經過濟濟艱苦，才會得入天國，亦知逐城e5鐵鏈、危險、艱苦，teh聽候lin2。今lin2 teh行che路，kiam2會久久攏m7-sai2 tu2著che艱苦？Lin2前tu2著e5代誌，大概thang做干證是an2-ni。這tiap8無偌久iau2會tit-beh tu2著，是lin2 tit-beh tui3這個曠野出去，到1個城，lin2 tui3這--nih8，的確會hou7 chiah-e5對敵四面包倚，ai3 beh盡力害lin2。Hit-tia"}
{"text": "p8 lin2兩人的確會1個死，來干證道理，若是真正盡忠死，主的確將永活e5冕旒賞賜你。Ti7這nih8死e5，就若艱苦到boe7顧tit，但是比hit個iau2 ti7-teh e5同伴，koh較有福氣；是怎樣？是講kio3 m7-na7代先到天城，koh hit個tit-beh 行路e5艱苦續會免tit。Lin2到hit個城，看見我這tiap8 teh講，真正有影，著好膽，m7-thang餒志--teh。\nHit-tiap8我夢見兩個學生一下tui3曠野出去，liam5-piN看見頭前有1個城，名叫虛華，內面e5 1個大街市，名叫虛華市。這個市啥事叫做虛華？是因為hit個城攏是做chiah-e5空空無影隻e5代誌，koh hit個內面買賣--e5，攏是愛好看e5物，才名虛華市。 \n這個市m7a是近來設，是在早就有。Tui3五千外年前，有行天路e5人beh去天城，na2親像chi2兩個學生一般樣。Hit-tiap8魔鬼kap 伊e5同伙，看見行天路e5人的確著tui3 chia過，才設1個街市lok chia，做chiah-e5空空e5買賣逐日無停。伊內中teh賣，就是厝宅、田園、百項e5工藝，逐項e5 kan-ki2、尊貴、官位、俸祿、品級、名聲、土地、邦國、私慾、lim食e5歡喜；koh有逐項世俗e5物，親像娼妓、翁某、後生、查某子、主人、奴僕、女婢、人e5性命、人e5血、身軀、靈魂、金、綢緞、真珠、寶貝，逐項物攏chiau5備。內中iau2有空空e5邪術，親像唱歌、唱曲、搬戲、騙人、poah8-kiau2、拐棍、做賊，不時攏有。Ti7這個城iau2-ku2有偷theh8 、thai5人、背約，chiah-e5歹；攏m7-sai2 用錢，據在人看。內中iau2有街衢真濟；有親像中國e5街衢、安南e5街衢、天竺e5街衢、英國e5街衢、美國e5街衢、法國e5街衢、呂宋e5"}
{"text": "街衢、荷蘭e5街衢，chiah-e5逐所在e5街市，攏有虛虛華華e5物teh賣。若beh去天城，路的確著tui3虛華城過。Kiam2-chhai2 ai3 beh去天城ma7 tui3 chia去，的確著離世間。前萬王e5王當伊tiam3世間hit-tiap8，beh倒去本國，亦bat tui3虛華城過，tu2-tu2 是大墟 日。Hit-tiap8街市e5序大，撤旦，求耶穌買虛華e5貨，講伊若beh敬--伊、拜--伊，亦甘願beh讓伊做街市e5序大。耶穌是極尊貴，撒旦才 chhoa7伊過這個街衢、hit個街衢。Hit-tiap8魔鬼用萬國e5排場hou7伊看，意思ai3 beh引誘耶穌買hit個空空e5貨。但是耶穌心肝攏無好che，攏無買半個圓。 \nHit-tiap8兩個學生tui3這個街市去。一下入去hia，通城通街市攏gong5-ngiah8。這個gong5-ngiah8有幾若項，是in穿e5衫kap 街市e5人攏各樣。Hiah e5百姓看見in，有e5叫做in是kham2，有e5叫做in是狂；有e5叫做in是別所在e5人。Koh gong5-ngiah8 in e5腔口，罕得人會曉tit。是兩個學生teh講話攏是天國腔口，街市人teh講話不過是世俗話，才大家看來看去，看in是外國人。Koh gong5-ngiah8兩個學生看hit個城內貨攏m7上目。有人叫in買，兩個學生攏用手ng耳空，m7聽，續大聲叫講，「求主hou7我e5目珠莫得看chiah-e5空空lam7-sam2 e5物」；koh kiah8頭teh看，意思是對重天國na7-tiaN7。內中有1人看見兩個學生an2-ni，滾笑ka7 in講，是beh買甚物？兩個學生就kek到tiam7-tiam7，ka7伊講，阮是beh買真理。人聽見che，na2看輕in；有e5罵--in，有e5 ki2-tuh8--i"}
{"text": "n，有e5大聲hiam3 beh扑--in。街市hit-tiap8攏茹chhiang2-chhiang2罷市。傳到hou7街市e5序大知，liam5-piN就本身來，kah in心腹e5人掠in來問。Liam5-piN就問兩個學生講，Lin2 tui3 toh8落來，beh toh8落去，lin2啥事穿這號奇怪e5衫來chia？兩個學生講，阮是過路客，beh去阮本城，就是天頂e5耶路撒冷。人問阮beh買甚物物？阮有講beh買真理；iau2都無甚物代誌。城內人kap teh買賣無緣故暴辱阮，m7 hou7阮行路。審問e5人攏無信這兩個學生，量約in是狂，kaN2是刁故意beh吵這個街市，in才有來。Liam5-piN就kiah8藤條扑--in，將塗ka7 in phiah8，koh用tu5 ka7 in tu5，hou7眾人看。Hit-tiap8兩個學生ti7 tu5--nih8受人凌lek，街市e5序大看見che，liam5-piN大聲笑hah-hah。兩個學生清清吞忍tiaN7-tiaN7。人詈罵--in，in替人求福氣，人用歹話嫌--in，in用話kap in講，人愛beh害--in，in倒反疼--in；才街市--nih8有一、兩個較會曉tit e5人看見兩個學生an2-ni，倒反hou7人凌lek，才hiam3 kah in著煞。街市e5人大受氣，就hiam3 cheh人，講kio3 in是kap 兩個學生結黨，ai3 beh 續責罪--伊。Hiah e5人就講，看這兩個學生量是順道理e5百姓，意思ma7是beh害人。Koh講，街市--nih8有濟濟人是較歹這兩個學生，kam2 m7著用tu5 ka7伊tu5，koh較重重ka7 in刑罰？"}
{"text": "Hit時釋示牽伊e5手，chhoa7伊入一間大廳，內面久久無拚掃，塵埃積到tiN7 that-that。基督徒看看tiap仔久，釋示就叫人來掃。起手teh掃，塵埃四界飛，直直eng到基督徒beh boe7喘氣。Hit時有一個查某囡仔ti7 hi2邊仔--nih teh企，釋示教伊去捧水來hiu3;行an2-ni廳--nih就te3手掃清氣。 \n基督徒問，Che是甚mih8意思？\n釋示講，這個廳是指人e5心肝，未受上帝e5恩成聖；塵埃是指人本性e5罪屬，kap 心內e5歹，扑la5-sam5身軀。代先起手teh掃，是指律法，後來用水hiu3，是指福音。今你起頭看見1人teh掃，塵埃四界飛，所以廳--nih掃boe7會清氣；親像上帝e5律法，ku2 boe7會洗人e5心，除去人e5罪。律法若到，罪屬就生起，益發有力，益發有罪，因為律法清清會表明人e5罪屬；an2-ni禁tiaN7-tiaN7，boe7會hou7人有力thang較贏剿滅伊e5罪。Koh你有看見1個查某囡仔用水hiu3塗腳，塵埃攏總teh落，廳--nih就te3手掃清氣；親像福音e5 道理，甘甜koh寶貝，一下感化人e5心，罪屬就失敗降服。心肝是信福音，才得著清氣相，thang hou7榮光e5主企起。\nHit時我koh夢見釋示牽伊e5手，chhoa7伊入一間細間房，內面有兩個囡仔，逐個坐伊e5位；1個較大漢--e5，名急欲 ，1個名忍待 。急欲e5形狀是kau7-khoe5，忍待e5款式是不止恬靜。基督徒問，Hit個急欲啥事到hiah kau7-khoe5？釋示講，伊應份e5家業，掌teh e5人若到明年，才beh hou7伊，伊ai3今年得著，所以kau7-khoe5。清清忍待甘心、聽候，所以恬靜。\nHit時我koh看見1人帶1袋e5金銀寶貝，piaN3 ti7急欲e5面前，伊就theh8起來看，不止歡喜，te"}
{"text": "h笑忍待。總是未偌久，金銀寶貝 lam7-sam2用了，chhun一領破衫tiaN7-tiaN7。 \nHit時基督徒問釋示講，請開拆這個事情，詳細教示我。\n釋示講，Chi2兩個囡仔，1個是指今世e5人，1個是指來世e5人。你有看見急欲ai3 liam5-piN得著伊e5家業，boe7聽候tit到明年。Che親像今世e5人，確確beh這世得著伊e5福氣，boe7聽候tit到來世。來世e5福氣是極好，上帝濟濟擺本身做干證，世間人iau2-ku2忽略伊，m7肯求。俗語有講，「10隻鳥ti7樹--nih8，m7值著1隻鳥ti7手--nih8。」Che人就tui3重，專專求目珠前e5福氣。清清急欲e5家業未偌久攏了，但chhun一領破衫tiaN7-tiaN7；求這世間e5福氣，hit號e5人末日亦的確親像an2-ni。\n基督徒講，Tui3 an2-ni看，忍待就有智識，因為m7-na7 1項e5緣故；第1項，伊會聽候tit；後來才得著較好e5物；第2項，急欲e5家業已經攏了，只有chhun一領破衫tiaN7-tiaN7，忍待榮光e5家業ka-nng5 ti7-teh。\n釋示講，M7-na7 an2-ni tiaN7-tiaN7，iau2-ku2有別物e5緣故。來世榮光e5家業永遠ti7-teh，boe7廢無，kam2有親像世間e5福氣，忽然消散無去。An2-ni急欲起頭得著伊e5家業，忍待就khit伊笑；忍待路尾得著伊e5家業，急欲就koh較hou7伊做好笑。因為起頭--e5，的確有路尾--e5 thang相續；路尾--e5，雖罔iau2未到，的確有伊e5時；hit個路尾--e5，就無thang來相續伊。An2-ni起頭得著伊e5家業，的確代先做一時用了，清清路尾得著伊e5家業，才thang久久長長ti7-teh；聖冊指hit個富人講，「你活teh e5時受攏總e5福氣；拉撒路受攏總"}
{"text": "e5災難；今伊安慰，你受苦。」\n基督徒講，Tui3 an2-ni過看，就是目珠前e5福氣，真正m7-thang貪，著聽候後來e5福氣是較好。\n釋示講，你e5話真正有影，因為所會看見是暫時--e5，所未看見是永遠--e5。但是所看見--e5就是這時e5物，kap 人e5私慾做隔壁，所以交陪是koe7-koe7糖甜蜜甜；所未看見--e5，就是來世e5家業，kap人e5私慾是遠遠隔開，所以久久生疏，oh得親。\nHit時我koh夢見釋示牽伊e5手，chhoa7伊入去 1所在，看見有火tui3 hit個牆仔腳起來，1人ti7邊仔--nih8 teh企，時時用水thin5 ti7火，beh hou7伊hoa，m7-ku2火那焰。 \n基督徒講，Che是甚mih8 e5緣故？ \n釋示應講，這個火是指心中恩典e5感化，用水thin5 ti7火--nih，beh攏總hou7伊hoa，是指魔鬼；雖罔hou7伊an2-ni，但是火益發那焰，hit個緣故，我亦tit-beh hou7你看。An2-ni就chhoa7伊seh8過牆仔外，看見有1人手theh8油矸，常常tui3牆仔外用油暗靜添ti7火--nih。\n基督徒就講，Che koh是甚mih8意思？\n釋示講，這個人是指基督，常常用恩典來幫贊感化人，na2像油，所以魔鬼雖罔盡力beh hou7伊hoa，但是基督e5百姓永永得著伊e5恩。Koh hit個人用油添 ti7火，你有看見，伊是暗靜 teh企ti7牆仔外；che是hou7你知人若tu2著魔鬼e5試煉，家己tauh8-tauh8 boe7曉tit，心中e5恩典怎仔樣iau2-ku2 ti7-teh，boe7滅無。\nHit時釋示koh牽伊e5手，chhoa7伊入1個快活e5所在，中央有一間殿，行伍夠極。基督徒看見，就不止歡喜；koh看見殿頂有人teh行，攏總是穿金e5衫。 \n基督徒講，咱tha"}
{"text": "ng入去hia mah？\n釋示就chhoa7伊ng3 hit個門，才看見濟濟人企ti7門前，親像愛beh入去，teh m7敢。Koh離hit 個門無遠，有1人坐倚桌，桌頂有冊kap筆墨；攏總beh入hit個門--e5，伊就記in e5名。Koh看見穿甲kiah8刀，濟濟人企ti7門ak teh守，意思是beh盡力害著攏總愛入去e5人。 \n基督徒看見就奇怪。Hiah-e5 愛入去e5人看見kiah8刀e5人，攏總倒退；後來koh有1人，面不止猛，倚近hit個記名e5講，請你記我e5名。伊e5名已經記了，就戴盔拔劍，逼倚beh thai5 hiah-e5 kiah8刀e5人，hiah-e5 kiah8 刀e5人亦出力kap伊thai5;總是hit個人攏無略仔tah-hiahN，正chhak8倒phut，hit爿這爿攏著傷。後來剖開1條路直直chong5入，就聽見殿內e5人出聲，歡喜叫伊，入--來，入--來，的確得著永遠e5榮光。Hit個人就入去，亦穿金e5衫。基督徒看見an2-ni，就bah-bun5笑講，這個代誌e5意思，扑算我的確知。Hit時就對釋示講，你請，我beh起身--lah！\n釋示講，未 thang；聽候我hou7你看見別號e5事情，然後才thang去。An2-ni koh牽伊e5手，chhoa7伊入一間暗房，內面有1人坐ti7鐵籠內，面不止憂悶，目珠向地，兩手通袖，悽慘teh吐氣，親像心肝腸仔beh piak開。 \n基督徒就問講，Che是因為甚mih8緣故？\n釋示應講，你thang問伊，就知。\n基督徒才問伊講，你做人怎樣？\nHit個人應講，我今做人大大各樣前日。\n基督徒應講，你前an2-chaiN2樣？ \nHit個人應講，我前做聖徒，品行攏總好，m7-na7我家己講，就別人亦an2-ni o-lo2。Hit時我家己扑算亦直直行天路，到天城，心肝常常歡喜。\n基督徒講"}
{"text": "，你前若an2-ni，今是怎樣？\nHit個人應講，今我是絕望，hou7 hit個絕望縛teh，親像禁ti7鐵籠內，攏boe7會走出；慘--ah！今boe7 tit出lah！\n基督徒講，你致到an2-ni，是啥事？\nHit個人應講，警醒謹守，我勻勻仔boe7記tit；就放縱私慾，犯著聖道，辜負上帝e5恩，hou7聖神憂悶，伊有離開我。我招魔鬼，伊有就近我；chhiok著上帝e5受氣，伊有放sak我；心肝家己teng7 khok-khok，到boe7會反悔罪。\n基督徒就對釋示講，這號人kiam2無thang koh向望mah？\n釋示講，你thang問伊。\n基督徒就問伊，這個絕望e5鐵籠，你kam2的確定定tiam3-teh，攏無thang koh向望出mah？\nHit個人應講，我斷斷無thang koh向望。\n基督徒講，你啥事講an2-ni？上帝e5子，伊e5心kam2無憐憫人？\nHit個人講，上帝e5子，我koh再釘伊ti7十字架頂；侮慢伊e5位、藐視伊e5義、看輕伊e5血，liah8做是平常；褻瀆聖神。所以上帝允福氣e5話，我今無份--lah，清清嚴嚴刑罰e5話，beh到我身上；我違逆上帝，上帝e5大受氣beh剿滅我。\n基督徒講，你平素愛著甚mih8，才致到an2-ni？\nHit個人應講，我平素愛私慾作樂世間e5利益，扑算得著che，心肝的確盡頭歡喜；今che幾若項e5事情，反轉親像蟲chhia我e5心肝。\n基督徒講，雖然an2-ni，你今啥事boe7反悔改變？\nHit個人應講，今上帝m7允我反悔改變；因為反悔改變、向望恩典，hit個門，上帝本身有關--lah；已經禁我ti7這個鐵籠內，就thong世間e5人攏boe7會放我出。慘--ah，慘--ah！永遠e5災禍，我beh thai3會當得起！\n釋示就ka7基督徒講，這個人e5慘，你應該著記得，hou7你做永遠e5看樣。"}
{"text": "基督徒講，伊e5事情若an2-ni-siN，真正thang驚惶。專專求上帝幫贊我警醒謹守，hou7我祈禱無煞；免得親像伊e5款，受著che e5慘。Koh 對釋示講，今我thang起身mah？\n釋示講，聽候我koh hou7你看1項，然後才thang去。An2-ni就牽伊e5手，chhoa7伊入去一間房，內面有1人tu2仔tui3面前睏起來，moa衫e5時驚到ngiau7-ngiau7-chhoah。\n基督徒講，這個人驚到ngiau7-ngiau7-chhoah是啥事？釋示就教hit個人ka7伊講。 \nHit個人就講，今暝睏e5時，我得著1個夢，就看見天變做真烏暗；雷m7-chhe3，sih-na3 ni7 teh-sih；hou7我盡驚。Hit時我kiah8目起來看，看見亂雲緊緊飛，聽見號頭大聲tan5;雲頂1人teh坐，萬萬天使跟隨teh企，焰火圍teh，滿天攏是火。Hit時有出聲講，「死e5人著起來，受審判。」石磐忽然裂，墓攏開，死人做一下出來，in中間有e5不止驚惶，beh走去bih ti7山下。坐雲--e5就掀開冊，命令世間人攏總近前；因為tui3伊e5面前有焰火衝出，眾人就ti7 li7-a2遠，好thang hou7伊審判。Koh有聲傳命令，ka7攏總e5天使講，著聚集稗kap 糠，攏總hiat ti7火坑。An2-ni無底e5坑，近我teh企e5所在，忽然開；火雲、煙炭，奇怪e5聲，lin2-lin2 long3-long3衝出。坐雲--e5 koh命令天使講，「我e5五穀著收入倉。」An2-ni濟濟人hou7天使扶in上去雲--nih8，但是留我ti7下底；hit時我亦beh走，總是無所在thang bih，因為坐雲--e5 目珠定定teh相我。Koh我醒悟一世人e5罪，良心四面責備我。夢到an2-ni就醒。\n基督徒講，你所看見若是an2-ni，有甚mih"}
{"text": "8 thang hou7你大驚？\nHit個人應講，我是扑算審判e5日已經到；我be7代先備辦，看見天使扶濟濟人上去，留我ti7下底，che是hou7我不止大驚。Koh地獄e5火坑tu2仔近我teh企e5所在，開嘴；良心亦責備我；koh審判e5主，有受氣e5面色，金金相我，所以我才大驚。\nHit時釋示ka7基督徒講，所hou7你看攏總e5事情，你有想抑無？\n基督徒應講，有--ah，所看見攏總e5事情，hou7我一邊向望，一邊驚。\n釋示講，An2-ni che攏總e5事情，你著細膩記teh，用che勉勵你趕緊行頭前e5路。\nHit時基督徒koh pih-chah beh去，釋示祝福伊講，好e5基督徒--ah，天城e5路，願保惠師chhoa7你直直行。\n基督徒就去，hit時亦講： \n來chia tit看奇異情， <BR>逼我走進，攏無停， <BR>所看常常存ti7心， <BR>聖神教示koh較深。 \nHit時我夢見基督徒所beh行e5路，兩邊有圍牆，hit個牆e5名叫救。基督徒tui3這個路大步行，因為肩頭頂e5擔重，oh得起步；an2-ni大步印，後來到1個略仔懸e5所在，頂面企十字架，下底1個空墓。基督徒tu2仔到hia，伊e5擔就tui3肩頭頂lut落去，liau3入墓內；後來我無koh看見--伊。 \nHit時基督徒忽然輕鬆，歡歡喜喜講，「將伊e5憂悶，hou7我安慰；將伊e5死，hou7我活。」就gong5-ngiah8，定定teh企，後來就一邊看、一邊奇怪，因為一下看見十字架，伊e5擔就lut落，所以深深teh奇怪。看了koh看，到心肝極感動，hou7目屎chhe7-chhe7倒。Tu2仔teh企，一邊看、一邊流目屎，忽然有3個榮光燦爛--e5來講，願你平安。頭1個ka7伊講，「你e5罪赦--lah。」第2--e5 ka7伊褪破衫，換白e5衫hou7伊穿。第3--e5用"}
{"text": "印，印伊e5頭額，koh用一卷e5文憑hou7伊，頂面kham3印，命令伊行路e5時著看；若到天門thang將這卷交hou7伊。講煞，hi2 3個榮光燦爛--e5就做in去。 \nHit時基督徒不止歡喜，再三phut-phut跳koh去。伊就吟詩：\n到十架所看墓空， <BR>重擔就褪，人輕鬆； <BR>救主捨身hou7我活， <BR>我就感謝永無煞。 \nHit時基督徒到hia，正親像詩講： \n衫白若雪che怎樣？ <BR>舊款liam5-piN換新相， <BR>救主用義遮罪過， <BR>心對聖神受感化。"}
{"text": "Hit-tiap8兩個學生iau2-ku2 phe死beh倒轉，但是四界mi7暗bong-bong，水mi7淹淹，幾若擺險淹--死。In就若出力看怎樣會到hit個籬笆，hit暝攏無法tit--伊。佳哉忽然tu2著 1所在較無淹，才坐teh聽候天光。無偌久，sian7續睏去。Tu2-tu2 離這nih8無偌遠有1個寨，名叫疑寨 ，寨主真強梁，名叫絕望。兩個學生hit-tiap8 teh睏，就是伊e5界內。寨主早早起來，ti7 hit個界內teh巡，pou7-pin5看見兩個學生ti7 hia teh睏，就大聲hiam3 in醒，問in tui3 toh8落來，啥事tiam3 chia？兩個學生講，阮是行天路e5人，是行m7著才到chia。\n絕望講，Lin2暝--時tiam3我e5所在teh睏是m7著，的確著kap 我來去。絕望mi7大漢，氣力mi7大，兩個學生無ta-tit-oa5才te3伊去，又家己知m7著，攏無會thang分訴。絕望就強強拖去ka7 in關監。監內烏暗掛臭，兩個學生失志，就有講，\n絕望做人真是歹，<BR>學生受伊深陷害；<BR>關監悽慘極無比，<BR>烏暗koah臭到beh死。 \n過拜三到拜六，通共有4日，兩個學生關這--nih8,攏無1滴水thang lim，1粒米thang食，無看見日，無1人來問in，亦無親戚、朋友thang相覓，才那失志。Hit-tiap8基督徒真煩惱，講到in會an2-ni，攏是伊m7著。 \n絕望e5某名叫弗信 ，倒來，絕望有ka7伊講，有兩人 lam7-sam2行我e5界內，我已經掠in關監，今著怎樣設法？In某講，In甚mih8人？Tui3 toh8落來？Beh toh8落去？絕望攏總ka7 伊講。伊e5某講，明仔日你著早早起來，ka7 in扑到不止siong-tiong7,莫得可憐--in。到明仔早起，絕望就早早起來，kia"}
{"text": "h8大枝枴仔，入監扑兩個學生親像扑狗一般樣。兩個學生據在伊扑，攏無半句話。伊iau2-ku2出力teh扑，扑到hou7 in ti7 hi2地teh noa3,差不多boe7振動，絕望才去。 \n兩個學生hit-tiap8 ti7監內真慘，1日清清吐氣，叫ai-o na7-tiaN7。Hit暝弗信知--kio3兩個學生iau2未死，對伊e5翁講，你著ka7 in家己死。\n絕望天phu2光koh變面入監，看見兩個學生通身軀有重傷，就ka7 in講， Lin2 ti7 chia是永永boe7得出去，寧可kiam2-chhai2著用刀、用索、用毒藥，緊緊家己死，che是較好。Koh講，Lin2到chia艱苦，啥事 m7 ka-ki7死teh--ah？\nHit-tiap8兩個學生求伊放，伊koh較變面，教in著tiam3 chia liam5-piN死。若m7是絕望hit時有起羊眩 ，腳手boe7出力，就的確hou7伊害死。 \nHit-tiap8 才離兩個學生去，hou7 in家己扑算beh怎樣。兩個學生才將絕望講e5話參詳看thang抑m7-thang。 \nHit-tiap8基督徒講，今咱著怎樣？艱苦到an2-ni，m7知著活抑著死。寧可kaN2著死較好，是這個監ku2比墓較慘。來趁絕望e5話較好。\n賢望就講，今真正慘，若beh永永an2-ni，kaN2著死，較好。但是咱著koh想，beh去天城，天主有講，「莫得thai5人」，人都m7-thang thai5,無講--kio3聽人e5話，來家己害死mah？Cheh thai5別人不過是害伊e5身軀，ku2 boe7害死伊e5靈魂；到家己害死是害身軀續害神魂。俺兄，你講ti7監--nih8比墓較慘，啥事m7想死了後iau2-ku2有地獄，就害死人e5著tiam3 hit所在。聖冊有講，「見若thai5人--e5，伊e5內面無永活。」"}
{"text": "又著想，絕望e5氣力就若大，伊的確boe7逐項有權。Hou7伊掠--e5，諒有時亦會tit-thang走出。上帝是逐項會，kiam2-chhai2會滅無這個絕望；也是kiam2-chhai2 hou7絕望e5監門有時boe7記tit choan7。Kiam2-chhai2 koh無偌久 tu2-tu2 tiam3咱e5面前病koh起，腳手無力，亦ku2敢。今著相看有縫thang走抑無。咱m7-thang想--kio3著死，一意看lau5-pai2就是--lah。賢望講che，略仔安慰基督徒e5心。Hit日兩個學生tiam3 hi2監內，四界暗bok8-bok8,真正是悽慘。\n到日暗，絕望koh入監內，來看兩個學生有趁伊e5話抑無。看見in差不多beh死，1條氣teh theh8 na7-tiaN7，是兩個學生久久無食，khit伊扑，身軀著重傷才an2-ni。絕望看見in未死，liam5-piN大受氣，講in m7趁伊e5話，的確著扑較thiam2,hou7 in想--kio3死較好。兩個學生聽見che，cham2然腳手肉chhoah，驚到boe7顧--tit。基督徒這時卻昏--去，不知人事，tiap仔久才精神。In將絕望e5話koh相kap 參詳，iau2未決斷。基督徒坐teh，款式親像ai3趁絕望。賢望koh ka7伊講，俺兄你平素真好膽，這tiap8啥事驚到an2-ni？阿波侖thai5都boe7贏你。到hit個死蔭e5山腳有盡在險，你都無驚，這tiap8驚khauh8-khauh8 mih8代？我本是較小膽你，今絕望害咱大家關chi2監內，我都無親像你chiah 忍。咱著爛爛性地，看有好勢thang走。咱m7-thang家己死，扑歹聖徒e5名聲。\nHit暝弗信koh問兩個學生有趁伊e5話抑無？絕望講，這兩人極匪類，心肝soa3掠坦橫，會堪得chiah-e5艱苦，攏m7"}
{"text": "甘家己死。Hit-tiap8伊e5某講，明仔日著拖in去看chi2寨內teh示眾e5頭殼骨，講，Lin2若m7家己死，be7偌久lin2會親像這號。\n絕望才早早起來，果然拖兩個學生去看，攏照in某e5話講。伊講--kio3，Lin2 teh看e5頭殼骨攏是行天路--e5，親像lin2入我e5界內，in e5身軀出在我thai5到碎碎，in e5頭殼出在我chui5。Lin2 be7偌久總m7-sai2 驚m7著an2-ni。Liam5-piN就hiam3兩個學生，kah in倒去監--nih8,1路ka7 in扑到thiam2-thiam2。Hit日 tu2-tu2 是拜六，兩個學生tiam3 hi2監內，猶原是照舊an2-ni悽慘。 \nHit暝弗信koh kap 伊e5翁講到這層e5代誌。絕望講--kio3，我都有thiam2-thiam2扑in，koh用話逼in，in都m7家己去死，我都boe7曉tit。伊e5某講，In到an2-ni iau2 m7死，諒in kaN2亦是有向望，kiam2-chhai2是看有人thang來救in，抑是in身軀有sai-khia e5 choan7匙thang choan7開走。絕望講，賢妻，你講che 真著，天光我的確beh chhiau in e5身軀，chhiau到斟酌斟酌。\nHit暝更深--lah，兩個學生teh求上帝，到天光iau2-ku2未煞。Hit-tiap8基督徒liam5-piN會曉想講，我身軀都有choan7匙，mih-sai2到chiah憨，猶原tiam3 chi2臭監--nih。我這個choan7匙的確會開這個疑寨四界e5門。\n賢望講，若有che，hehN，真正是好，啥事m7緊緊theh8出來試看--teh？基督徒就theh8出來，輕仔一下choan7--teh，監門liam5-piN開，兩個學生攏走出來。到hi"}
{"text": "t e5中門，koh一下choan7--teh，亦開。到hit個外圍門，這個門是鐵--e5,真oh開，用hit個choan7匙ka7伊choan7,亦開，就出力sak hit個門，緊猛ai3走出來。門聲一下tan5,絕望卻醒--teh，醒chin就起來，beh jip去掠兩個學生。Hit-tiap8伊e5病koh起，腳手軟ko5-ko5,半步都boe7 jip。Hit-tiap8兩個學生直thau3走，走到hit個籬笆門，koh入天路，才m7免驚，是hit--nih8絕望boe7得到。兩個學生佳哉到chia，koh相kap 商量講，著用甚mih8法度thang hou7後身e5人知，hou7伊莫得tui3邊路去，免得koh hou7絕望掠著。就企1個牌，扑字講，「Tui3這個籬笆門去thang3疑寨，hia有1個強梁e5人，名叫絕望tiam3 teh把守。伊看天主m7上目，tauh8-tauh8 beh害伊e5聖徒。」這個牌hou7 hit-tiap8兩個學生有一首詩講， \n禁地所在m7知閃，<BR>Tui3 chia來行真危險；<BR>今咱大家走出來，<BR>企牌扑字教人知。 \nHit-tiap8兩個學生koh tui3天路teh行，有到樂山 。到這個山，就peh起，看見hia有花木，果子園，iau2有水泉。伊就挽果子食，亦有舀水洗身軀。Hit個山頂有牧者teh飼羊，tu2-tu2 企ti7路邊。兩個學生就倚來問講，Cheh山主是誰，食草e5羊是誰仔e5?\n牧者講，Cheh山就是以馬內利e5地，tui3 chia thang看見伊京城，羊攏是伊e5,伊替羊放sak性命。\n基督徒講，Tui3 chia去是thang3天城mah？牧者講，著。\n基督徒講，Tui3 chia到天城偌遠？\n牧者講，講--到這條路，若m7是行天路e5人的確是遠，行boe7 tit到。\n基督徒講，這條"}
{"text": "路是好行，抑歹行？\n牧者講，有這號人行了真好行，只有背逆道理e5人的確會跋倒ti7 hia。\n基督徒問伊講，行天路e5人到chia，身軀sian7愛歇，有所在抑無？\n牧者講，Che山主已經有吩咐阮講，「著疼出外人，莫得boe7記tit。」今這--nih8有所在，出在你歇。牧者koh問兩個學生講，Lin2 tui3 toh8落來？Tui3 toh8落入這條路？Lin2啥路會堪得久久行這條路，來到chia？\n兩個學生就將情由ka7 in講。 \n牧者聽了就歡喜，笑笑ka7 in講， Lin2來這個樂山，阮e5心真歡喜。牧者e5名就是智識、練達、謹守 、誠實，chiah-e5。In有牽兩人e5手，chhoa7 in入帳房，用in tu2-tu2 beh食e5物策應--伊。食了，koh請in加tiam3一、兩日，會tit-thang較相熟，身軀koh會tit-thang較快活。兩個學生亦愛hou7 in留，hit-tiap8更深--lah，才去睏。\n到天光，請兩個學生起來，kah in去這個山thit-tho5，thang四界看光景。Hit-tiap8牧者相kap 講，有幾若奇怪e5所在，咱著chhoa7 in去看。就chhoa7 in peh 1個山，名號做異端。這個山後壁真懸koah斜。牧者教in著aN3落去看，講--kio3下底有骨頭，攏是山頂跋落去e5人，身軀hu，骨頭碎。基督徒講，Che是甚mih8因端？\n牧者講，在早Hu2-bi2-nai2、Hui-li2-tou5，lam7-sam2講koh活e5道理，有人趁伊e5話，liam5-piN背道理，lam7-sam2行，你kam2無聽見mah？\n兩個學生講，阮亦bat 聽見。\n牧者講，山下碎碎e5骨頭就是chiah-e5。到今iau2未葬，是beh lok--teh hou7後身e5人看，hou7 in m7敢近這個異端山。"}
{"text": "牧者就koh chhoa7 in peh這個懸山，山名叫做警戒，教in著相hi2遠遠。In詳細teh看，看見hit-nih8有1個塚山，幾若人tui3 hia行來行去。Koh詳細teh看，看見hiah-e5人真正是青瞑，tauh8-tauh8觸--著，清清tiam3 hi2塚山--nih8 teh纏，攏boe7得出來。 \n基督徒講，Che是怎樣？\n牧者講，ti7 cheh山下無偌遠，路邊有1個籬笆門，有路thang入草埔，你kam2無看見mah？\n兩個學生講，有。\n牧者講，Tui3籬笆門入去，直直thang3到疑寨，有1個強梁e5人，名叫絕望，tiam3 hia把守。Chi2幾個行塚山e5人代先亦是行天路。行到籬笆門，路真歹行，才越入草埔nih8,hou7絕望掠去關hit個疑寨e5監。關有hiah久，後來有挖in e5目珠，chhoa7 in去塚山--nih8,出在in lok8-lok8 seh8,到今iau2未thang出來，就是cheh代誌。親像所羅門講，「放hiat-kak8智識e5路，的確會企chiah-e5死人e5中央。」\nHit-tiap8兩個學生想到che，大家對相流目屎。 \nHit-tiap8我有夢見牧者chhoa7兩個學生koh到1個所在，tu2-tu2 是hit個山下。Ti7 hia有門，牧者就開cheh門，教in倚去看。內面攏烏暗四界昏昏，有聽見pi-pi piak8-piak8 e5聲，親像火teh piak8,亦有聽見悽慘啼哭e5聲，koah有鼻見硫磺e5味。 \n基督徒講，Che是甚mih8？\n牧者講，Che是地獄e5 sai-khia門，hou7 chiah-e5假e5學生tui3 chia teh入。有親像學以掃--e5,賣伊大子e5家伙；學猶大--e5,賣救主；學金工亞歷山大--e5,誹謗褻瀆福音；學亞拿尼亞kap 伊e5某撤非拉e5，講"}
{"text": "白賊，chiah-e5人，攏是tui3 chia入。\nHit-tiap8賢望ka7牧者講，我看chi2 chiah e5人，逐個有行天路，實在kap 咱平平。\n牧者講，著。In行天路久--lah。\n賢望講，In行天路，是行到偌遠才無？\n牧者講，有e5行到這個山，有e5未到這個山。\nHit-tiap8兩個學生相勉勵講，咱著迫切求救主，望伊用氣力賞賜咱。\n牧者講，著。Lin2得著che氣力，不時著用。\nHit-tiap8兩個學生koh ai3進前行，牧者亦愛tit in an2-ni，liam5-piN送in到山後。有詩講，\n行到快樂hi2山場，<BR>牧者ti7 hia teh飼羊；<BR>愛tit學生到天城，<BR>教伊進前koh再行。\nHit-tiap8牧者大家相kap 講，今天城e5門，咱有千里鏡，著借這兩個學生看。Iau2就chhoa7 in peh這個懸山，山名叫做清景。牧者就將鏡借兩個學生。兩個學生接去，tu2-tu2 tit beh看，想著到牧者chhoa7 in去看山下地獄Sai-khia門e5代誌，心肝mi7驚，手mi7 chhoah，看了攏boe7準繩。但是an2-ni，iau2-ku2厘厘仔看見天城e5門，亦有看見hit個門真光。兩個學生看煞，就koh進前行。Hit-tiap8有吟詩講， \nChhoa7咱peh上清景山，<BR>牧者將鏡借咱看；<BR>注神teh照目真光，<BR>遠遠看見天城門。 \n兩個學生tit-beh起身，hit-tiap8 chiah-e5牧者1個用路站e5冊hou7 in；1個教in著細膩，持防phou5-thaN2 e5人；1個教in到hit個迷惑人e5所在，的確m7-thang睏；koh 1個替in祈禱講，願上帝一路kap lin2相kap ti7-teh。\n我夢見到chia就醒。後來睏koh夢見，看見這兩個學生勻勻仔落山，向"}
{"text": "天城去。略略仔離這個山e5左爿，有1所在叫做自滿。這所在有1條路thang chhiah入天路。路細條，koah彎越。兩個學生到chi2路口，tu2著1個少年人，款式搖搖擺擺，tui3 hit--nih8來，名做無知。基督徒問伊tui3 toh8落來，beh toh8落去。"}
{"text": "翻譯畫報\n早前ti7 西國有某人，翁某兩個燒火炭teh 渡活；是敬虔服事主，gau5號款待人。已經五十外歲，iau2-boe7有子兒。是真散hiong，家內無半項物，只有一塊厝thang企起，約量值600銀na7 -tiaN7。食穿常常欠缺。\nKoh tu2著飢荒e5 時冬，米貴親像珍珠，柴錢到那準肉桂。就ka7人借錢，欠債真濟，日子一下久，債主tui3 官府告--伊，欲估伊e5 厝來還欠。In二個老翁某無法得伊ta-oa5。債主boe7來估厝 e5 前一日，是安息日；in翁某就去禮拜堂聽道理；tu2好牧師講馬太6章 34 節，將「莫tit 掛慮明仔日」e5 句做題目，來議論道理。In 翁某聽了略仔受安慰in e5 心，倒去厝nih8 koh讀這節，誠心求上帝幫贊。\n第2日官府來估厝，in兩個老人獨獨遠遠企teh啼哭；出在眾人所做，若是心內猶原祈禱無煞。停tiap仔久，眾人聚集來beh 買厝。頭一個出價講，300 銀。第2個講，350銀。第3個講，400 銀。第4個講，450 銀。講iau2-boe7煞，忽然有一個尊貴e5 人緊緊走--來，氣喘boe7煞，就大聲出價講，500 銀。Tui3 an2 -ni眾人攏恬恬，就定著厝 e5 價錢。Hit個尊貴 e5 人開袋仔提銀hou7 債主。債主就問，你甚mih名姓？續問你買厝甚mih緣故？Hit個尊貴e5 人應講，我看in兩個老翁某啼啼哭哭，嘴內細聲teh念，我m7知是甚mih緣故，若是我扑算in是敬虔e5 人；所以憐憫--in，替in 賠這 500 e5銀錢，是心所甘願，講煞，就做伊去。\n然後債主就叫in 翁某來，就ka7 in 講，lin2 thang koh得著舊厝來企起；因為hit個尊貴e5人客替lin2 贖回。設使lin2 ai3 ka7伊謝恩，若是hit個人已經去lah，也m7 知tiam3 ti7 to2位。\nIn"}
{"text": "兩個老人就轉去失落koh得著e5 厝，同聲o-lo2主e5 大恩；感謝主允准in e5 祈禱。續扑石碑企ti7 門口，寫馬太 6 章 33-34 節，做永遠 e5 記念；hit二節就是講︰「若是上帝e5 國kap伊e5 義著求，就chiah-e5 物自然加hou7 lin2。所以莫tit掛慮ti7 明仔日，明仔日 e5 掛慮，著掛慮ti7 明仔日；今仔日 e5 著磨，著磨ti7 今仔日，就夠額」。\nTui3 an2 -ni看起來咱若誠心祈禱，就不論求甚mih，的確得著上帝允准，物使掛慮ti7 明仔日。使徒彼得講︰「著將所掛慮 e5 代誌交咐上帝，上帝照顧lin2。」Che話誠實有影。所以咱趁救主e5 教示，逐項倚靠伊，降服伊，交代伊ka7 咱設法，就m7若靈魂得著福氣平安，就身軀ti7世間逐日得著安穩m7免掛慮。\n（台南府城教會報第152卷，1897年11月）"}
{"text": "基督徒講，Haih！Che的確是將賊來干證，賊反轉家己講，伊m7是an2-ni，iau2攏無別物干證你是an2-ni, iau2攏無別物干證thang憑得。\n無知講，心肝生起好e5念頭，kam2 m7是好心？人e5所行若趁上帝e5戒律，kam2 m7是好品行？ \n基督徒講，心肝生起好e5念頭，實在亦是好心；趁上帝e5戒律來行，真正亦是好品行。但是家己掠做an2-ni，kaN2未必然有an2-ni。\n無知講，在你e5意思好e5念頭著怎樣，趁上帝e5戒律去行，又著怎樣？我ai3你詳細ka7我講。\n基督徒講，好e5念頭有幾若項，有念著到本身，念著到上帝，念著到耶穌，iau2有念著到chhin3-chhai2項。\n無知講，念著到本身，怎樣講--kio3是好？\n基督徒講，若合上帝e5道理，就是好。\n無知講，念著到本身，怎樣講--kio3是合上帝e5道理？\n基督徒講，上帝講--kio3咱著an2-ni，咱亦想--kio3著an2-ni，就是合上帝e5道理。今我beh講較詳細。聖冊有講，「無1個是義，無1個好品行。」Koh講，「人e5心所計謀，永永是囥歹e5念頭na7-tiaN7。」Koh講，「人e5心tui3細漢hit-tiap8,就囥歹e5念頭。」在我想亦是an2-ni。念著到我亦是an2-ni。我若會念到an2-ni就是好，因為合上帝e5道理。\n無知講，心肝有到hiah歹，我攏m7信。\n基督徒講，你若是an2-ni，是一世人未 bat 念著到好e5 oh。我ka7你講，上帝講--kio3咱e5心肝是怎樣，koh講咱e5品行是怎樣，咱e5心若kap 伊相合，就是好。\n無知講，你講cheh意思，請你ka7我講較詳細。\n基督徒講，聖冊有講，人e5所行彎khiau無直，m7好koah koai7癖；koh講，本然m7-tih8正經道理，koah m7-bat。人若甘願認an2-ni，就是好"}
{"text": "，是因為合上帝e5道理。\n無知講，念著到上帝為著怎樣？\n基督徒講，若是合聖冊所講，就是好。上帝怎樣。聖冊攏有記載，我講boe7了。今beh講 1項，就是我e5做人，上帝盡知；我有罪，家己m7知，koh我心內暗chiN7 e5念頭，上帝攏明白；koh伊看咱e5義親像臭味一般樣；我若靠我e5義近伊，上帝的確m7容允我。\n無知就講，你啥事看我親像憨？我kam2有想上帝e5所知boe7較贏我？Kam2有想-kio3我敢靠家己e5好來倚上帝mah？ \n基督徒講，今你an2-ni，你e5意思是怎樣？ \n無知講，大略來講，我知--kio3的確著信耶穌才會稱做義。\n基督徒講，Haih！已經家己m7知罪，啥事koh講信耶穌？你家己想--kio3本然攏無罪，所行攏無歹，在你本身家己看，攏m7-sai2 靠耶穌來稱做義。你啥事iau2講信耶穌？ \n無知講，卻是an2-ni，我信亦好。\n基督徒講，你是怎樣信？ \n無知講，我有信--kio3耶穌替有罪e5人死；我koh信kio3上帝看我有趁伊e5律法，beh赦我e5罪，叫我做義。我kiam2-chhai2 beh較詳細講；上帝有歡喜我有趁伊e5律法，攏是因為耶穌e5功勞才有an2-ni款待我。\n基督徒講，你an2-ni講，我ku2 beh駁你。你e5信實在kap 聖冊e5所講攏無符合。照聖冊所講，人會tit-thang稱做義，是為著耶穌e5義算做是咱e5，m7是講--kio3上帝歡喜咱e5好，稱咱e5做義。照你e5信，耶穌是將咱e5好稱做義，m7是將咱本身稱做義。Che是無合。\n無知講，Haih！你是ai3我kan-ta靠耶穌e5功勞，家己e5好攏無要緊mah？若是an2-ni，是出在人lam7-sam2去行，攏thang。人若是清清tui3信會tit-thang稱做義，攏m7是厘厘仔靠家己e5好，伊若行歹，是無要緊mah？\n基督徒講，你名做無知，講"}
{"text": "話亦是無知。這個信耶穌hou7人會tit-thang稱做義，che義是怎樣，你都boe7曉tit。是講--kio3人若信伊e5義，就會hou7咱歡喜降服上帝，就疼耶穌，就欣慕伊e5道理，就疼伊e5百姓，kam2 iau2-ku2有lam7-sam2行親像你這號無知e5所想mah？\nHit-tiap8賢望對基督徒講，俺兄，你著問--伊，看天父有bat 用耶穌來教hou7伊知無？\n無知聽見cheh話，就講，HaihN！thai2-tho2有che--ah？我想--kio3 lin2講，che的確是大家心肝發狂。\n賢望講，Che是怎仔講？耶穌m7是本然人所會看見，若無天父用伊來教人知，人是攏m7-bat--伊。\n無知就講，你信到an2-ni，我ku2 m7是an2-ni。你濟濟 lam7-sam2想，我卻m7 tah8著你，但是我e5所信ku2亦著。\n基督徒講，你著hou7我講1句話。只這項e5代誌，你ku2 m7-thang chhin3-chhai2講。我e5好朋友賢望有講，我敢做干證。是講kio3若m7是用基督來教人知，人thai2-tho2會bat 伊？人用信來chih接耶穌，這個信就是上帝極大e5氣力，hou7人e5心生起來。若是有an2-ni，你都m7知，你才著緊緊醒悟，想著家己有險，走去近主耶穌。Cheh耶穌就是上帝，伊e5義就是上帝e5義，若靠伊e5義，才會tit-thang無罪。\n無知就講，你行真緊，我boe7堪得kap 你相kap 行。你thang代先行，我beh te3你ka-chiah後去。2個學生就吟詩講， \n無知心肝攏無驚，<BR>正經道理伊m7聽，<BR>倚靠家己行功勞，<BR>M7知背主會扑無。<BR>論到che罪著怎樣？<BR>Beh上天堂m7-sai2想，<BR>緊緊棄邪來歸正，<BR>才免後來歹報應。 \nHit-tiap8基督徒有對賢望講，伊"}
{"text": "e5款式an2-ni，咱著koh家己行。\n2個學生tui3 chia就緊緊進前行。無知亦te3 in後面來。Hit-tiap8基督徒講，可惜這個人路尾的確m7好。\n賢望講，苦--ah！咱城--nih8 e5人濟濟有親像這號。不論是通家，通鄉里，名卻講--kio3是聖e5學生，亦攏總是an2-ni。咱e5城--nih8 iau2-ku2都是濟濟an2-ni，無講--kio3無知e5本鄉kam2 m7是an2-ni mah？\n基督徒就講，聖冊有講，「上帝出在伊目珠青瞑boe7明，耳空臭耳人boe7利。」今想--kio3這個人是怎樣？伊kam2無時略仔知罪，知--kio3伊家己有險mah？\n賢望講，俺兄你比我較年長，thang家己講。\n基督徒講，你若m7講，照我e5意思，這號人量敢亦有時陣會知罪。若是伊平素本然無知，攏m7知家己反悔罪是好，才無beh反悔罪，猶原去 lam7-sam2行。\n賢望講，在我e5意思，亦親像俺兄你e5所講，是人會反悔罪chin7有路用，thang hou7伊起頭行天路，心肝四正m7-sai2 歪。\n基督徒講，人會an2-ni驚惶，chin7大路用都著聖冊有講「敬畏上帝就是智慧e5起頭。」到底驚惶著tu2好。\n賢望講，Tu2好e5驚惶是怎仔講？\n基督徒講，Tu2好e5驚惶有3項thang講，第1項，起頭著反悔罪。第2項，咱ai3會tit-thang救，著專心靠耶穌。第3項，咱著細膩趁上帝e5道理，歸榮光上帝，m7-thang厘仔違逆--伊，致到hou7咱e5心肝無平安。\n賢望講，俺兄你e5所講真正著，總是這個迷去e5所在，咱今行thang3抑未？\n基督徒講，俺兄你啥事問che？是m7愛講cheh代誌mah？\n賢望講，M7是，我是愛知今行thang3,抑未thang3。\n基督徒講，Koh行6、7里就thang3。但是咱著koh將前e5話來講。Cheh反悔罪、"}
{"text": "驚惶e5代誌，無知hit號真正是m7知有路用，才m7愛用心想。\n賢望講，伊甚mih8代誌m7愛想？\n基督徒講，有3、4項。第1項，反悔罪驚惶，che實在是上帝hou7伊an2-ni，伊想--kio3 che是魔鬼，驚了hou7伊害，才無beh tih8--伊。第2項，伊講驚了信主e5心hou7驚惶害，才盡力遏止，但是伊家己講有信立實ku2無。第3項，伊講是伊e5本份，著m7-thang驚，才心內kiam2-chhai2 pou7-pin5有驚，伊猶原m7驚。第4項，伊知--kio3反悔罪、驚惶是未，iau2-ku2 thang家己靠做有gau5,才盡心m7-tih8這個驚惶。\n賢望講，Cheh款式我普普知。前我m7知，hit-tiap8亦親像an2-ni。\n基督徒講，咱今著放hiat-kak8無知，另外來講有益e5代誌。\n賢望講，好，俺兄你著代先講。\n基督徒就講，10年前lin2城--nih有1人，趁真道理hit-tiap8,出力鬥相爭代先行，伊e5名叫暫信 ，你bat 伊mah？\n賢望講，有，我bat--伊。伊前企絕恩 鄉，離信實6、7里，kap 反舊做隔壁。\n基督徒講，著，cheh人醒悟hit-tiap8,我ka7伊想，伊實在是家己知罪，續知罪e5報應。\n賢望講，我量亦是an2-ni。伊e5厝離我hia lim2-lim2仔成舖路，永永來見我。Hit-tiap8心肝曉悟流目屎，我真可憐--伊，向望伊thang做好。但是看到後來，伊是空空講，主--ah！主--ah！\n基督徒講，伊bat一擺ka7我講，beh行天路，伊e5意思決斷。後來pou7-pin5交著這個惜身 ，tui3 chia就kap我無親熱。\n賢望講，我今講到這個人，著略仔ka7伊審實，看伊啥事漸漸離真理？\n基督徒講，用Che來講，真正有益，你著代先講。\n賢望講，會做tit。在我想有4項。第1項，這號卻有知罪，"}
{"text": "但是伊e5心猶原iau2未改，反悔罪那久那冷，服事上帝亦那久那無熱，猶原行伊舊e5款式。第2項，伊知罪，驚是siuN過頭；親像聖冊有講，「驚人e5心肝中央有陷坑。」伊這號知kio3地獄thang驚，卻亦迫切beh求救，但是驚惶略仔放lang2-sang，liam5-piN就囥別物意思。講趁真理，che是無人看見，啥事到chiah無智識，寧可著koh趁世俗。第3項，伊e5心肝猶原是真驕，想--kio3離世俗來趁真理，cham2然見笑，才驚落地獄e5心漸漸消--去，liam5-piN koh行伊舊e5款式。第4項，反悔罪驚，伊真m7愛得，亦m7愛想別日e5艱苦，才漸漸無想著到上帝e5受氣，liam5-piN放hiah-kak8正經路。\n基督徒講，俺兄你所講亦著。我審實伊e5心，我看伊e5心真正be7換新。伊是親像犯罪到官府e5面前，驚到boe7顧tit伊e5款式親像痛恨前e5歹，較停若放伊去，伊猶原是無驚，去行歹。\n賢望講，暫信m7-tih8真e5道理，我已經有講伊e5因端，但是伊怎樣m7-tih8,請俺兄你講。\n基督徒講，我真歡喜講。這號m7-tih8正經路，伊攏無數念上帝，亦無想--kio3到死，亦無想--著到審問hit日。伊亦無sai-khia家己祈禱遏止私慾、醒悟、反悔伊e5罪，chiah-e5。Tui3 chia伊亦m7 kap 聖徒交陪，聖徒有公事kiam2-chhai2著到會堂聽道理；kiam2-chhai2著相kap 校勘聖冊；kiam2-chhai2著大家議論天e5代誌；伊e5心肝攏m7愛tit。Hit-tiap8 koh暗靜khioh khoan2聖徒e5 m7著，愛beh假借che來m7-tih8真e5道理。Koh若kap 匪類結朋友，續kap 伊講m7正經話。Kiam2-chhai2若看見好人，無張持有歹，伊就歡喜。Tui3 chia 那好膽，敢顯然行歹"}
{"text": "，到尾是會勻勻仔落地獄。\n我夢見2個學生這tiap8行過hit個迷氣地，tu2-tu2仔入Chhu3地 ，地氣真好，beh去天城，路著tui3 chia去。2個學生到chia真快活。Hit-tiap8有聽見百樣e5鳥仔不時teh hau3，逐日有看見mih8-a2花逐所在有，koh有聽見ka-chui聲。Hit-nih8有日，無暝。到chia有遠遠隔死蔭e5山腳，是絕望boe7到e5所在，亦boe7看見疑寨。Koh到chia就會看見天城。城--nih e5百姓有出來chih接--伊。是這所在近天，伊才有出來chia kiaN5-nia5--teh。Che就是子婿kap 新娘有tui3 chia重頭約，koh親像子婿歡喜新娘，就是上帝歡喜伊e5百姓。這nih8水kap 五穀攏夠額，koh一路愛得著e5物，到chia得著真濟。已經到chia，koh聽見tui3天城有聲來，大聲叫講，「著看你e5救主beh到，你e5賞賜亦來。」這nih8 e5百姓koh稱2個學生「做聖百姓，hou7主贖罪e5人。」\nHit-tiap8 2個學生行到chia，會tit-thang近天城，in心肝那歡喜。Hit-tiap8天城那近倚，看那明。城攏是真珠寶石起--e5;街路攏是黃金舖--e5,城--nih極kng chhiuN5。基督徒看見che，欣慕到病。賢望亦是an2-ni，才tiam3 chia有tiap仔久，大聲叫講，「見有看見我所疼e5,著ka7伊講，我疼到有病」。\n後來2個學生氣力略仔較勇，就koh進前行，那行那倚。Koh看見這nih8有百果子e5園，門thang3天路。2個學生到chia，看見園丁企hi2路邊，有問伊講，這個花園是誰e5？園丁講，Che是天主e5。伊beh用che家己歡喜，亦beh hou7行天路-e5歡喜。\n園丁才chhoa7 in入去，請in食果子，來補氣力，koh用主"}
{"text": "所歡喜e5所在，講hou7 in看。 \n2個學生暫時tiam3 chia安穩teh睏。 \n我夢見2個學生hit-tiap8 teh睏，有講話濟濟。我tu2仔teh奇怪，園丁有ka7我講，你mih8-sai2奇怪，che園--nih e5葡萄食了真趕喉，hou7食e5 teh睏會講話。\nHit-tiap8我看見2個學生睏醒，liam5-piN家己ha5腰，beh tui3天城上去，但是城nih8 e5光直直sih伊e5目珠，2個學生boe7得thang定真看見。Hit-tiap8有kap 2個人相請，in e5衫有親像金e5光，in e5面e5光若日。 \n問2個學生tui3 toh8落來，koh問in路nih8歇toh8落，有甚mih8艱苦，有甚mih8快活？2個學生就逐項ka7 in講。Hit-tiap8 2人就講，Lin2 iau2-ku2著有2項e5艱苦，才會tit-thang入城。\nHit-tiap8 2個學生請in相kap 行，2人講，好。若是lin2著用信才會入城。大家就相kap 行，teh行有看見城門已經近。我看見2個學生kap 城門從中有隔1個河，伊e5名就是死。無橋，河又極深。2個學生看了真驚，ai3 beh倒退。2人就講，若m7過這個河，ku2 boe7-tit-thang到城門。"}
{"text": "基督徒就講，你kap 這個老人煞尾怎樣？\n盡忠講，我聽見伊e5話親像好，起頭想愛beh kap 伊去。Kap 伊濟講話，liam5-piN看伊e5頭額有刺字講，「人照hit個舊e5心性kap，舊e5款式攏著放hiat-kak8。」\n基督徒講，Iau2--e5怎樣？\n盡忠講，Hit-tiap8我liam5-piN會曉tit，真tiuN知伊e5話卻甜，但是我kap 伊倒去，就的確hou7伊賣去做奴僕。我才ka7伊boh8-tit講，我攏m7敢厘厘仔hoah8到伊e5戶碇腳。Tui3 hit-tiap8，老人罵我，講beh差1人jip我，hou7我oh行路。Hit-tiap8我 tu2-tu2 起身beh去，知kio3這個老人，出力來掠我，khiu2我kap 伊去。我通身軀e5骨kap 肉親像hou7伊khiu2去；我真正痛疼，大聲叫講，「真艱苦是我」。Tui3 hit-tiap8我才peh上山，peh未一半，我越過來看，看見1人teh jip我緊到若風--nih。我boe7堪得伊jip，到hit個山頂卻khit伊jip--著。\n基督徒就講，我無關心，chhin3-chhai2來坐teh歇睏就是hia，hit-tiap8我胸前有一本憑據e5冊無張持落--去。\n盡忠講，你慢chiah講，聽候我講煞才講。Cheh人jip--著我iau2未kap 我講半句，扑--我，hou7我倒hi2地--nih8險險死。到略仔精神，問伊扑我啥事？伊講，我是叫你趁前e5亞當。Hit-tiap8伊攏無分無下，就koh扑我e5胸坎，hou7我向天倒teh，照前險險死1半。我厘仔koh精神，就大聲叫伊可憐。講了就koh扑我倒hi2地--nih8，若m7是1人 tu2-tu2 tui3 hia過，來教伊m7-thang，的確hou7伊扑死。基督徒講，教伊m7-thang是是誰？盡忠講，我代先m7-bat--伊"}
{"text": "；到伊beh去，我看見伊e5手中心有釘跡，才知伊是咱e5主。我就起來上山。\n基督徒講，Jip你，就是摩西。伊e5款式人若犯著伊e5法度，攏無beh可憐。\n盡忠講，俺兄，你講真正著。我前亦bat tu2著摩西。我ti7家內teh企，穩當無驚，有1人來講，我若是猶原企hia，伊的確beh hou7我kap 厝攏總khit火燒lio去。Cheh人就是摩西。\n基督徒講，你ti7山邊tu2著摩西，山頂有一間厝，hit-tiap8你有看見抑無？ \n盡忠講，有；未到hit間，看見有2隻獅；in攏無來攪吵我。Hit-tiap8 tu2-tu2 日晝，約略獅hit-tiap8的確teh睏。我看見日iau2未暗，有tui3厝前直直落山。\n基督徒講，Hit個顧門--e5看見你tui3 hia過，有ka7我講，我真愛你入去，你若入去，伊beh用內面chiah-e5寶貝奇怪e5物hou7你看，hou7你一世人定定記tit。你ti7居謙e5山腳hit-tiap8 tu2著啥人？ \n盡忠講，Tu2著1人名叫難足，ai3我kap 伊倒--去；講這山腳不止下賤e5所在。Koh講我若行cheh山腳是無順驕傲、自高、世榮，kap 咱攏總朋友e5意思，是我真正家己掠做小可人，甘願來行這個山腳，chiah-e5人的確大臨m7歡喜。\n基督徒講，俺兄，你用甚物話應伊？ \n盡忠講，我應--伊講，你所講chiah-e5人，實在是我骨肉e5至親。Tui3我行路hit-tiap8，in就m7認我，我亦拒絕in；今kap 我攏無親熱，mih-sai2求in歡喜？我koh講，你講cheh山腳不止下賤，無的確有影。「代先若是會謙卑，後來的確尊貴，若是家己驕傲，後來的確chhia倒。」我chiah甘願過這個山腳，愛得著智識e5人所tui3重e5尊貴，m7愛求你e5空空好看。\n基督徒講，Cheh山腳你koh tu2著甚物 mah？ \n盡"}
{"text": "忠講，有；tu2著1人名叫畏恥。我路--nih8 tu2著，攏無1人親像--伊，chiah-nih無驚見笑，伊e5名算是無合。我對別人若用道理來遏止，伊liam5-piN就靜靜，m7敢講；只有這個畏恥攏m7知見笑，我m7聽--伊，伊猶原捷捷講，攏m7煞。\n基督徒講，伊講怎樣？ \n盡忠講，伊講敬上帝，che是m7好；服事上帝，che是m7著。Koh講，拜上帝永永勸人做好，che是臭賤無才調；koh講所講所行攏細膩，m7敢伸腳手，che是無膽koah hou7人笑；Koh講，tui3在早到今，世間有勢頭好額、智識，chiah-e5罕得有趁cheh道理，從中若kiam2-chhai2有這號人，的確是代先耳空輕；聽人講，甘願家己憨，m7愛chi2世間e5物去求無人看見e5代誌；koh講，逐代行天路，攏是下賤粗俗boe7曉tit 校勘；koh講幾若項e5代誌，我ai3 beh講--伊，亦boe7了。今約略來講--伊，就是人聽道理，有e5家己吐氣，家己反悔，伊講che是thang見笑；倒--去koh家己煩惱，家己怨恨，伊講che亦是thang見笑；略略仔得罪著厝邊頭尾，liam5-piN家己認叫伊m7著，伊講che亦是thang見笑；暗靜得著無公道e5錢kong-heng5 來還人，伊講che亦是thang見笑；koh講，人若趁cheh道理看好額貴氣若厘厘仔m7著，就m7 kap 伊交陪，看1個散hiong下賤--e5，若有老實忠厚，的確敬--伊、疼--伊；伊講che kam2 m7是thang見笑mah？ \n基督徒講，俺兄，你hit-tiap8用甚物話應--伊？ \n盡忠講，起頭我boe曉應--伊；koh hou7伊逼我，hou7我紅面，險險講boe7贏--伊，我才想聖冊有講，「人對重--e5，就是上帝怨恨--e5。」Koh想畏恥e5話是趁世間人e5意思，m7是趁上帝；koh想到路尾日"}
{"text": "，上帝審問眾人，有e5著hou7伊活，有e5著hou7伊死，攏m7是趁人e5意思，的確是出在上帝主意，我chiah想講，上帝e5道理真著，通世間若嫌--伊，趁伊亦是著。求天國，人看伊是憨，伊實在是有智識。Koh講，散hiong人敬耶穌，是較贏hit個富人m7敬耶穌；我想到chia，就講，畏恥，你著緊緊退去，你是我e5對敵，hou7我boe7得著救，我kam2著背我e5救主來聽你mah？救主koh來，我beh啥面來見--伊？Chit-tiap8若是掠伊e5道理做見笑，koh m7-tih8伊e5百姓，thai2-tho2 thang向望伊e5福氣？這個畏恥實在m7知見笑；趕--伊，iau2 m7去，tauh8-tauh8來纏我，常常倚耳空細聲來ka7我講，講趁上帝e5道理是濟濟項thang見笑。我有ka7伊講，你若koh講，是空空無路用；你掠做見笑，我掠做體面。畏恥就去，我才koh行。Hit時有吟詩講，\n天父上帝真正好；<BR>咱行天路免煩惱，<BR>可憐疼痛伊攏有，<BR>召咱beh去做器具，<BR>魔鬼存心chin7厲害，<BR>逐項計謀是歹代，<BR>有用色慾來迷惑，<BR>Ai3咱神魂落地獄。<BR>救主耶穌有智識，<BR>一路kap伊做對敵；<BR>魔鬼知kio3駁boe7贏，<BR>伊聽就走，咱koh行。 \n基督徒講，俺兄你會出力遏止cheh無下落e5人，我不止歡喜。你講伊m7知見笑真正是著。看見伊好膽tauh8-tauh8來纏--咱，ai3 hou7人笑--咱，看m7上目--咱，che明明是m7知見笑。有這號畏恥，咱著出力來除去，是主bat 講，「見有掠我kap 我e5道理做見笑，人子用家己chham父kap聖e5差使，若到亦的確hou7 hit 人見笑。」\n盡忠講，咱人ti7世間，救主就ai3咱出力來行伊e5道理；今hou7畏恥阻擋，著救主來贊咱，hou7咱m"}
{"text": "7趁--伊。\n基督徒講，著；你ti7居謙山腳iau2有koh tu2著mah？\n盡忠講，Iau2無；佳哉1路有出日hou7我會tit-thang過cheh山腳，koh會tit-thang過死蔭山腳。\n基督徒講，Che是真佳哉。但是我所tu2著--e5，toa7-lim5增差。因為我入居謙山腳就tu2著歹鬼，名阿波侖，kap我相thai5久久，勢面盡在險。Hit-tiap8 chhia我ti7火--nih8，用大力teh我，beh hou7我身軀teh到爛糊糊；我手--nih8 e5劍續落去。伊也講大話的確beh hou7我死。我想叫hit-tiap8著死--lah，才「祈禱上帝，上帝有聽我，hou7我閃這個艱苦。」較停入死蔭山腳，路攏烏暗，我想叫幾若擺著死。到半路佳哉天光，日出行cheh路厘厘仔平安。\n我夢見，chi2 2人hit-tiap8進前teh 行，盡忠看見邊仔1人teh 行，名好言。Hit所在路khah闊，會堪得幾若人相排行。這人真lo3，面遠遠看是厚重好看，近倚一下看卻無。Hit-tiap8盡忠問伊講，朋友--ah，你beh tah8落去？是beh去天國mah？ \n好言就講，我是beh去hit-nih8。\n盡忠講，Che真好，有你thang做伴。\n好言講，Kap 你做伴，我真愛。\n盡忠講，若是an2-ni，著來相排行較好，thang講正經話來過日。\n好言講，講正經話，不管是你亦是別人，攏歡喜講。佳哉你有心beh講正經e5話。今我ka7你講，人teh行路，攏愛講笑談kap 閒仔話了了。我看見真煩惱。\n盡忠講，Che真正thang煩惱，若是攏總值道理e5話，iau2 m7值著上帝e5道理。\n好言講，你講真著，我真歡喜--你。上帝e5道理真有益thang toa7-lim5 歡喜。不管是代誌e5來歷，抑是極深e5道理、奇怪e5代誌、神跡、各樣e5兆頭，人愛講，這號就聖"}
{"text": "冊有記載，亦有句讀thang看。Iau2有甚物冊thang kap 聖冊比並mah？\n盡忠講，真正著，總是咱beh講著有意思決斷beh得著利益。\n好言講，我亦是an2-ni，是講叫議論有益e5代誌，人若an2-ni相kap 講，的確會na2知世間e5好看，天國e5有益，伊e5代誌是an2-ni。若beh逐項講，知--kio人的確著重頭生，才會tit thang入天國；亦知--kio3人靠家己e5功勞m7是義，的確著靠耶穌e5功勞才thang稱義。Iau2--e5，就是反悔罪、信救主、祈禱、當艱苦。\n盡忠講，你講逐句著；我聽見che真歡喜。\n好言講，Hai7!苦a2！人攏無相kap 議論真道理，才m7知著信耶穌，koh m7知心肝著hou7聖神感化，才會永永活，lam7-sam2靠本身e5功勞。若是靠本身e5功勞到尾beh入天國真正boe7。\n盡忠講，得罪heh！請聽我講1句，人會知cheh代誌的確著得著聖神指示--伊，若m7是an2-ni，人就na2勤勤讀koa3 校勘攏boe7曉tit。\n好言講，你講我攏知，是聖冊有講，「M7是天hou7咱人無thang受--著。」Koh講，che攏是上帝白白e5恩hou7咱，m7是tui3人e5功勞。聖冊記che真濟，我攏會引。\n盡忠講，今你我ai3相kap 講toh8落1項thang算做第1要緊？ \n好言講，出在你講。看你是beh講天，抑是講地；是beh講律法，抑是beh講福音；是beh講聖e5代誌，抑是beh講世俗e5代誌；是beh講過了e5代誌，抑是beh講未來e5代誌；是beh講外邦，抑是beh講本國，攏好。要緊著有益才thang。\nHit-tiap8盡忠聽見cheh話，伊才走去近基督徒，細聲ka7伊講，Che同行e5人，啥事chiah gau5？我想cheh人，的確是gau5行天路。\n基督徒聽見cheh話，bun2-bun2-"}
{"text": "a2笑講，俺兄，你歡喜cheh人，伊e5話是合你e5心。Boe7曉tit e5人濟濟hou7伊e5嘴sui2 拐--去。\n盡忠講，俺兄你bat--伊mah？ \n基督徒講，Thai2-tho2 m7-bat--伊？Bat伊到有chhun。\n盡忠講，HehN！Che是甚物人？\n基督徒講，Cheh人就是好言，kap 咱像所在。俺兄你啥事m7-bat--伊？抑是因為城真大，才m7-bat伊mah？\n盡忠講，Che是誰仔e5後生，企toh8落？\n基督徒講，Che是能言e5子，代先企評論里，人攏bat--伊；若是伊e5嘴就na7 gau5講，根直亦是憨人。\n盡忠講，我看伊e5面，卻好看。\n基督徒講，Boe7曉tit e5人，看了就是an2-ni。總是cheh人外皮卻會看tit，內面真歹；親像畫，遠遠看cham2然會看tit，一下近看了攏無局。\n盡忠講，Tu2-tu2 看見俺兄你bun2-bun2-a2笑，我掠做是滾笑。\n基督徒講，無，我an2-ni講，攏m7是滾笑，亦m7是 lam7-sam2家己teh liong7-iok人。Beh知伊e5詳細，thang聽我koh講。Chi2人不管交甚物人，講甚物代誌，攏會做tit。論食酒e5人，伊亦會曉kap伊講，食酒那濟那興講。伊e5心kap 家內攏無敬拜上帝，清清用1支嘴敬拜tiaN7-tiaN7。\n盡忠講，若an2-ni，我hou7這個人瞞--去。\n基督徒講，俺兄，伊真正m7著；你著想到上帝e5國，m7是清清用嘴講，是著實心行。Cheh人就若會講到祈禱、反悔罪、信救主、重頭生，伊不過是用空空e5話來講na7-tiaN7。我bat到in 兜細膩看伊內外行甚物 kha-pang。我講實在無增差；論祈禱、反悔罪、敬拜上帝，伊e5家攏無che：Cheh人服事上帝真正m7值著禽獸，伊實在是有la5-sam5，bak著聖e5道理，hou7厝邊鄉里攏譭謗"}
{"text": "cheh道理。見有bat 伊e5人攏講伊e5外皮是做聖e5學生，內面是做魔鬼：就伊家內e5人亦攏知。伊koh刻薄暴辱下腳手人，永永用無情理款待--伊，無啥事受氣koh罵--伊，hou7下腳手人beh kap 伊講話，攏boe7曉怎樣講，才hou7伊歡喜，koh kap 伊交關，hiah-e5攏總講kap 這號人交關m7值著kap m7信道理e5人較好；是好言凡事攏無照公道，tu2著會吞tit，會騙tit，就順續去吞騙：M7-na7 an2-ni-siN，iau2有教伊e5子學伊e5款。伊e5子若有順良正直，liam5-piN就罵伊憨，親像大條蕃薯，無beh用代誌hou7伊辦；對人亦m7 o-lo2--伊。我想到這個人e5歹到an2-ni-siN是會害濟濟人。若m7是上帝約束--伊，的確那會害人。\n盡忠講，俺兄，你an2-ni講，我實在著信，是你前bat--伊，koh是基督e5學生，的確m7是 lam7-sam2家己liong7-iok伊e5款式是an2-ni，亦m7是kap 伊歹才來chhin3-chhai2講--伊。\n基督徒講，你an2-ni講亦著，總是我kiam2-chhai2親像你m7-bat 這個人，亦是聽見無信道理e5來講--伊，我亦cham2然疑in是teh誹謗。歹人永永愛誹謗信道理chiah-e5人；但是我講，攏是本身真tiuN知。Iau2有1項thang hou7咱疑--伊，就是好人掠這個人做見笑，無beh kap 伊做朋友。\n盡忠講，Tui3 an2-ni看見來，才知講kap 行有2號，要緊著分別。\n基督徒講，著，是講若無行伊e5話是空空。親像身軀若無神魂，就是死e5身軀。講起--來敬拜上帝tau3-ti2著實實去行。聖冊有講，「Tui3艱苦e5時陣照顧孤單守寡，tiam3世間家己照顧無la5-sam5-siah8，che真正是誠實敬拜，tui3父上帝e5"}
{"text": "面前攏無厘厘仔驚惶。」好言攏m7知che；伊想聖e5道理若sai2耳空聽見，嘴講就會做基督好e5學生，che攏是家己騙。人聽道理親像掖種籽，會用嘴傳道理，真正無夠額thang干證伊心內有信道理。到審問hit日逐個照伊e5所行結案。Hit日上帝m7-na7問咱有信抑無？續問咱有行無，才有結案。世間煞尾比並親像收成hit-tiap8，五穀tui3重著會結籽，che是你攏知。Tui3 chia看見--來，好言lam7-sam2講聖e5學生，到煞尾日的確hou7主m7-tih8。"}
{"text": "有一日Te7-cha忽然看見醫生來，心肝驚惶，就問伊e5女婢看是誰仔破病；應講，「姑娘ah，你e5老父有染著病。」Te7-cha聽見，心茫意亂，緊緊吩咐hit個女婢替伊稟明老父，准伊去服事伊。女婢來回覆講，「姑娘ah，你e5老父這tiap8病不止重，有叫一人專專teh服事伊，這人以外若無叫，m7准別人近伊e5面前，che是你e5老父所命令e5。」 \nTe7-cha聽見這個話，心內煩惱親像lim幾若瓶e5厚酒，攏boe7曉tit著怎樣做，就緊猛走去牧師e5厝，講老父e5破病，kap m7准伊去服事e5代誌。牧師娘kap Te7-cha兩人對面相看，哀傷流目屎，獨獨牧師用信主e5話，來扶伊e5膽。Te7-cha因為老父病重，m7敢坐久，就緊猛倒來。總是beh入家己e5繡房，著tui3老父e5房門口經過。到hia，心肝雄雄beh入去看老父；行進前，又koh倒退，m7敢入去，驚了koh觸犯老父e5受氣。老父e5病較傷重，Te7-cha無ta-oa5 拭目屎，走入家己e5房坐teh，心肝靜靜想，beh怎樣才會koh得著老父e5疼。設使若會得著父子親像起頭，雖然放sak世間攏總所有e5，亦無要緊，因為知體貼老父e5心，才算是有孝e5子，所以甘願克家己e5性，決斷m7-thang逆老父e5情，che亦是盡做子e5本分。總是beh教我離開耶穌e5道理，擔當這世後e5艱苦，只一項決斷m7-thang趁；因為得著這世間暫時e5歡喜，來tu2著永遠e5艱苦，寧可失落暫時e5歡喜來得著永遠e5福氣是較好。 \nKoh，人活ti7這世間，親像白馬過隙，歡喜有偌久？順受天命，這句是確實e5；設使歹命到一世人。悽慘亦是koe7-koe7過，應該著及時計謀來生e5福氣。論這世間暫時e5福氣，亦是tui3主來e5，富貴貧賤boe7扑算tit，獨獨著趁主e5命令是第一好；總是這tiap8我e5老父病症沉重，bo"}
{"text": "e7 tit thang親身去服事，做人e5子心肝beh thai2會平安ah。\nTe7-cha teh想boe7 tit thang去服事伊e5老父，無計可施；忽然想起一項代誌；就跪落祈禱，求上帝保全老父e5性命，koh開路hou7伊親身thang服事老父。祈禱煞，就起來出房，beh去聽看老父e5病怎樣。行到老父e5房門口，停腳靜靜聽，企cham2然久，房內攏無聲，扑算老父kaN2是死lah。這時心茫意亂，boe7顧tit ah，緊緊走入房內，企ti7老父眠床前。這時所羅門熱真傷重，boe7認tit人。 \n一下看見老父面色青黃，肉攏消消去，骨thong2出來；Te7-cha十分驚惶，目屎chhe7-chhe7倒，就決意到死亦無koh離開老父，的確beh小心來服事，盡做子e5本分。 \n有hiah久，所羅門陷眠，細仔聲叫講，「Te7-cha ah，Te7-cha ah。」Te7-cha聽見，心肝歡喜，知老父e5心iau2-ku2無放sak伊。驚了扑醒伊，就勻仔liam去企ti7眠床後。約略有半時久，所羅門就醒來，koh細仔聲叫講，「Te7-cha，我e5心肝子，你ti7 ta2落？」 \nTe7-cha一下聽見，緊猛走來跪ti7眠床前，牽老父e5手講，「所疼e5老父ah，你e5子Te7-cha ti7 chia。」就ka7伊chim嘴。所羅門本是慈心e5父，一下看見所疼e5查某子，一時心肝歡喜，伸手beh扶伊，倒轉想伊有信耶穌，手就koh kiu來，受氣hoah伊講，「你來chia啥事？」就做伊翻身面越ti7眠床後。 \nTe7-cha講，「我ti7 chia beh服事an2爹，親像早e5時；向望an2爹准我。」所羅門講，「你若咒詛耶穌就好。」Te7-cha講，「所疼e5 an2爹ah，願你這tiap8莫得講這號話因為你e5病症沈重，若講這號話，驚了心boe7平安，反轉hou7"}
{"text": "病較重。你若beh甚物物，著ka7我講，我服事你，比別人是較好。我真正beh服事an2爹。」就koh牽伊e5老父e5手，講，「求an2爹容允我。」所羅門吐氣一聲，攏無講一句話，手亦無kiu去。 \nTe7-cha心內多謝上帝，hit暝tiam3 teh服事，m7敢褪衫，一時刻亦無離開老父e5身邊；更深無睏，目珠金金看老父e5面，體貼老父e5心愛甚物，iau2-be7講出就liam5-piN提便。所羅門koh睏去，Te7-cha乘機會提出聖經，讀耶穌替人贖罪受死e5來歷，心肝大平安。 \n明仔早起，所羅門睏醒，看見Te7-cha坐ti7眠床邊，知伊通暝無睏，就心內暗靜奇怪，iau2-ku2無kap伊講一句話；雖然an2-ni，Te7-cha歡喜e5面色，盡力奉承，亦m7敢講濟濟話，總是會tit thang服事老父，心願就足，心內暗靜感謝上帝有感化老父e5心。親像an2-ni三日，所羅門才有kap伊講話。 \nTe7-cha知老父回心轉意，歡喜kap伊講話；koh知伊e5心iau2-ku2有淡薄阻礙，所以be7敢kap伊講傷濟話。Iau2-ku2逐日請醫生來醫治。 \n過幾若日是晚餐，紀念耶穌 koh活e5日，聖會內e5人攏總去禮拜堂，Te7-cha ti7拜六e5昏掀開聖經讀救主e5來歷，心肝不止歡喜，本然beh kap聖會內e5人相kap去禮拜堂聽道理，總是m7敢離開老父。明仔日所羅門看見Te7-cha，就講，「看你早起面色才歡喜，是甚物緣故？」Te7-cha應講，「我歡喜an2爹昨暝不止好睏，向望病會緊好，koh有大歡喜e5緣故，我這tiap8 m7敢明明講。」 \n所羅門ka7 Te7-cha講，「今仔日好天時，你thang出去外面行行，身體較輕鬆，免得鬱了破病。」Te7-cha本m7 ai3離開，boe7堪tit伊e5老父再三催逼，才順伊e5意思，離開老父，去禮拜堂，聽牧師解明"}
{"text": "耶穌tui3死 koh活，是hou7咱得著永遠活e5緣故；Te7-cha就用這個話做養飼靈魂e5米糧。 \n聽煞，就去牧師e5厝，大概ka7牧師娘講明上帝所賞賜極大e5恩，改換老父e5姓，koh再接納伊e5服事，chiah個代誌。講煞，m7敢延chhian5久，就倒去服事老父。 \n逐日請醫生來候脈、食藥，醫生知伊e5病有較好，就ka7所羅門講，「頭家ah，你e5病比前好濟lah，想是你e5查某子cham2然gau5奉承，所以才會好到chiah緊。」所羅門舉目看Te7-cha，面色露出得意e5款式。病雖然be7攏總好，iau2-ku2勻勻仔較輕，所以Te7-cha無離開身邊，無閒thang去牧師e5厝講話，獨獨逐日有批信往來tiaN7-tiaN7。 \n所羅門看見Te7-cha小心服事，連連幾若十日，攏無一點仔嫌厭，不得不暗靜想伊孝心e5誠實，因為伊代先e5時，差奴僕，喝女婢，凡事的確著別人來替伊料理，koh專專beh chhe7逐項奢華快樂e5代誌，今是獨獨掠服事老父做歡喜。 \n所羅門逐擺若看見無合意，就發受氣e5面色，Te7-cha tiN3做無看見，所以知Te7-cha e5性情一盡改變了，kap早前大各樣，因為an2-ni，不止歡喜，獨獨想Te7-cha是信耶穌e5人，受氣tui3心發起，顯明ti7面色，親像烏雲遮青天；koh想伊e5查某子性情變好，是kap信耶穌相連，就心肝反轉有歡喜，hit個歡喜會較贏伊e5受氣，總是心肝雖然an2-ni暗靜想，獨獨嘴m7敢顯明講出。 \n有一日，e7晡時，所羅門ti7眠床nih8，重眠teh睏，hit tiap8 Te7-cha乘機會掀開聖經teh看。所羅門忽然醒來，起來teh坐，Te7-cha著驚，扑算hou7伊e5老父看見，收boe7赴，所羅門講，「我看見你teh看冊。我這tiap8睏醒lah，你提來讀hou7我聽。」 \nTe7-c"}
{"text": "ha一發驚惶，beh iah8 別篇，看內面若無耶穌e5名e5章節才來讀，免 tit hou7伊e5老父受氣；總是伊e5老父命令伊著tui3 tu2-chiah所看e5所在讀起。Te7-cha這時心茫意亂，姑不chiong暗靜託重上帝，不管伊好歹將tu2-chiah所讀hit篇，就是約翰福音傳第一章，讀幾節。伊e5老父問伊講，「你是讀甚物冊？」Te7-cha應講，「向望an2爹容允我koh讀較濟teh。」伊e5老父無應伊，就koh讀到十七節，tu2著有耶穌基督e5名。所羅門講，「我代先就扑算你確是讀這號冊。」就搖頭幾下翻身越ti7眠床後。Te7-cha m7知伊睏抑醒，koh讀到第二章尾，所羅門才細仔聲講，「攏是無影了了，m7使koh讀。」 \nTe7-cha講，「求an2爹容允我koh讀較濟節。」Te7-cha e5意思是ai3讀到第3章，是論到本族e5官，尼哥底母kap耶穌辯論道理，扑算老父的確歡喜這個來歷。老父無應伊，所以Te7-cha koh讀到第3節，是耶穌ka7 尼哥底母講，「人若無重頭生就boe7會入上帝e5國。尼哥底母講，人已經老，beh thai2會重頭生？Kiam2會koh入老母e5腹肚內生mah？耶穌講，我誠實ka7你講，人若無用水用聖神來生，就boe7會入上帝e5國，tui3肉身生e5，是肉身，tui3生e5，是神。」 \n所羅門奇怪hit個話，講，「Che是甚物道理ah？koh讀hou7我聽cheh。」 \nTe7-cha就koh讀。所羅門peh起來坐ti7眠床nih，講，「這個重頭生e5道理，我boe7曉tit。」Te7-cha講，「聖經記載，人雖然活，iau2-ku2是親像死ti7罪nih8；所以的確著求上帝感化伊e5心，得著做新創造e5人，本性改換，歡喜趁上帝e5法度；che就是重頭生e5意思。」所羅門講，「Hit本冊hou7我看cheh。」Te7"}
{"text": "-cha歡喜到boe7顧tit，就將聖經hou7伊。讀到十六節講，「上帝將獨生e5子賞賜世間，hou7信伊e5人免沈淪，來得著永活，伊疼世間到an2-ni。」所羅門暗靜想這個意思tiap8仔久，忽然將冊hiat ti7塗腳。Te7-cha知伊e5意思，就拾起來收ti7別位，免tit老父看見，心內暗靜求上帝感化老父e5心。 \n所羅門tui3讀聖冊了後，所讀e5意思tiau5 ti7心內，常常beh除去，亦攏boe7，總是嘴m7敢講出。明仔日所羅門koh講，「Te7-cha ah，你著koh讀昨暮日hit節重頭生e5話hou7我聽。」Te7-cha歡喜趁老父e5命令；讀了，兩人teh坐無koh講話。 \nHit暝所羅門攏boe7睏tit，因為有嗽；到明仔早起不時發受氣，攏m7爽快；所以Te7-cha暗靜流目屎猶原m7敢顯明ti7外面，koh較小心盡力奉承。到e7晡，所羅門ka7伊講，「Te7-cha ah，我早起e5所行不止躁暴，向望你莫得見怪。」Te7-cha講，「an2爹，啥事講這個話？我不止疼你，beh thai2有見怪？」就ka7伊e5父chim嘴，顯明伊疼e5情。 \n所羅門ka7伊講，「你真是出奇e5查某囡仔。你雖然早前亦常常孝順我，總是這tiap8比早大各樣，我真是boe7明白。」Te7-cha細仔聲應講，「救主耶穌賞賜我重頭生，所以我比前較各樣。」 \n所羅門聽見亦無受氣，就講，「Te7-cha ah你老實ka7我講，是誰迷惑你信耶穌？」Te7-cha一項一項講明伊受感化e5因由，kap前ti7禮拜堂所tu2著e5代誌，kap牧師牧師娘所講e5話，大略講hou7伊聽。 \n所羅門聽見Te7-cha講耶穌是上帝古早應允e5救主，就受氣講，「Che攏是無影。」 \n這時Te7-cha已經知老父心內略仔信，今講無影，不過是外皮裝飾遮掩e5款式，就ka7伊講，「我是無智識e5查某"}
{"text": "子，有一項我的確知，因為耶穌贖罪e5功勞，我才得著赦罪，耶穌ti7我，我ti7耶穌；所疼e5 an2爹ah，我常常求上帝開你e5心目，hou7你會bat我所bat e5恩，會享受我所享受e5福氣。」 \n這個話略仔拂著所羅門e5意思，hou7伊m7 ai3聽，但是所聽e5已經入伊e5耳空，透ti7心內。Te7-cha koh想今著講明家己受感化e5因由，就將伊ti7禮拜堂聽牧師開拆聖經所講耶穌e5血歸咎阮kap子孫，hit節，致到hou7伊奮起e5情形，一項一項詳細講到明白。所羅門留心teh聽後來講，「莫得講，我今beh睏lah。」Te7-cha就退ti7後面，心內暗靜感謝上帝，將得著救e5路指示老父。 \nTiap8仔久，看見所羅門翻身，細仔聲teh講話，Te7-cha行近眠床前，aN3耳空詳細聽，因為伊細仔聲teh講，聽boe7明，扑算是teh祈禱，只有聽見講一句血字。忽然所羅門雙目thi2開，看見Te7-cha aN3 teh頭聽，就問伊講，「你teh啥事？」應講，「我聽見an2爹e5聲，m7知beh甚物物，所以才aN3 teh聽。」所羅門靜靜koh睏。 \n無偌久睏醒，問Te7-cha講，「耶穌e5使徒聖經內，有一所在講赦罪e5血抑無？」Te7-cha心肝歡喜到boe7顧tit，應伊講，有ah，是講，「耶穌基督e5血洗除去攏總e5罪，這節我掠做至寶貝，早e5時，我不止憂悶我e5罪，讀著這節，心肝才受安慰，真歡喜；今請問an2爹，你問這節是甚物緣故？koh你be7 bat讀耶穌e5聖冊，thai2-tho2會知這節？」所羅門無應伊。 \n停tiap8仔久，所羅門ka7 Te7-cha講，「我e5心肝親像火teh燒，實在擋boe7-tiau5，我今ka7你講，你切切m7-thang ka7別人講，論耶穌基督e5血洗除去攏總e5罪，我是聽見你e5老母所講e5，che是伊臨終e5話"}
{"text": "。」講煞，所羅門啼哭，用雙手ng面。Te7-cha看見老父an2-ni，亦流目屎，總是伊ti7憂悶e5中間實在有歡喜，因為代先e5時不止憂悶伊e5老母m7 bat耶穌，驚了伊死後沈淪，今歡喜伊e5老母有倚靠耶穌e5血，就是死後的確得著救。所羅門因為憂悶流目屎，目珠澀卻睏去。Te7-cha就寫一張批寄hou7牧師娘，hou7伊知，老父所講e5好消息。 \n所羅門因為近來所聽chiah個代誌，心內boe7平安，所以伊e5病oh-tit好，總是Te7-cha勤勤祈禱，求上帝感化老父e5心，保全伊e5性命，醫好伊e5病，亦m7敢kap伊e5父講siuN濟話，驚了攪擾伊e5心。所羅門常常叫Te7-cha讀聖經hou7伊聽，亦有時家己讀，可惜讀無偌久就將冊hiat-teh，親像有驚e5意思。 \n有一日，Te7-cha接著一張批，所羅門問伊這張批是是誰寄來。Te7-cha應伊講，「是我e5朋友牧師娘馬利亞寫e5。」Te7-cha就乘這個機會講牧師kap伊e5某所顯明e5疼痛，不止好款待伊。所羅門歡喜，講，「願上帝祝福in，才hou7 in代先疼痛你，」Tui3這tiap8以後，Te7-cha常常寫批hou7牧師娘，就m7使隱密，若tu2著禮拜日，beh去禮拜堂聽道理，就明明ka7伊e5老父講。伊e5父只有吐氣亦無禁伊。 \n所羅門e5病有較好，tu2著熱天e5時，醫生勤伊著暫且離開伊e5厝，去別所在。Tui3 an2-ni父子二人坐車就去。 \n車行無偌久。Te7-cha kiah8頭遠遠看見牧師e5厝，kap禮拜堂，歡喜到boe7顧tit，就指hou7伊e5老父看。所羅門顯明伊受氣e5面，aN3頭無beh看；Te7-cha看見老父這號款式，驚了後日m7肯聽伊講耶穌e5福音，就心肝不止憂悶，m7知beh怎樣。 \n所羅門tui3到避暑e5所在了後，伊e5病就好；總是病愈好，一發ti2當真理boe"}
{"text": "7 tiau5，心內親像戰場，無一日會平安，有時良心發現，記得古早上帝bat應允beh hou7救主降生，今細膩省察，知已經應驗，耶穌真正是上帝e5子。Koh看見Te7-cha tui3信耶穌了後，性情溫柔，kap前無相同，就心肝歡喜；總是有一項boe7明白。Te7-cha常常講伊e5罪重，亦家己稱是大有罪e5人。但是照所羅門扑算是有義e5人，親像是有大功勞e5人所講有罪e5人，m7知怎樣解說。雖然知耶穌是真e5救主，心愛beh信伊，但是驚人恥笑，所以受氣耶穌e5情koh再發起。 \nHit暝所羅門睏boe7落眠，心內e5念頭親像海湧hou7風吹，搖choah無定著，暗靜想查某子已經做耶穌e5學生，Che是真見笑，設使若本身koh做耶穌e5學生，的確hou7本族e5人所棄絕，Che是koh較見笑。Koh想著伊e5某臨終e5話，講耶穌e5血會洗除去攏總e5罪，m7知著趁ta2落一peng5較好；想來想去，心肝大苦。到天光起來，天氣清涼，日頭tui3東方起來，百花茂盛，鳥聲teh吟親像唱歌，風清氣爽，盡是好景緻，總是所羅門攏m7知thang歡喜，反轉逐時憂鬱。忽然聽見房內有人teh講話e5聲，m7知是是誰，就sak入去，看見Te7-cha跪ti7地nih8 teh敬拜上帝。 \nTe7-cha祈禱煞，就起來問老父平安。所羅門看見桌頂有一本冊，掀開看是耶穌e5聖經，Te7-cha近前，問伊e5老父講，「所疼e5 an2爹ah，你今信耶穌無？」這聲e5問，刺入所羅門e5心，親像火nih8添油，就提hit本冊，拆破幾若頁，hiat ti7塗腳nih8，遍身ngiauh8-ngiauh8 chhoah，面色親像塗，受氣講，「耶穌e5名thang咒詛。」Koh愛beh加添來褻瀆講be7煞，就lek落去，親像死一樣。 \nTe7-cha看見老父an2-ni，大驚手忙腳亂，大聲hiam3伊e5女婢"}
{"text": "緊來，湊坎tu2仔醫生tui3門口過，入來看，看見伊e5老父果然親像死，就ka7伊摸脈，講，「M7使驚，是昏去tiaN7-tiaN7，無久會家己醒。」就教人ka7伊徙ti7眠床nih8。Te7-cha坐ti7眠床邊啼哭，祈禱上帝；雖然有濟濟憂悶，其中亦有歡喜，佳哉伊e5父無咒詛耶穌e5名來死。 \n所羅門睏幾若點鐘久就醒，Te7-cha看見伊e5嘴唇teh振動，就起來看老父beh甚物，看見伊雙目放khoeh，細仔聲講，「上帝ah，我有大e5罪，救主ah，我m7敢向望恩典。今反悔m7赴lah。」所羅門講chiah個話，m7是連連講，是歇tiap8仔久才講一句。Te7-cha聽這個話，才知伊e5老父e5心，家己一發堅心迫切求上帝感化伊e5老父。 \n所羅門睏醒，身軀不止sian7。Te7-cha就牽伊e5手講，「我感謝上帝e5恩典。」所羅門講：「怎樣感謝上帝e5恩典？我m7敢向望恩典。」Te7-cha講：「所疼e5 an2爹ah，今m7-thang講話，驚了會損壞。Che是醫生所吩咐。」所羅門就靜靜，將Te7-cha所捧來e5藥，接來lim。 \n有時目珠金金相Te7-cha，有時目向天，攏總顯明有憂悶e5心。忽然叫講：「我是沈淪e5人ah，若ah！我boat得著救lah。」Te7-cha安慰講：「阿爹ah，著向望上帝e5恩，倚靠救主e5疼，因為伊是beh chhe7所失落e5人。」所羅門講：「我m7敢倚靠上帝e5恩，亦boe7會倚靠耶穌e5救，我tauh8-tauh8褻瀆伊e5聖名。」Te7-cha講：「雖然an2-ni，耶穌亦會赦免你e5罪，著記得耶穌hou7以色列人釘十字架e5時，有求上帝講：「父ah，眾人m7知所做，著憐憫伊，tui3 an2-ni看，thang知若求耶穌，伊會安慰著磨艱苦e5人。」講煞，二人就靜靜。 \nTe7-cha暗靜想老父e5心beh thai2會改變到"}
{"text": "chiah緊。無偌久，所羅門舉起手向天大聲叫講，「耶穌ah，可憐我。」Che是所羅門頭一擺叫耶穌e5名，Te7-cha聽見就跪落ti7老父e5面前，替伊求耶穌赦免老父e5罪。扑算ti7天nih8 e5天使亦歡喜所羅門e5反悔罪。 \nHit時Te7-cha照家己e5智識，用福音e5道理，大概來指示伊e5老父；所羅門留心來聽，伊e5心亦略仔受安慰。後來koh睏去，一醒到天光。睏醒看見Te7-cha坐ti7邊頭，就ka7伊講，「若beh請你e5朋友馬利亞翁某來相會，你扑算in肯來抑m7？」Te7-cha應講，「的確來；」就備辦車，koh寫一張批，差人帶去。 \nHit張批是講，「相離開be7偌久，親像幾若年，心肝常常teh數念，想大人夫妻近來受主e5大恩，好德日進，m7使想亦thang知lah。早日受lin2好e5教示，引chhoa7我一條福氣e5路，替我祈禱，我感謝上帝，亦感謝你。今我e5老父仰慕情深，願受指教，kaN2求二位降臨，才差車馬迎接。求莫得推辭，門前等接，順請金安。」牧師接著這張批，kap伊e5某馬利亞讀了，二人不止奇怪就同心多謝上帝；liam5-piN上車就去，無偌久到te3。Te7-cha一下看見所疼e5朋友，歡喜到boe7顧tit，就chhoa7牧師到老父e5所在。大家行禮明白，所羅門ka7牧師講，「多謝先生無相棄嫌來到我e5厝，我是重罪e5人，m7知怎樣會脫離，怎樣會免落地獄；求先生指示我，hou7我知得著救e5路。」 \n這個牧師是大智識e5人，就乘機會講，「我替頭家多謝上帝，伊有開你e5心，hou7你知ti7上帝e5面前攏無功勞，就是重罪e5人。凡若聖徒e5中間，無一人無罪，通天下，無一人會tui3家己行好，來得著天堂e5福氣；所以上帝差譴耶穌做萬人e5救主，替人贖罪，成人所boe7會成e5。伊有大功勞，夠額thang補萬人e5罪，今上帝m7 ai3咱倚靠家"}
{"text": "己e5功勞，命令萬人著反悔，信耶穌，thang得著救。今m7知頭家你亦甘願反悔早前e5同罪抑無？」 \n所羅門應講，「我不止憂悶家己e5重罪；我e5罪惡貫滿，驚了上帝m7赦免我。」牧師講，「你e5罪雖然重，但是上帝e5恩典koh較大。」所羅門koh講，「驚了上帝因為我e5重罪，m7肯施恩憐憫我。」牧師應講，「若是你果然堅心信耶穌，我就照上帝e5命令來指示，hou7你知，你e5罪已經赦免lah；koh你若歡喜，我就替你祈禱上帝。」所羅門講，「Che是我e5心所願。」 \nHit tiap8牧師牧師娘Te7-cha三人跪落祈禱講，慈悲e5上帝ah，阮跪落ti7你e5面前，替這個反悔罪e5人來祈禱。感謝上帝已經用聖神感動伊e5心肝，hou7伊知家己e5罪過比海沙較濟。伊想家己e5罪本重，koh想家己m7信上帝你e5恩典會赦免伊，是hou7伊e5罪koh較重，所以極大憂悶。今阮懇求上帝著將救主e5疼痛，指示伊e5心肝，hou7伊知你極大e5恩典，是較贏攏總e5罪過；koh著將救主已經替伊贖罪e5代誌，hou7伊想到會明白，直直向望上帝你的確用耶穌替伊所流e5血，來洗清伊心內e5污穢。著戴念救主e5功勞，攏總赦免伊e5罪，tui3天賞賜平安，來安慰伊e5心肝。心證所願。」 \n祈禱煞，牧師問所羅門講，「頭家，今你e5心怎樣？」所羅門講，「我e5心真歡喜，到boe7曉tit講，kaN2求牧師逐日來我e5厝教示我，就不止佳哉。」牧師講，「M7使你請，che是我e5本份，我自然逐日著到，願你e5身軀，心肝攏得著平安。」講煞就相辭倒去。 \n所羅門因為心肝歡喜，就伊e5病攏好，身軀漸漸勇健。牧師逐日來，將聖經要緊e5章節開拆hou7伊聽，koh用濟濟法度引chhoa7伊。Tui3 an2-ni，所羅門一發明白上帝e5道理，那堅固信主，專務講究聖經，kap Te7-cha父子相疼比前較深。 \n過幾若日"}
{"text": "，所羅門身軀已經勇健，愛beh倒去伊e5厝，thang辦代誌；就代先定著意思，的確beh入耶穌e5聖會。倒去了後，就去禮拜堂求洗禮，tui3 an2-ni，父子同一日領洗禮，公行認做耶穌e5學生ti7聖會e5面前。通聖會內e5人，攏總大歡喜，後來父子二人堅心趁耶穌e5道理，用好e5所行歸榮光上帝，向望路尾得著天堂永遠e5福氣。"}
{"text": "感激老父\n西國有一個大城，百姓真濟，客商往來真熱鬧，算是大生理e5所在。城內城外有濟濟間禮拜堂，其中城外一間真在清爽，逐禮拜日有男婦老幼濟濟人聚集服事上帝；吟詩o-lo2救主替人受死贖罪；祈禱求恩；koh牧師起來企，讀聖冊講道理教示眾人。 \n有一個禮拜日，牧師teh講道理e5時，有一個查某囡仔，約略十五、六歲，入來用幼紗罩面，輕步勻勻仔行，意思是驚了攪擾別人；就去坐ti7門角e5空位，注神靜靜聽牧師講道理，聽煞就倒去，親像歡喜e5款式。幾若禮拜攏是an2-ni，iau2-ku2人m7知伊是是誰 e5子兒，看伊e5衣裳不止sui2，舉動端正，量的確是富貴人e5子兒。Hit時濟濟人聚集，逐人知伊用幼紗罩面，意思m7愛hou7人看見。\n這個查某囡仔殷勤teh聽道理，一日牧師揀一節聖冊做題目，就是馬太27：25。猶太e5眾百姓tui3彼拉多講，「伊e5血歸ti7阮kap子孫。」牧師就講，「耶穌e5血有大權能，大功勞會除去人e5罪，凡若看輕伊e5人，的確著受定罪；早以色列族m7信耶穌，釘伊ti7十字架，家己招永遠e5災厄，到今iau2-ku2 ti7上帝咒詛e5下面。」議論明白，牧師就勸教會內e5人m7-thang親像以色列族e5 m7信耶穌，致到受咒詛；著倚靠耶穌e5血，才會得著永遠e5福氣。Hit時留神注心teh聽e5人，心肝無m7振動。 \n忽然聽見有人大叫一聲「Ai5-ioh8」；眾人越過來看，看見一個查某囡仔跋倒ti7塗腳nih8，昏去親像死一樣。邊仔 teh坐e5婦人人緊緊起來扶伊，hit個牧師娘名叫瑪利亞，亦走到伊e5身邊，扶伊出禮拜堂，插入牧師e5厝，hou7伊the ti7 khong3床nih8；才掀去伊罩面e5帕，看見伊e5面貌真正chhin-chhiN2，桃唇、杏面，有沈魚落雁e5容貌，閉月羞花e5面色。 \nHit時牧師娘坐ti7伊e5身邊，替伊祈禱上帝，獨獨看"}
{"text": "見伊昏迷boe7講話，久久iau2-be7醒，就用芳水pun5入伊e5鼻孔，beh hou7伊通氣，向望會醒。Tiap8仔久就醒牧師娘一下看見伊醒，就緊猛倒退幾步，免得hou7伊驚惶；就聽見伊細仔聲teh吐氣講，「害ah，耶穌e5血歸ti7阮，kap阮e5子孫lah；苦ah，我是以色列人e5查某子。古早以色列人無緣故釘耶穌ti7十字架，hit個關係亦的確連累到我著擔當lah。」講煞就koh再失氣，比代先較傷重。 \n牧師娘聽見伊e5話，就知伊是以色列人，總是m7知伊beh thai2會來chia這間禮拜堂；就koh用芳水pun5入伊e5鼻孔，有tiap8仔久，伊e5目珠略略仔thi2開；看見生份e5婦人人企ti7身邊，就越來越去m7知家己beh thai2會ti7 chia，驚惶講，「我ti7 chia是甚物所在ah？你是是誰ah？」koh講，「苦ah，我是受咒詛e5以色列人。」 \n牧師娘講，「M7使驚，你請安心，著看我親像姊妹。咱雖然m7相bat，iau2-ku2我疼你，你thang安心，m7使驚。」查某囡仔才知伊ti7別人e5厝，總是心肝憂悶，親像扑結，宛然親像煙鎖柳眉，雲罩桃面。牧師娘知伊e5心teh憂悶，盡力安慰，教伊m7使掛慮。Hit時，內面e5人已經備辦物，來hou7伊食。 \n牧師娘請伊講ti7禮拜堂所tu2著e5代誌。伊應講，「我聽道理，親像劍chhak8著我e5心。」牧師娘講，「安心，我向望你因為耶穌e5血無受咒詛，反轉得著祝福。」 \n查某囡仔講，「先生娘ah，你m7知我是是誰，所以才講an2-ni。」 \n牧師娘講，「不論你是是誰，犯罪e5人，若倚靠主耶穌，就得著赦免，koh會得著上帝e5恩。」 \n查某囡仔講，「先生娘ah，你本然m7 bat我，iau2-ku2疼我到an2-ni，kiam2 m7著用我e5心思直直來tui3你講mah？但是驚了聽我所講，知是甚"}
{"text": "物族，扑算你的確無beh親像an2-ni疼我。」 \n牧師娘講，「m7使驚，凡若信耶穌e5人，的確疼眾人。雖然無屬ti7本國本族e5人，亦會疼伊，做你直直講，m7使驚。」\n查某囡仔講，「我本屬以色列族，我e5老父名叫所羅門，只有生我一人，並無兄弟姊妹，我名叫Te7-cha。」\n牧師娘一下聽見，心肝不止奇怪，teh想所羅門是本城e5大銀行主，通國第一富，這個查某子是富貴人e5深閨女，伊e5厝宅真爽，日日有奢華宴樂，beh thai2有閒thang來聽道理。\nTe7-cha講，「先生娘ah，你是teh奇怪所羅門e5查某子入禮拜堂mah？我專心信耶穌是上帝所引e5基督，心真正愛得著伊e5恩，總是深深可惜，我m7是耶穌教會內人e5查某子。」牧師娘安慰伊講，耶穌有講，「人若就近我，我決斷無棄絕伊；」若你有心beh chhe7主，的確會得著。今請問你一句，上帝怎樣hou7你bat主耶穌ah？\nTe7-cha應講，「阮老父是以色列人，阮e5族平素深深怨恨耶穌，kap攏總信耶穌e5人；老父亦教我著an2-ni，總是本族be7有學堂，所以阮老父hou7我入耶穌教會e5學。Ti7學nih8讀上帝e5聖經，其中濟濟講起耶穌e5來歷，見有要緊e5章節，我就讀到熟熟，亦記ti7心內，後來續去別經，學女紅，到久久，前所讀e5攏boe7記tit。到大漢學本族e5款式，ti7街nih8愛thit-tho5，攏無別項e5代誌。父母疼我，親像手內e5珍珠，凡我所愛e5就攏總hou7我，所以我e5手飾就是奇樣e5，衣裳極好看。我teh想hit時e5代誌，beh thai2 m7著見笑？五月日前，我所深深疼痛e5老母，忽然染著病，死lah，今無母thang教示，真是艱苦。」講煞目屎親像落雨，嚨喉chat8 boe7出聲。牧師娘講，「上帝執掌生死e5權，見伊所行e5，攏無差錯。上帝hou7你e5老母死，款式是親像無利"}
{"text": "益你，實在是用這個beh引chhoa7你chhe7救主耶穌，thang得著永遠e5福氣，請問，是抑m7是？」\nTe7-cha應講，「若會得著an2-ni，是大佳哉，雖然老母死hou7我憂悶，iau2-ku2有thang受安慰。先生娘你e5話真是好，我e5老母死，是keh斷我這世間奢華e5緣故，tui3我e5老母出山了後，家內不止冷靜，老父kap老母平素相敬親像人客，今看見老母e5物ti7-teh，亦人無去，實在thang悲傷。老父極其疼我，食飯飽e5時，對坐相kap談論，常常tui3我teh稱讚老母e5好德，用這個來相安慰。 \n總是老父有濟濟代誌，若辦代誌e5時，就較boe7憂悶；獨獨我是深閨女子，老父若出去，我家己ti7-teh，就想著老母，我e5心憂悶悲傷，常常流目屎。有一日，teh憂悶e5時，卻想著前年ti7學內讀冊e5時，有bat讀著一本，內面講，「凡若人著磨艱苦背重擔，著就近我，我就賞賜伊平安。」我想這個話到久久，才記得kaN2是耶穌e5話，這個話ti7我e5心，一面憂悶，一面歡喜；所歡喜e5，是hit個話不止好，所憂悶e5，是驚了hit個話是tui3耶穌出。所以心kap嘴teh相kap議論，beh將這個話來家己安慰，亦有thang嫌，若beh放sak這個話，tui3別位求，亦boe7得著平安。真是兩難，親像嘴礁e5人看見井泉，亦boe7得著lim。愈想心愈艱苦，到底ai3知這個話是上帝所講，抑是耶穌所講e5。忽然想著我有一個女婢是耶穌教e5人，伊的確有新約e5聖經，就走到伊e5房內去chhe7，果然有一pho7，就提到繡房，關門暗靜看，免得hou7老父看見來受氣。總是我讀hit節今久lah，boe7記得是記ti7甚物章節，所以就亦掀看，中間有濟濟來歷，我代先bat讀e5，iau2-ku2會記得。Chhe7到久久才chhe7著，真正是耶穌e5話。嘴唸心想，攏無厭，"}
{"text": "心內teh想我若做耶穌e5學生，就這個安慰e5話kap我有干涉。」 \nTe7-cha講煞，就ka7牧師娘講，「我ai3一盡講，驚了先生娘你聽了厭sian7。」 \n牧師娘講，「m7使掛慮我會厭sian7，請你一盡講，總是驚了你tu2才ti7 禮拜堂內感著，身軀be7勇，kaN2 boe7堪tit講siuN濟。」 \nTe7-cha應講，「M7是an2-ni，我若講，心那歡喜；我koh記得上帝ti7舊約e5聖冊有應允救主beh來安慰憂悶e5人。所以我提聖冊殷勤來讀，有看見先知以賽亞e5冊，論救主死koh活e5代誌，攏總應驗ti7耶穌，的確是上帝所應允e5基督lah。我koh會記得一節講，“咱親像失迷路e5羊。耶和華將咱眾人e5罪過攏總hou7伊擔當。” 我想我亦是親像失迷路e5羊，總是背我e5罪hit句，iau2-be7明白，因為m7知家己e5罪；總是那讀心肝那艱苦，所以將chheh合teh，吐氣講，「害ah，讀耶穌e5冊，是hou7我e5心艱苦。」我常常ai3除去這個意思，攏除boe7去。女婢來請我去食飯，我就將hit本聖冊鎖ti7房內，免tit hou7老父看見；總是老父看見我有憂悶e5面色，m7知甚物緣故，我亦m7敢講明。食飽入我e5房beh睏，總是睏boe7成眠，所讀e5意思常常刺chhak8我e5心，就起來坐勤勤讀，那讀那明耶穌是救主，的確著信伊才會得著救。代先所be7知e5罪，今有知，那久那知罪重，雖然我知耶穌替人贖罪，亦常常疑kap我無干涉。」 \n牧師娘講，「感謝上帝引chhoa7你這個救e5路。主耶穌是好e5牧者，你代先迷路，伊chhe7你，亦chhe7到著，是抑m7是？」 \nTe7-cha應講，「是ah，有時我e5心tio5跳，因為知主耶穌除去我e5罪，不止歡喜祈禱，永永無boe7記得，到祈禱煞，我e5恩。我起頭入禮拜堂，hit日我就得著赦罪，算hit日是我靈魂"}
{"text": "e5生日。」 \n牧師娘問講，「你怎樣來到這間禮拜堂？」 \nTe7-cha應講，「我愛常常聽牧師解說耶穌e5冊，總是驚我e5老父阻擋。Lin2 e5禮拜堂ti7城外，我扑算這所在無人bat我，所以才來chia。我起頭聽這個道理心肝得著感激，若無koh來，心大艱苦擋boe7 tiau5，若親像枵e5人欣慕食一樣；設使若無耶穌我就m7愛活，總是驚了耶穌m7接納有罪e5查某囡仔。」講煞，目屎有親像落雨，艱苦到擋boe7 tiau5。 \n牧師娘講，「你若愛kap牧師講話，我就叫伊來。」Te7-cha講，「Che是我e5心所願。」牧師娘就離開伊e5房，到丈夫e5所在略仔講起Te7-cha e5來歷。牧師聽見liam5-piN來。Te7-cha起頭看見牧師，不止有見笑，m7敢kap伊講話，後來聽見牧師所講e5話，攏是溫柔e5款式，那親像老父e5疼痛一樣。 \n牧師講，「你ti7禮拜堂所聽咒詛e5話，是干涉ti7 m7信e5以色列人，但是ti7你就變做恩典e5話。」就將耶穌所行款待有罪e5人e5代誌，一項一項講明。Te7-cha e5心歡喜到boe7顧tit。\n牧師iau2 teh講半時久，忽然看見Te7-cha面帶憂容，就問伊，「甚物代誌？」應講，「我想著所疼e5老母，m7 bat救主，伊過往，我m7知伊e5靈魂怎樣。Koh我e5老父平素深深怨恨救主，一下聽見耶穌e5名，心肝親像火著。伊若知叫我信耶穌，會親像利劍刺chhak8伊e5心，m7知beh怎樣。」 \n牧師講，「你e5老父 kiam2 m7知你信耶穌mah？」應講，「Iau2-be7知，伊知我e5心有憂悶，攏無扑算這個代誌，我驚了若知這個代誌，就緊緊死。我知我e5老父性地真正固執，雖然不止疼我，若知我an2-ni，寧可ai3我死，亦m7甘願我信耶穌。」 \n牧師娘就講，「查某嬰，你著好膽，的確著好膽。主耶穌會幫贊你，聖冊講，“上帝照顧"}
{"text": "你，所以thang將攏總所掛慮e5代誌託重伊。”」 \n牧師就講，「這個話真正是好，我亦扑算an2-ni，主耶穌有講，“凡若認我ti7人e5面前，我亦認伊ti7天父e5面前，凡若拒絕我ti7人e5面前，我亦拒絕伊ti7天父e5面前。”」 \nTe7-cha聽見驚惶講，「幾若日前，我bat讀著這節，tui3讀了後，我e5心boe7平安，看家己亦那親像改好e5人，心信耶穌，亦m7敢認ti7人e5面前，暗靜讀聖經，暗靜入禮拜堂。設使別人來評論我e5長短，我亦無要緊，獨獨我驚了我e5老父看見我入耶穌e5教，的確受氣趕我，m7但an2-ni，亦的確咒詛我。伊若趕我離開本家，hou7我boe7 tit thang企大厝，boe7得thang食好物，穿sui2衫，掛金環，kap金鏈仔，這號代誌亦無要緊。Koh設使hou7我企破厝，食泔糜配菜尾，衫穿到扑結，無人beh kap我做伴，我亦m7驚，所boe7忍tit e5，就是我e5身軀遠遠離開疼我e5老父，boe7 tit thang早暗ti7伊e5身邊，著磨奉養，來盡做子e5職，倒轉想養育e5恩情，提攜e5德行，恩深無極，一時相分離，親像別人，boe7免tit傷心，是誰仔會忍tit。」講煞，目屎親像落雨，啼哭無煞。 \n牧師娘看見，亦替伊傷心。牧師講，「M7使掛慮，基督命令伊e5學生，著認伊e5名ti7人e5面前，亦的確會幫贊咱成這個德行。主koh有講，“疼父母較過頭ti7我e5，無合宜ti7我”」。牧師講這句，是beh hou7 Te7-cha e5心決斷，放sak攏總e5掛慮，好膽認耶穌e5名。 \nHit時日beh落，Te7-cha就kap in相辭，牧師ka7伊講，「上帝講，“M7使驚，我庇佑你，救你。”」牧師娘亦講，「我常常替你祈禱，安心thang倒去。」牧師koh講，「你e5心若肯，就thang相kap跪落祈禱。」Te7-cha講，「"}
{"text": "好」就大家跪落ti7上帝e5面前，牧師替Te7-cha求上帝加添伊e5信，chhoa7伊ti7天路，hou7伊好膽認耶穌e5名ti7人e5面前，koh求感化Te7-cha e5老父e5心。祈禱煞，就攏起來，知上帝有kap in ti7-teh。Te7-cha kap牧師牧師娘相辭倒去，一路心肝歡喜，到食e5昏頓e5時，看見老父，Te7-cha不止歡喜愛講hou7伊e5老父知伊做耶穌e5學生，但是有朋友相kap teh食，m7好勢講；食了就走入房內，掀開聖經來讀，跪落祈禱，才知這時e5平安，是早前所be7 bat有。隔日kap老父相kap坐，beh食早起，Te7-cha ai3 講出這個代誌，總是心肝phok8-phok8-chheng2，嘴愛講，講boe7 tit出來，心內想ai3食，食boe7落去。伊e5老父看見，驚了是破病teh艱苦，老父就顯明濟濟疼痛e5情；總是一發顯明伊e5疼痛，Te7-cha一發傷心。 \n到食煞，二人teh坐，Te7-cha心內teh想，「我這tiap8若m7講，beh聽候甚物時ah？」心beh講，嘴又講boe7出來。伊e5老父牽伊e5手講，「Te7-cha，我所疼e5查某子ah，啥事憂悶ah？」Te7-cha舉頭目屎親像落雨。伊e5老父一下看伊，頭殼就koh aN3落去，koh講，「我e5子ah，你e5心ai3怎樣？著講hou7我知，不論beh甚物我歡喜hou7你，照你e5心所愛。我ti7世間第1疼e5就是你，獨獨m7知你e5心愛怎樣？」Te7-cha一味搖頭，講boe7出嘴。所羅門伸手beh抱伊，Te7-cha lut落去，仆 ti7老父e5胸坎啼哭。 \n所羅門boe7曉 tit Te7-cha甚物意思，就用手hoaN7伊e5頭殼，祝福伊，講，「願上帝賞福氣hou7你，用伊榮光e5面照你，koh施恩hou7你，願上帝e5面看顧你，賞賜你平安。」"}
{"text": "Te7-cha聽chiah個話，親像亢旱e5田tu2著落大雨，就細仔聲求上帝扶持伊e5軟弱，感化老父e5心。所羅門聽見伊teh祈禱，m7知伊求甚物就講，「願上帝允准我e5子所求。」講煞，Te7-cha kiah8頭，kiah8起手講，「倚靠耶穌基督e5名，是我e5心所願。」 \n所羅門一下聽見耶穌基督e5名，才知伊是信耶穌，就大受氣，變面色，目珠gin5伊，peh起來企，boe7講半句話。Te7-cha啼哭抱伊e5腳，所羅門受氣衝天，責備伊講，「是誰教示你這個咒詛e5名ah？」Te7-cha講，「所疼e5老父ah，m7-thang咒詛救主e5名；耶穌亦是以色列人e5救主。」所羅門聽見一發大受氣。講，「我咒詛這個名，嘴稱呼伊e5人，伊e5舌的確著枯礁。」這個話刺入Te7-cha e5心，就講，「阿爹ah，阿爹ah。」所羅門阻止伊，m7准伊講，就講，「我無查某子，背逆我e5命令e5，m7是我e5查某子；受咒詛e5人ah，著緊緊去，莫得koh見我e5面。」續連聲咒詛耶穌講煞，chhia開Te7-cha做伊去。 \nTe7-cha跋倒ti7塗腳，久久peh攏boe7起來，總是iau2-ku2聽見老父咒詛e5聲。KiuN7-peh-ni3起來，就入伊e5房，跪落ti7上帝e5面前，迫切懇求。心肝親像一te3石ka-lauh8落去，就暗靜家己想，我e5所行是著抑m7著？我知趁耶穌，就是趁上帝；koh想，趁上帝，是人第一要緊e5代誌，心雖然疼老父，寧可違逆老父e5意思，亦m7-thang無趁上帝e5命令。就坐teh，掀開聖經，讀詩篇二十七篇，所記講，「父母若放sak我，就耶和華會扶持我。」Tui3 an2-ni，就koh求上帝扶持伊e5軟弱，加添伊e5信，hou7伊會抵當攏總e5誘惑。Koh求伊著感化老父e5心，hou7伊早早bat耶穌伊e5救主。祈禱煞，就上眠床去睏，總是心內有代誌，通暝睏"}
{"text": "boe7成眠。 \n透早起來，替老父kap本身祈禱，心iau2-ku2 teh向望今仔日老父受氣會煞。到食早起e5時，所羅門就教女婢phang5物入去房內hou7 Te7-cha食。女婢趁主人e5命令來行，ka7 Te7-cha講，「主人m7 ai3看見姑娘。」Te7-cha哀傷啼哭，就寫一張批教女婢帶去hou7伊e5老父。批內e5意思獨獨是求老父容允伊相見，以外無求別項。所羅門回批講，「你若趁基督，我永永m7准你kap我相見。」Te7-cha知老父e5意思已經定著，到e7晡就去牧師e5所在，將這個代誌一項一項講hou7 in聽。牧師就將上帝e5道理，苦勤安慰伊。教伊著專心倚靠上帝，亦著常常替老父祈禱。Te7-cha kap in相辭就倒去，心內決斷永永無beh離開耶穌，逐日求上帝感化老父e5心，但是所羅門e5意思固執無移易。 \nTe7-cha已經離開伊e5老父十外日久，想beh自專去見伊，亦m7敢chhin3-chhai2，親像心愛去，腳m7敢行去；終日鬱卒，kan-ta讀聖冊，kap去牧師e5厝議論道理解悶tiaN7-tiaN7。伊e5心不止憂悶老父e5烏暗，kap忽然失落老父e5疼痛。Iau2-ku2佳哉有耶穌e5疼痛thang來補，雖然失落一項，iau2-ku2得著一千項。 \n所羅門家己一人，心肝憂悶，m7愛治理代誌，逐項代誌放下teh，攏無料理，因為m7知平安e5路，所以boe7得著安慰，有時愛省察耶穌道理e5真假，有時想著Te7-cha e5面，心肝攏boe7定著，有時ai3改伊e5固執e5癖，總是hou7 hit個怨恨耶穌e5情，塞密ti7心nih8，遏止chiah個好e5念頭，所boe7改，亦m7敢tui3別人講起伊憂悶e5因端。Koh無心thang祈禱上帝，所以精神昏昏，身體漸漸衰lam2，tui3 an2-ni，致到破病。"}
{"text": "1救主誕 hit 暝 \n阿爸阿娘，緊備辦ouh！拜堂 e5大鐘teh 彈lah ne7！ \n惠美 e5 心真歡喜；因為今暝是救主誕，伊 kap in 兄哥青雲仔，自幾若點鐘前，就換衫褲備辦好，beh去赴。因為2兄妹是真活動。伊本身今年是18歲，生做 sui2，koh 乖、伶俐，koh gau5 讀冊。今年是南京省立 e5 高等女學校4年，逐年頭名，也兄哥今年20歲，ti7 南京 e5 省立商科大學3年；2個攏是 koh 無偌久beh卒業。也 ti7 這個歇年，轉來chhoe7 父母。In 是 tiam3 ti7 離南京入東10外舖 e5 山腳，一個鄉庄，叫做士隆庄。 \n這個庄名真好聽，就是庄雖罔無偌大；iau2-ku2 前清時代，ti7 hit庄裡有出幾若個舉人；秀才也 be7少。所以是相當有文化 e5 庄社。人口2000連。也有一條街仔 teh 買賣；山內出入 e5 人真濟。所以雖罔是講山腳 e5 田庄所在；m7-ku2 也是相當 e5 鬧熱。 \n惠美 in 老父卻是相當會得過 e5人，前阿公 bat 中舉，老父也是老秀才，財產 ui3 老父少年 e5 時嫖、賭、飲，三館全；koh愛食鴉片；所以早猶原有開寡。現時所偆卻是3、2擔錢 。老父 ti7 30外歲 e5 時，有染著重病險死，hit 時有來南京 hou7 基督教開 e5 醫館醫治，對hit 時得著道理。Hit-tiap8 兄哥青雲4歲，也伊本身 iau2-boe7出世。對 hit-tiap8 了後老父chiaN5熱心信主，隔2年才生惠美ah。 \n中國人是重男輕女；總是老父為數念主 e5 疼，救伊出死入活koh 改鴉片kap 一概歹事；所以伊才號伊做惠美，來數念上帝恩惠 e5 美。對 hit-tiap8 了後攏無 koh 生。An2-ni就對子疼命命。對信主了後，就熱心 ti7 教會，所以受揀做長老，連任濟濟年。到今"}
{"text": "年50外歲，iau2-ku2 teh 做長老；所以地方 e5 人若講林長老無一個 m7 知伊是熱心 e5 基督徒。也伊無經營生理；是將伊所有 e5 田倩工來作；所以極有時間thang培養2個子兒。對細漢 hou7 in 入基督教e5 學校，直直培養到卒業，thang講是真順序，真滿足，2老常將這兩個子來歡喜。\n也今年是ti7 庄腳e5 教會，beh做祝聖誕式，2兄妹有寄付幾若齣。阿兄violin相當會挨，惠美ah piano也相當會彈koh 聲真好；所以2個 phut-phut 跳真愛去赴開會；m7- ku2 阿娘 kap 阿爸攏老人，暗時行路愛踏 tham7；所以伊著等ka7 in 牽。Koh 無偌久就去。對頭到尾真心適倒來。中間一齣不止深刻 ti7 青雲e5腦內；就是生理人chhoe7 真珠（是耶穌e5譬喻）做去真出神。對這時有喚起伊一項趣味；就是想伊大學卒業後，也伊想beh來去外國做親像 hit 款生理。看了倒去有將這個所感講 hou7 in 老父聽。也老父聽了恬恬，老母直直嫌，講做 hit 號生理著去外國奔走，伊較無愛。婦仁人 e5 款攏是 an2-ni，伊愛伊 tiam3 本所在開行抑是 kap 人店，來食會社，公司 e5 頭路。總是小妹惠美真贊成兄哥 e5 說，講青年人應該著 an2-ni 活動。所以2兄妹就有話講。了後 koh 無偌久，就逐家koh入學。Chia 且按下。 \n2老，子攏去入學，內面真無伴koh 雞鳥飼濟，無閒就想講著來 chhoe7 一個抵好 e5 新婦。2老就參詳，逐家同意ai3做本教會牧師e5 查某子。牧師 e5 查某子今年 kap 惠美同學，平濟歲，像年級，平平明年4月會卒業，號做王雪梅，生做也是真好， kap 惠美是至好e5 朋友；所以2老參詳了，就央人去對牧師講，牧師也是真歡喜；因為是本堂熱心長老 e5 後生。少年人也是好品行 koh"}
{"text": "真有志氣。所以對嘴允--伊。就 hou7 2個少年知字比也是真歡喜。對 an2-ni 青雲常常寫批 hou7 雪梅。雪梅也常常寫批 hou7 青雲。2個真正情投意合，相疼 m7 愛分開。時日真快過，liam5-piN 4月，就逐家卒業。照青雲 e5 老父是愛 liam5-piN ka7 in 娶，王牧師 in hit 爿也是真歡喜。總是青雲 e5 意思m7 愛 hiah 緊，伊是愛將伊所趁e5 錢來娶較有心適。所以真深意對老父求，准伊出外來做生理，倚半年後才倒來娶。伊 e5 老父本 m7，總是為著伊迫切就准伊。伊 e5 所愛就是照前所講，愛去外國做寶貝貴重品 e5 走水生理；所以就去買一隻馬也加入外國 e5 隊商，這 pang 是beh去印度。Hia 也是平時伊至欣慕愛去 e5 位；所以真歡喜家己就 kap 朋友逐家會合，ti7 5月初beh對南京出發。逐家beh用牽馬過山，沿路對歸化 e5 生番抑是山內 e5 人買 chiah-e5 精牲野獸 e5 皮親像鹿皮、豹皮，抑是鹿茸、象牙 e5 類。所以 ti7 4月29，就對本所在出發。 \n2生番鏢仔 \nBeh出發 e5 時，家內 e5 人攏來相辭，特別惠美 kap 未婚妻雪梅送真遠，逐家牽手相 chim 分開；hit-tiap8 青雲騎馬直直進前去南京。雪梅 kap 惠美企teh 金金相，送到無看見才煞。到無看見 e5 時，雪梅忽然流目屎，惠美心也真艱苦，2人憂悶憂悶倒去。惠美也 m7 敢問 in 嫂，因為 iau2-boe7 過門。逐家攏是少年人心中暗暗想 in 嫂穩當是teh 心悶 in 哥beh去 hiah 遠，著半年才會倒來，所以心酸。也雪梅也盡所會kek笑面，驚hou7 in 小姑看見伊有teh 哮 e5 款。其實雪梅 m7 是kan-ta 為離別來憂悶若定；是親像 iau2 有 koh 較大慘 e5事，來致到"}
{"text": "hou7 伊 e5 心 hiah 大艱苦，總是攏無講出。Chia且按下。 \n講青雲到南京，就有7個伴teh 等伊。到5月初一，就逐家備辦乾糧，共伊8個就起行。Beh出發e5 時有寫2張批；一張 hou7 小妹，一張 hou7 雪梅。Hou7 雪梅 e5 批極簡；總是會 hou7 人讀了心真艱苦。 \n批 e5 所寫； \n我所疼--e5 平安。 \nTi7 beh離別 e5 時，我看你有憂悶 e5 款式，我真m7 甘；總是咱應該著看咱 e5 前途來立志。Ah！所疼e5，我今仔日 e5 活， kap 一概 e5 著磨，無m7 是攏為著你，所以向望你 gau5 照顧身體，來等候我 e5 成功 koh倒來。總是這pang e5 出外，山路崎嶇，路途險要。聽同伴teh 講，有時有生番，有時有野獸 e5 危險。所以 m7 知 beh有命thang倒來見面抑無，也無的確。總是莫得過頭e5 煩惱。因為阮一隊有8個，koh 逐人攏有買銃帶在身；bu5-kou3你著迫切替我祈禱。求主贊咱成功，thang享受聖愛 e5 家庭到永遠。 \n南京 林青雲 <BR>A.D. 1920. 5. 1 。\n所疼骨中 e5 骨，肉中 e5 肉 e5 雪梅收。 \nAh！雪梅讀這張批，滿腹 憂悶，暗暗拭目屎來掛慮丈夫出外 e5 危險。Chia 且按下。 \n講青雲 in 起行直直到支那 e5 南爿邊，已經近印度 e5 交界逐家真sian7。所以逐家 ti7 hia 歇幾若日才koh 起行。經過成禮拜，入到真深 e5 山，ti7-hia 相當逐家也已經有對 hiah e5有歸化 e5 番，來買淡薄山產物，也逐家緊 teh 進前。從中青雲路無熟，平時 gau5 跑馬m7-ku2 山路就較無慣勢。 \n所以常常做人 e5 尾後，卻逐家有常常teh 等伊。從中 hiah e5 朋友有一個叫做陳益三是 kap 伊像學校，比伊較早卒業"}
{"text": "2年，錢已經趁真濟。青雲會來加入 ti7 這個隊商，一項也是看這個益三兄e5 成功。所以真放心。益三也是帶念著像母校，校友 e5 情；所以也真特別招拂伊。 \n到有一站，日已經暗，hia 無厝，就逐家睏 ti7 一欉大樹 e5 下面來隔暝，四邊樹林暗暗。Hit 暝是真寒，風真透，無月無星，暗bin5-bong。到半暝後，有boe7開化 e5 生番出草，知有人對 chia 過；所以出來截路，卻路 e5 四邊有牽電氣 e5 連線來把生番。因為今暝風透，電線有淡薄拍歹，停電；所以生番會得落 hit 條大路來 thai5 人；倚來in 中間，有人先精神，就喝生番到，就開銃扑去。其餘 e5 人也開銃扑去。銃 e5 聲 phin3-phong3叫，逐家攏恬恬屈 ti7 塢裡來扑銃。青雲 be7 曉得這個事，傷慢bih，去 hou7 生番看見，一個 bi 對後面用鏢仔 chhak8--來，抵抵chhak8對腳脊phiaN去thang3心臟過去。Aih！一下自an2-ni 倒落去。益三聽是青雲 e5 聲就翻身看後面一個生番 jih8 倚來，就開銃拍去。抵抵著生番 e5 胸坎。生番也嚷一聲真大聲就倒落去。對 an2-ni 生番緊退。佳哉青雲無 hou7 生番看見。生番退了後，in 就點火來看青雲 e5 腳脊。面已經變死人色仆 ti7 土腳，teh 求上帝接納伊 e5 靈魂。Hit 時益三倚來，ka7 伊講，好朋友青雲，今你m7 知有beh koh講甚物抑無？ Ah！伊已經心真無力，因為血流真濟，就細細聲講，Ah！益三兄我…我…有…有…幾句話beh…beh交代你。無力就停真久無 koh 講話。Ah！益三看這個情形be7禁得亦替伊流目屎。後來就講，請你，你…將我 e5…e5…頭…頭毛…割淡薄起來…提…提…聲直直細去，親像無聽見，益三就 kap 伊仆ti7 土裡。Hit 時 ti7 伊嘴內細細聲 t"}
{"text": "eh 哮，已經真無力thang koh 講。益三就講，你是愛我將你 e5 頭毛割淡薄提倒去 hou7 你 e5 老父看抑 m7 是？青雲tim3 頭流目屎就氣斷。Ah！益三 kap 其餘 e5 朋友無 m7 悲傷流目屎；總是攏 m7 敢開聲來哮。 \n3訪問 \n對 an2-ni 益三就 ka7 伊割淡薄頭毛，用巾仔 ka7 伊包teh。隔天光就 kap 朋友挖一空 ti7 大樹下 ka7 伊埋hia，徙一塊大石 ka7 伊下ti7 頂面，用伊所帶 e5 刀，用刀尾 ka7 伊琢 hit 塊石。因為無時間 m7 敢刻字；bu5-kou3 ka7 伊刻一字+做十字架 e5 記號。因為益三雖罔m7 是基督徒；iau2-ku2 伊 bat 常去赴南京基督教青年會 e5 講演，所以有淡薄基督教 e5 素養。做簡單 e5 記號就 koh 出發。逐家一心憂悶e5心也是真驚。所以直直扑馬走進前無越頭。 \n到印度孟買城。這個是印度非常出名 e5 城，就ti7-hia 辦貨。了後將 in e5 馬賣掉，m7 敢 koh 對原路倒去。也 ti7-hia 益三念著同窗 e5 情；因為 ti7 校中逐家 bat 做伙 一 年。Hit 時益三大學3年，也青雲是大學 e5 高等部3年；所以ti7 學內就相 bat，念著這個情，就去註文一個純金 e5 盒仔來te2 hiah-e5 頭毛。然後逐家對水路倒去南京。Chia且按下。 \n講青雲in 厝裡逐日唸也望，對出發到這tiap8 已經三月外日，怎樣攏無批信。所以心真艱苦。也雪梅 kap 惠美2人若做伙，無 m7 定煩惱 in 哥 e5 事，也雪梅直直teh 備辦嫁妝，有時惠美也 bat 贊伊鬥刺桌巾，抑是繡漆仔 ，東西，真親密。 \n有一日ti7 in 後尾 e5 花園 teh 繡漆仔，因為兩個真相好。雪梅雖罔boe7過門；iau2-ku2 常常來惠美in 兜"}
{"text": "，逐家做伙做工課。忽然有一個生分人入來，teh 問看青雲 in e5厝是 chia 抑m7 是？惠美就起來揖禮，講，正是，請入來坐。對 an2-ni 就請伊去人客廳，也 kap in 嫂入去內面hia，ka7 伊講有人客beh來chhoe7坐。林長老就出來，逐家揖禮，就分賓主坐落。也惠美就創茶來，請茶了就 kap in 兄嫂逐家入去 ti7廳 e5 屏後，面向花園來坐。因為愛知這個生分人客是beh來講甚物。林長老就問人客 e5 大名； kap 貴府，人客就應講in是 tiam3 南京，名益三，姓陳，前bat kap 令郎青雲同學。林長老聽一句講 bat kap 青雲同學，就真歡喜，起來會失禮。 \n講原來就是好朋友，攏m7 知，真失陪。2人就koh 講起一場客氣 e5 話，che 免講傷濟，也林長老就問講，也貴客你來 e5 本意是甚物？益三開嘴講，Ah！這 pang 來是beh ka7 你講起令郎青雲 e5 消息，話尾那細聲，koh 勾紗；所以林長老聽了心就僥疑，生真問伊講，到底青雲怎樣你敢知？知，伊 kap 我做陣去做隊商。林長老 liam5-piN koh講，Hou3，iau2今lin2倒來，也伊 an2-choaN2？ Ti7 屏後 e5 雪梅，惠美聽 in 老父 e5 話 hiah生真，就走出來客廳企 teh看。Hit 時益三對袋仔內提一個金盒仔出來，講，Ah！這個就是青雲 e5 頭毛，伊已經死lah！ Ah！林長老聽一下魂不附體，放聲大哭。惠美對阿爸攬teh，雪梅面仆 ti7 壁裡直直哮，一內面哭得真悲哀，林長老娘出來看逐家 teh 哮，問看是怎樣？\n惠美那哭那講，阿娘 o2！阮阿哥ah 講死去ah leh！aN5-aN5！阿哥o2！林長老娘聽一下自 an2-ni lek落去。益三看 hit個情形也流目屎同情，林長老看長老娘暈落去，就無掛哮，緊設法來救。益三緊走對後"}
{"text": "面，chhiuN7 一 poah8冷水來 ka7 伊救，無偌久就救活。日已經暗，hit 暝留益三 ti7 hia 隔暝，雪梅也倒去 ka7 老父講，也將批hou7 老父看。講伊beh出發 ti7 南京寫 e5 批，真歹兆頭；親像卡慘知伊會死。Hit 暝牧師、牧師娘攏 chhoa7來，逐家真憂悶來聽益三講起青雲死 e5 情形。\n益三就將頭尾從頭一理講 hou7 in 聽。逐家聽了ma3-ma3哭。林長老娘m7願幾若擺險 koh 失去。Ah！牧師 hit 時目屎含leh，姑不chiong也著苦勸逐家，用濟濟話勉勵親家、親姆，叫 in m7-thang過頭憂悶，因為萬事攏是出 ti7 上帝e5 旨意。Ah！到 chia 總是見死不復生…今chia 按下。 \n講雪梅 e5 憂悶非常，倒去幾若日無食。總是後來就受苦勸，那久那冷，本就立志想beh自 an2-ni m7 嫁；總是受父母 e5 勉勵就 koh 嫁。現時伊 e5 丈夫 teh 教南京市立 e5中學校。所以雪梅 e5 事，今對 chia起免 koh 講。 \n講林長老in 2老kap 惠美 e5 煩惱，實在 m7 若一樣；因為2老今koh 有歲，盡向就是這個後生，無扑損今仔日會來抵著這號逆境，真正是無上 e5 慘境，前功盡去。事誌講了後，益三就beh倒去；總是長老娘，直直 ka7 伊留，講伊 e5 面款彷彿 kap 伊 e5 後生真像面，koh是伊來報這個消息，也是後生 e5 好朋友。所以看伊一面，那看子一樣；所以 ka7 伊留 ti7-hia 成禮拜。"}
{"text": "自序 \nM7知會合大家 e5 目珠， kap 利益抑be7？真失禮，我是牧師，m7 是著作家，也 m7是小說家；總是無論對佗一方面， 我攏有趣味。 M7-ku2 十學九不成，常常畫虎續反轉變成狗， 致到m7-na7 無利益， 續反轉 hou7 人笑。前我也 bat 舉筆寫一本《適應兒童心理 e5 日後學校教授法》。Hit時得著濟濟好朋友愛讀，致到有賣無夠；m7-ku2 有人嫌傷深，所以無 koh 出版。 \n今這 pang 為著幾若 個因端就 koh 寫這本冊。 \n1、為愛鼓舞教會 e5 會友較進步 ti7 羅馬字。將小說 hou7 in 讀。大家續學 bat字，較 be7 厭sian7。我 bat 出報 來論＜羅馬字 e5 中毒＞，也 ti7 chia 來鼓舞羅馬字，有親像自相矛盾；實在無。因為我 m7 是反對羅馬字；是贊成。總是 m7 愛人 bit8 -thau5 bit8-tau7 ti7 羅馬字；漢文也著對重 e5 意思。所以叫咱著注意。\n2、為著愛鼓舞會友 e5 信心， kap 品行。 \n3、又著愛hou7 做基督教家庭較鬧熱，hou7 婦女 kap 細子較有工藝。就是大家讀有益 e5 故事，免得講閑話，抑是聽無利益古，看無正經 e5 戲 kap 冊。 \n4、願青年 e5 男女，所疼 e5 兄弟姊妹，也 beh 對 chia 來得著濟少 e5 勉勵。\n對這幾若項，就願做犧牲，舉筆來寫這本。 \n這本小說其實是 2 本：一本叫做：《阿娘 e5 目屎》一本叫做：《十字架 e5 記號》 \n我本 m7 敢出版，是有濟濟好朋友讀了真贊成，叫我著出版。所以今仔日才會獻出 ti7 lin2 e5 面前。 \nKoh 一 項，lin2 讀這本冊，m7-thang be7 記得--e5，就是鄭溪泮牧師。因為這本冊得著伊 e5 校正 e5 工濟濟；若 m7 是an2-ni，猶原是定kui5"}
{"text": "ti7 腹肚內，生 be7 出--來。所以作者歡喜寫幾句 ti7 chia ka7 大大說道謝。 \n楠梓教會 \n著作者 賴鐵羊（冊名 賴仁聲） \nA.D. 1914，4，17 序 \n目錄（上卷）阿娘 e5 目屎 \n1.父子 e5 冤家 <BR>2.浮浪者留滯出發 <BR>3.病床 e5 目屎 <BR>4.母子啼哭 <BR>5.非常 e5 調查 <BR>6.天公壇 e5 籤詩 <BR>7.福氣到門 <BR>8. 8月15暝<BR>9.青狂 tan5 e5火車底 <BR>10.會計驛 e5 錢箱仔 <BR>11.拜二下晡 e5 祈禱會 <BR>12.逃監 <BR>13.土陷中 e5 怪人 <BR>14.老伯仔來看病 <BR>15.暈倒 ti7 河邊 <BR>16.死刑宣告 <BR>17.國母 e5 生日 <BR>18.團圓 \n（下卷）十字架 e5 記號 \n1.救主誕hit暝 <BR>2.生蕃錶仔 <BR>3.訪問 <BR>4.初戀 <BR>5.十字架 <BR>6.偷看新娘<BR>7. 強奪 <BR>8.逃脫 <BR>9.入羅網 <BR>10.苦杯 <BR>11.慘上加慘 <BR>12.蓮花池e5事件 <BR>13.上海 e5 u5-sim2 <BR>14.遺言書 <BR>15.公判（第一） <BR>16.公判（第二） <BR>17.救星 <BR>18.歡喜 e5 目屎 \n阿娘 e5 目屎 \n1.父子 e5 冤家 \nAh！早起真正是好 e5 早起。芳花 e5 味對花園 hou7 風一陣一陣押--來。雀鳥仔 ki-bu2 ki-kiau2h8，跳舞 ti7 庭前果子樹 e5 中間。日頭抵 出，光線照到廳中。福源伯透早起來 teh 洗面，舉頭看見伊e5 後生天賜ah 對大門入來，面紅 ki3-ki3 khong7-khong7 顛，身軀臭酒hian3。福源伯真受氣直直罵--伊。天賜"}
{"text": "ah teN3 無聽見，就 phin5 對房裡入去。伊 e5 婦人人 m7 kap 伊相借問，做 in 大家去食飯。這 e5 婦人人是新婦仔育e5 ，生做過得去；可惜無讀冊，koh 縛細腳；所以逐項較軟 chiaN2。小停寶美樓，開菜單 kap 嫖娼費共 15 箍beh來提錢。Ah！論天賜ah，實在真可惡：食是山珍海味；穿是 chhoan5綾羅紡絲。in 老父早時有寡家伙攏hou7 伊開了去。Koh 包飼一 個查某 ti7 泰樂園；無想 beh 做正業。兄弟濟濟攏扑損去；只有偆一個小妹今年 8 歲， kap hit 個新婦仔某一家共 5 人。父母又老，小妹 li7 細漢，本身 m7 做工，koh 扑 phun2 開；所以家內真澀，老父雖罔 60 年歲啦，也著常常出去做sio2-khoa2生理仔來 thiN 頭貼尾。早前福源伯是好過 e5 人，in 老父 bat 做知縣，伊少年童生籃也 koaN7 破幾若 kha 。少年 e5 時極富裕，beh 食飯著 khau 鐘 擂鼓；到今仔日食老lah 才來受苦到an2-ni ，不止怨身chheh命。 \nKoh 早起接著菜店開單來討錢。Ah！老歲仔氣到嘴鬚噴噴噴，腳手 lak8-lak8-chhoah 。（這陣 teh 氣傷慢lah！自細無雕琢是父母 e5 錯誤）福源伯講伊 m7 知，伊 m7 還；總是福源姆驚了鬧事，也 hou7 人 tiam3 門口嚷討錢歹勢，就緊入去內面，將伊 e5 烏巾提來舉 一蕾烏巾花，倚三錢重，值倚 16 箍，偷 iap hou7 hit 個人。（較 常老母較 gau5 seng7 子。 ） 大概福源姆 e5 金器也變beh了lah；偆2、3項，今烏巾花 koh hou7 人抵帳，就偆 2 項小可--e5 na7-tiaN7；m7 -ku2 為疼子就無惜 ( 無的確an2-ni 就號做疼)。 \n福源伯知福源姆"}
{"text": "將金仔 hou7 人抵帳，就 koh 較無歡喜氣，舉一枝棍仔對 in 新婦 e5 房裡就入去，出大力對天賜ah 就摃落去。少年好腳手，閃避摃無著，天賜ah 對 in 爹 e5 槌仔搶起來，ka7伊 bo7 hou7倒。老歲仔摔對戶碇落去，哀一下續恬恬。福源姆ah ti7 灶腳聽見新婦 e5 房乒乓叫，老--e5 直直 chhoh ，就走來看。到中廳，聽著人摔倒 e5 聲，一下續恬恬。走到房門看老e5 倒 ti7 房內 e5 戶碇腳恬恬，koh 新婦 teh 哭阿爸 o-oe3！就生驚 hoah 救人，（seng7 豬 gia5 灶，seng7 子不孝）。厝邊 kong7-kong7 滾，緊走來看，有 e5 緊 koeh ，有 e5 緊絞薑母汁。福源姆ah 一時心亂，khauh8-khauh8 chong5 。今愛知福源伯怎樣請看下回。 \n2.浮浪者留滯出發 \n救倚半點鐘，福源伯ah才回魂，人 teh 救 in老父 e5 時，天賜ah 做伊出去（不孝到極）。後來請拳頭師父來看，食傷藥，倒成禮拜才起床。厝邊看見伊這號子，就 kap 福源伯參詳講，寫稟對官廳入，hou7 伊去關 ti7浮浪者e5收容所。福源伯起頭真 m7 甘，後來看破教無法，就 ka7伊 入稟 。Koh 3，4 日，警察廳就來調查，代先叫去留滯幾若日，問父母 e5 意見，攏同意就送落法院。7月初8頂晡8點公判，伊e5 舊案作賊博局8擺，中間姦淫濟濟項；koh 這擺 e5 忤虐，大大不孝。就定罪 beh ka7 伊關 ti7 浮浪所 6 年。決定7月初10 beh 出發。 \n7月初10透早 6 點外，所有 e5 犯人攏牽 beh 去坐火車。In 所tiam3 e5 城是ti7 保定，對法院留滯場到車頭倚3哩路。hit日70 外個 beh 受解送到浮浪者 e5 收容所；中間有一個婦人人，用鴉片hun攪糜來 thau7"}
{"text": "死 in 翁，也一個是小弟為財產相爭 e5 事，thai5 死兄哥，ka7 hiat hou7 水流 。Ah！講 be7 了，攏是社會 e5 蛀虫。70 外個排一列；有 e5 衫破破，有 e5 腳生疼爛 hap-hap，有 e5 大肚桶，面黃phi-phi；有 e5 舉 枴仔，有 e5 頭毛 sam3-sam3。7 點時鐘彈，逐個對監獄出來；兩個縛做伙，一對一對，攏穿紅衫掛鐵鍊，也有 e5 抱子 teh 食奶。Ah！真可憐；有 e5 囡仔餓到瘦 pi-pa ，也無甚物奶thang hou7 in 食。火車 7點 45 分 beh 出發，所以真趕緊，看守真橫逆，真惡，直直 ka7 in 拖，行較慢e5 ，用腳 ka7 in cham3 （罪 e5 報應，應該）攏無憐憫 e5 心。Ah！Hiah e5 犯人 e5 父母，某子濟濟來 ti7 監獄e5 門口 teh 等 beh 看伊 e5 子。福源姆ah chhoa7 伊 e5 新婦 kap 伊 e5 查某子美懷ah 徛 ti7 監獄前路邊 e5 榕腳 teh看。一對一對直直過，看到尾仔第三對，就是伊 e5 子 kap iau2 一個 thai5人犯鍊作伙，看守牽leh。無張持福源姆ah 續心酸哮出來，teh 叫伊 e5 子；新婦、查某子也流目屎（較歹也是子）。天賜ah 停腳越過來看，hou7 看守 ka7 伊 sai落講 m7准伊路中 kap 人講話。Tiap仔久土粉 phong7-phong7 eng，就到車頭。 \n浮浪者收容所 ti7 蒙古，近西伯利亞這 e5 城號做 Mai7-mai2 城。火車著對北京、張家口、Lun5-khou2 經過。路頭著坐倚成十日 e5 火車。福源姆看子 hou7 看守摑，就那m7 甘心，toe3犯人 e5 後面直直行到車頭。到位已經 7 點30 分，koh 15 分鐘就 beh 出發。所以無歇"}
{"text": "睏，liam-piN一對，一對，牽上火車，是 hou7 in 坐 ti7 貨物車，chhu 稻稿 hou7 in 坐，款待 in 做親像豬。到點火車 pi-a2 彈，就開車。福源姆 kap 新婦、查某子美懷 ah 開聲哭到 oN3-oN3 叫。天賜ah面攏無越出來看 in，敢是 teh m7 願in ka7 伊入稟抑是 teh 憂悶。無情 e5 火車直直行去。福源姆一時續暈倒ti7 土腳。 \n3.病床 e5 目屎 \nTi7 停車場 e5 警察緊走倚--來。驛長大家就 chhah 入一，2 等 e5 thai7- hap8 室，hou7 伊倒 ti7 軟軟 e5 椅，緊舀冷水來 ka7 伊u3 頭殼， kap 胸坎，停 tiap8-a2 久就知人，驛長有將淡薄葡萄酒hou7 伊 lim， 就精英，這是老人血氣衰 lam2 koh 一 時過頭煩惱，血續抱心 。伊精神起來， kap 新婦查某子沿路哮。想見家己歹e5命；前好額，今散hiong；子連連死，偆這個又不孝，雖罔活，iau2-ku2 親像死。3個宛然親像送葬倒來一樣。厝邊大家真同情來安慰，講玉不琢不成器。Ah！He就是替咱教示， 均抵 若 be7 改變，不時定惱氣，歹名聲，m7值著離咱遠遠，也生死是天數，均抵若 beh 死，ti7 厝裡定濫糝作，iau2較危險。去 hia 食，睏照時，koh 做工運動，破病有浮浪所 e5 醫生便便，比厝裡iau2較隱 ouh！大家一嘴一舌 teh ka7 伊苦勸；中間也有hit號無知e5 來到te3 kap 伊哮到 chhngh-chhngh 叫；總是福源姆聽大家所講有理氣就受安慰。Koh 福源伯也 teh 罵按怎 hiah m7 擔輸贏，就 m7 敢哮。 \nChia 且按下，來講天賜ah ti7 車內，看守到3頓將飯丸一人一丸，約略倚兩碗飯，也將一粒鹹梅仔， kap 淡薄菜頭仔 hou7"}
{"text": "in配。平素一暝開著10幾箍：五柳枝，紅燒魚，繡球丸，喝拳 lim 酒，酌婦 koaN7瓶 ；今仔日來到 chia 著食飯丸。飯丸 e5 米無甚物白，糙糙食著澀澀；koh 無湯thang配，hou7 伊餓幾若頓，隔日，是第2日 e5 暗時，到近張家口 e5 位，大家睏恬靜，當火車 teh 行 e5 中間，看火車行真慢就 chhoah8 斷鐵鍊。天賜ah 對火車窗a2跳出去。因為這所在 ti7 成禮拜前有大水，所以路有略仔崩，chit-tiap8 teh 修理，所以有行較慢。看守聽有人跳落火車 e5 聲，知有犯人逃走，緊調查，就知是天賜ah。緊thang知車長停車。大家緊落來chhoe7。看守直直歕非常警戒 e5 pi-a2，驚醒 ti7 工寮修理火車路e5 。今仔日是出發 e5 第2日，因為是12暝，所以有小可月，路光光。天賜跳落來 e5 時倒腳 e5 大頭拇有觸一空真大空，血涔涔流；m7-ku2 看 hiah 濟人 teh 包，pi-a2 ki-ki 叫。所以 m7 知疼直直拚。可惜暗時，路無熟，就 hou7 ti7 hia 修理鐵路 e5 人夫圍著。眾人也為著伊落車，等到 13 早起才koh 起行。本著關 6 年，今著關8 年 （討皮疼）。Koh 7 日外就到Mai7-mai2 城。到位街路 e5 人，圍圍出來看。城裡 e5 人，ti7 前日看新聞，攏知一個不孝 e5 青年到張家口e5附近走犯，所以大家ai3 ka7 伊看生做甚麼款。看了有 e5 搖頭、有 e5 phui3瀾、有 e5 ka7 伊 gin5、有 e5 流目屎，想著扑算 hit e5 青年標緻，liu2-liah8 ，按怎會不孝 koh 走犯。天賜ah 跛a7跛，所以人攏會認得，koh 前日新聞也有伊 e5 像。所以一時真見笑面紅紅，頭 chhih-chhih，直直行。（也有良心）。Koh tiap仔久"}
{"text": "就到監獄門。這 e5 監獄規模真大，牆壁倚 2 丈懸，成 丈闊。門口有兩個兵舉槍 teh 顧。 因為 ti7 chia 是關非常 e5 犯人，所以兵營有特派步兵 ti7 chia teh 看守。到門口，一個一個過點名就入去，ti7 這內面插翅都難飛。 \n時日真快過，對入來，目 一 choah8 liam5-piN 倚4 年lah。又一日天賜ah 著tng5-chek-hu-su e5 病，真傷重，對腸仔 2 擺出血，獄醫按算醫 be7 好lah。Hit 時親像beh死良心發現，想著伊 e5 父母，koh 親像 koh 看 in 老母 ti7 車頭 teh 哭 e5 款到明明。對an2-ni一時 ti7 床中流目屎，想講，這 pang 天若 hou7 伊會好起--來，伊的確beh改變來有孝； m7-ku2 病已經才傷重。\n4.某子啼哭 \n天無放 sak 人 ，既然有一 sut 仔反悔，病就漸漸好。到月外日後就猶原照原。 \nTi7 監內 e5 規矩是真嚴。每禮拜有請幾若個牧師來 ti7 監內講道理 hou7 犯人聽；總是天賜ah 到極硬心，有時 teh 破病，這項hit項 m7 願承受道理。Chia 且按下。 \n講 in 老母對車頭倒去，到今仔日 4 年啦，逐時念伊 e5 子，koh 對法院通知，講 in 子 ti7 半路走犯，加定兩年。心那艱苦，想著就哮。也天賜ah e5 某，ti7 伊beh去 e5 時已經有身，去了成半年，就生一個查某子，in 媽 ka7 伊號做媽等ah，意思是阿媽直直 teh 等 in 阿爸倒--來，新婦若看這個子，也是目屎chun2飯吞。今年 4歲，phut-phut 跳，真活動，得人疼；總是 m7 bat 看見老父。福源姆 e5目珠定定哮續變真霧；福源伯老歲仔去賣鹹酸甜；ta-ke 新婦 ka7人洗衫，舉 針，來度過日；小妹美懷 ah 今年12歲la"}
{"text": "h，小學校 2 年生，生做真 sui2 ，乖，koh gau5 讀冊，thang做通家 e5 安慰。 \nKoh 講到天賜ah 對病後，心一sut 仔較反悔，所以較骨力做工，逐項照規矩有禮數。對an2-ni 浮浪所長就特赦伊偆 5 年。到 5 年足，關監第 5 年 e5 6月尾，對監獄有一張批寄倒來，拆開知是 in 子天賜ah 寄e5 ，通家歡喜到流目屎。批大概是講伊 ti7 hia 遇病險死，也今伊有反悔，監獄長beh hou7 伊 ti7 後月日倒來。讀了大家ma3-ma3 哭，福源姆出去庭中央跪 teh 拜天地。 \n到 7月15日早起天 phu2 光，有一 個 人舉枴仔，穿草鞋，衣冠整齊，背 hit 個包袱仔直直對大門入來。福源姆ah 透早起來beh開門，看著，知是天賜ah！2個母仔子攬 teh 直直哭。天賜ah 跪落叫講， 阿娘！我有得罪天也有得罪你，我真見笑 m7 敢叫做你 e5 子。一時驚醒福源伯，內面 e5 人chong5-chong5 出來。媽等ah 5 歲也 kap 人哭 kah ma3-ma3 叫，厝邊大家攏走來看，m7 知，叫是啥人昨暝死。（Che 是歡喜 e5 極頭）。厝邊看了，也歡喜到 be7 顧得。天賜 e5 某也真歡喜，為丈夫守生寡 5 年，也顧這個子，天賜ah 就抱子，將包袱仔 hou7 婦人人 koaN7，大家入廳裡，媽等ah 金金相 in 老父，m7 bat 看見。一時家內大歡喜，就liam5-piN備辦食早頓。食飽 thau2 包袱，入監獄 5 年趁倚 300 箍，也學一項工藝：會曉做藤椅、藤籃，功夫真好。就將錢提交代老父。老父也歡喜到流目屎。一家 e5 歡喜 oh 得形容，親像beh死 e5 家庭 koh 復興。福源伯就去買菜，hit 暝辦 chheN-chhau，請厝邊鄰右相 kap 歡喜。 \n天賜ah 也不止立志，對 chia 起，"}
{"text": "beh認真經營 e5 款式，就將所有 e5錢，一半去買藤，來開藤椅店，店號號做復興。做年外生理真好；可惜錢無趁，續娶細姨，細姨得寵弄權，內面 chhaN2-chhaN3叫，不時冤家。細姨是相當好過 e5 人 e5 查某子，koh 有讀冊。所以得天賜ah疼，款待大某續變做親像查某kan2，媽等ah beh一 chiam 也著對in 阿娘提。因為 in 老父叫媽等ah著叫細姨阿娘，也叫大某做阿母。Ah！可憐，為伊受苦，khiN5家 ，守生寡 e5 頭毛結髮，今仔日攏無一 sut 仔想著。著煮食，連細姨 e5 衫也著 ka7 伊洗。Beh出去若無問細姨有聲就 m7 敢去；總是 ta-ke較疼大e5：因為是伊自細育e5，那查某子leh。所以有一日，天賜ah 出外補貨，厝裡 2個大某細姨冤家。Ta-ke有扑細姨。細姨 m7 願，天賜ah 倒來 ka7 伊tau5 ，天賜ah 就扑大某，一家亂操操。Hit暝大某chheh心對後尾出去，beh去跳落水（勸人 m7-thang娶細姨，穩當 be7和）。 \n5.非常 e5 調查 \n天賜ah in 大某對後尾門出去，ti7 in 後尾有一條溪仔，人外水。伊也常常 ti7 hia 洗衫。到溪墘看著 hiah e5 洗衫 e5 石頭位，那 m7 願。天賜ah 受關 e5 時伊 ti7 hia 洗衫來度過日，養飼 ta-ke-koaN e5 艱苦，就開聲大哭，想伊今仔日出世真 m7 值。想伊e5 歹命做人 e5 新婦仔，toe3翁受苦嘗鹽搵醋 ，守生寡，到今仔日較好過，就 hou7 細姨 khe2-cheh8 。那想那 m7願；koh 昨日hou7 天賜ah 扑，kong3到流鼻血 bak 著衫，牽衫仔起來看，那 m7 願，就決意beh跳落去死；m7-ku2 一心想著性命子 Ma2-tan2 ah，今年 7 歲，伊 一人若死，子就無母。想了就 koh"}
{"text": "un 落去溪邊哮。 \n離幾若十步，有一個人暗時 teh 下 ko5 ，放釣beh掠魚，伊想講是查某人 e5 翁死 teh 哭，也不解其意，koh 是少年人，所以無倚來 ka7 伊看。婦人人哮哮leh想講，均抵活也無彩講，因為活 teh ma7 無權thang教子，連一chiam 錢也著對細姨討，活 teh 是白做查某 kan2。對an2-ni 就 khia7起來，chheh心跳對溪底落去。Hit e5 tng 魚 e5 查埔人緊走來看，已經沉落去ah。Tng 魚e5 緊 chhang3 水 bi7 落去 ka7 伊舉起來，食真濟水。伊緊 ka7 伊抱去溪邊，ka7 伊靠大石，hou7 伊 吐水出來，佳哉iau2 teh 喘氣。 \n到 10 點外厝裡媽等ah teh 嘴礁討beh食茶，chhoe7 無母，teh 哮，扑醒阿媽，hit-tiap8 大家才知內面無人。Chhoe7 來 chhoe7 去攏無，緊去報警察鬥 chhoe7，才chhoe7 著 ti7 後壁哩外路 e5 溪墘，ti7 樹腳 naih-a，naih。到位 tng 魚 e5 也 teh 喝救人，真抵好。an2-ni 大家就設法倒去，身軀tam5 lok8-lok8，緊 ka7 伊換衫褲，kah hou7 伊燒，煎高麗hou7 伊食，面攏白死殺，隔成月日才勇。天賜ah 一時也真驚，細姨連行倚來看都無，做伊睏，警察真受氣。叫天賜ah 去派出所說諭，（細姨thang可惡）。對 hia 起，天賜ah 也一 sut 仔較 m7 敢 koh 扑伊。 \n一日有一 人，來 ka7 伊買10塊 the 椅，講價 e5 時大家加話，續那嚷那大聲，福源伯也出來喝，be7 恬，續相扑。hit個人客罵伊「浮浪者貨」，原性再現，起腳 ka7 伊踢一下，人客倒落去，停真久攏無 ngiau2h8，伊知是歹事lah，就起腳逃走。 \n人去報告"}
{"text": "，liam5-piN檢察醫 kap 保定城官立 e5 病院長來驗，驗了脾臟破裂，因為hit個人客平時帶下消，teng7 脾真大。所以錯手 hou7 伊扑死。福源伯 in真驚。警察beh對 in 討天賜ah；但是 m7 知，因為已經逃走lah。對an2-ni就出新聞，畫形像，因為是前科8擺，也 bat ti7 浮浪者收容所 5 年舊犯。所以通國特別 e5 注意，的確beh掠到著。出賞格，掠著 e5 人 賞金四百，來報 e5 人賞金一百。\n6.天公壇 e5 籤詩 \n天賜ah 對扑死人就直直走，改名換姓，前姓陳名天賜，這pang 改做林天來，今年 30 歲左右，嘴鬚底真好，所以就留嘴鬚，日bih，暗時行，若見歇客店就換名。直直走落來到南京，chia且按下。 \n講到厝nih，福源伯 in 兩老e5 煩惱到 be7 講得。店收收起來。細姨看天賜ah 扑死人無偌久就倒去後頭，請離緣轉嫁（che 是一般細姨 e5 心）。大某猶原 khiN5家。到媽等ah 8 歲就 hou7 伊入小學校。hit時美懷 ah 15 歲，小學校 6 年，阿姑、孫仔逐日 chhoa7 去讀冊。對開店，生理偆倚 3，2擔 錢，hou7 細姨tut8 倚 chiaN擔出去。（細姨較濟是an2-ni ）後手偆倚一擔，總是為扑死人罰金 500 箍，後手偆 m7-chiaN5 錢。這家 5 頭嘴，也是真 oh 過，天賜ah e5 婦人人猶原著 koh ka7 人洗衫舉針來tau3 khiN5 家。也近來福源伯kau7煩惱，koh 老lah。伊帶這 e5 he-ku，所以 be7 koh做生理仔lah。對an2-ni 所費真 an5 繃。逐日e7-pou時仔讀冊煞，美懷 ah kap 孫仔常常去拾番薯，拾柴，chia且按下。 \n天賜ah 直直走到南京。beh走e5 時，ti7 大櫃內 sa 200 lian5 銀，走月外日"}
{"text": "，來到 chia 偆 100 左右，有時枵飢失頓，無眠跑路；koh 逐時驚心，良心自責。常常暗時睏，眠夢人追到位，嚇醒。所以變真瘦，身軀所偆 e5 錢若開了看beh怎樣。所以就想beh變小生理仔來做，也愛知看伊 e5 運途怎樣，就去南京 e5 天公壇抽籤。真誠心買好 e5 燭仔 kap 壽金。頭鬃尾放直直，一殿拜過一殿。入到上後殿就燒香、點燭、獻禮物，就跪落來求玉皇上帝庇佑，求了就跋杯，問看伊 ti7 時會出運。連跋幾若遍攏是受氣杯。一時心大艱苦，伊後來下真濟 he7，向望玉皇 chhoe7 伊出運，連連跋倚30 外 e5 杯，到尾就應杯，（he 是自然；跋久，凊采 peng2，ma7 有杯）。後來就去抽籤，籤詩 e5 句是講： \n暗中燭火失光輝。明顯金星藏雲裡。 \n舉目細尋何不得。傾心一察寧西歸。 \nAm3-tiong chiok-houN2，sit kong-hui，Beng5-hian2 kim-seng， chong5 hun5-li2； \nKu2-bok8 se3-sim5，ho5 put-tek，Kheng-sim it-chhat， leng5 se-kui. \n解說是講，暗中燭仔火續hoa去，可惜天頂光光 e5 金星，也 hou7雲蓋密 teh；舉頭詳細看，較chhoe7 都 chhoe7 無，chheh心一下想，寧可著轉來西天，意思是死較好。天賜ah 讀了這時面失色，知所講e5 意思是真 m7 好，心中暗暗真驚，提淡薄錢 hou7 和尚添油香就出來。對廟前 e5 旗竿腳過，看一張公告，畫一個像，大寫2 字領賞；也下面說明：講起人若掠著陳天賜beh賞金 500 箍。看了不知不覺家己吐一下大氣講；Ah！今仔日我做人，到 chia 天beh絕我 e5 性命liauh，cham3一 下 腳，目屎流出來。抵 teh 講chiah e5話 e5 時，後壁一個賣杏仁茶-"}
{"text": "-e5 倚來聽著伊講an2-ni ，一擔杏仁茶緊放落去，就對後壁beh來攬--伊。伊有聽人 tng3物落土 e5 聲就越過來，抵hit個人 beh攬--伊，伊知影話講了落口lah，想beh走。Hit人進前 ka7 伊攬teh，兩個 tiam3 hia ian2。Hit陣抵天 phu2 光，較無人過路。ian2真久，天賜ah有拳頭就滾開，對南門直直走。Hit個人喝賊，講穿烏衫，白帆布e5，hit個就是。天賜ah 知事勢迫lah，人直直拚出街路，店內 e5 人來鬥圍。抵走到南門口一 個斡巷仔，伊 e5 烏衫褪 hiat-kak8，鞋也褪起來，變換褪赤腳穿白衫直直走，也 kap 人喝賊。 \n7.福氣到門 \n到 hia 有濟濟巷仔斡來斡去，對an2-ni 人 續jiok 無尾 choa7。大家續顛倒嫌賣杏仁茶--e5 白賊；總是賣杏仁茶e5 真 m7 願；m7-ku2 對hit-tiap8 起大家真注意，四界攏派特務探偵 kap 警察，穿平常服四界巡 teh-tng 。且按下。天賜ah 知事勢歹，城內 tiam3-be7-tiau5，就去古物商買幾若領舊衫，有時就打扮做土水師父，有時就打扮做 舉物 e5 綑工苦力 。也城內 m7 敢toa3，走去 tiam3 草地，也暗時才去一間用水 la5-gia5 teh 舂米 e5 米工場鬥做工，經過 成半年攏無人知。對an2-ni 警羅 e5命令漸漸 leng7。Chia 且按下。 \n講厝裡 5 人，勤苦 teh 過日。有一日ti7 保定城 e5 教會，ti7 學校歇熱中，有順機會開兒童夏期學校，每日大人囡仔幾若百人，講師真有囡仔緣，gau5 講囡仔古，畫尪仔，koh 教心適歌，也有女教員 e5 音樂真 gau5 teh 幫贊。所以囡仔 3、5 個做一群 teh 去赴，頭尾開三禮拜。中站，倚 8，9日e5 時美懷ah也kap in 孫仔 c"}
{"text": "hhoa7 入去聽。hit下晡先生 teh 講這個故事，意思是講，人有甚麼艱苦若有就耶穌，就會得 thau2 放，行平坦 e5 路 e5 意思，聽了美懷 ah 大受感激。就將這層事倒去 報 in娘知。In 阿娘真歡喜，講，敢有影有這層事，ti7 佗位 teh 講？美懷 ah ka7 伊講，Ti7 拜堂，每下晡 2 點講起也有大人去 teh 聽。In 老母就 ka7 美懷 ah 講，明仔再咱才偷 chhoa7 來去聽，因為福源伯是極信佛，前無頭路也 bat 去做法官。所以真鐵齒，若聽人 ti7 路邊 teh 佈道，伊著ka7 人 chhoh-chhoh leh，才甘願 koh 行去，真到極 e5 怨恨道理。所以 in m7 敢hou7 伊知。連連去聽 3、4 日，也 ti7 拜6下晡，囡仔 e5 聚集已經煞。先生看大人真濟就 koh 將約翰3：16 節做題目koh 講倚 30 分久hou7 hiah e5 大人聽。福源姆聽了大感激，be7禁得續流目屎。到煞伊就倚去問先生講，先生啊！主m7 知beh救我抑 m7？先生看伊 teh 哮koh 所問 e5 話是真實在，伊心中有偌憂悶 e5 款式。就請伊入後廳牧師宿舍來坐。Koh kap 伊談論道理，也問伊 e5 情形，就將濟濟話安慰勉勵伊，有請伊明仔日來禮拜。伊應先生講，m7 敢，因為丈夫是大反對耶穌教 e5 人。對an2-ni，牧師就請一位英國姑娘 ka7 伊講，明仔日請伊去姊妹 in 兜 chhoa7 伊來禮拜。福源姆講好，就相辭倒去。 \nHit暝昏福源姆一心真歡喜講，今仔日得著道理。論得救 e5 事iau2 boe7明；m7-ku2 伊想講有主會替伊 thau2開重擔，kiam2-chhai2會 hou7 伊 e5 子平安倒來。因為對逃走到今，半年較加不知去向，m7 知死抑活。所以暝日目屎流無乾。今仔日聽主會救人。Oa3！心加"}
{"text": "真開，所以伊向望來聽道理，就耶穌會救伊 e5 子平安倒-來（抵抵是an2-ni ）心就真安慰；m7-ku2 一心真驚，因為老--e5 m7 知，也明仔日姑娘若來敢 hou7 伊歹聲嗽就真失禮。ouh！想了歸暝續免睏。 \n到明仔日姑娘 kap 一 個主日學 e5 女教員就來 chhoe7 伊，hit時是7點外，倚8點，意思是續beh招美懷 ah kap 媽等ah 去讀主日學，所以量較早chhoe7 in，福源伯這兩日有略仔 hou7感著，所以睏真晏。Ti7 房裡聽見有人 teh 講耶穌會救咱，m7 免煩惱這項hit項。福源伯對眠床chhia起來，開聲就 chhoh，sa 一枝大管薰吹，陷眠陷眠，目珠花花就撞出來，看見姑娘 ti7 hia坐，就大罵紅毛番、番婆，你來chia beh創甚麼？福源姆心大艱苦，嫌 thai2 hiah 無禮，人伊來是好意。抵 teh講 e5 時，福源伯將薰吹頭就ka7 伊 khian落去，摃著頭額，血chim-chim流，in 新婦緊對福源伯 e5 薰吹 ka7 伊 lak8-tiau25咧。媽等ah 真驚，開聲直直哭阿娘。姑娘 kap 主日學先生一時真歹勢，續真無意神。一內面 chhiang7-chhiang7 滾，無扑算好意續換歹意。"}
{"text": "4初戀 \n留 ti7-hia 真好款待，實在宛然親像家己 e5 子，che 是一般 e5 查某人款，益三 tiam3 了也是有滋味。因為有惠美thang講話。2人仍是親像兄妹。老父也無禁in，所以2人真親密，chhoa7 出 chhoa7 入，去山裡行行挽百合花；抑是去溪仔釣魚，真親密相疼，oh 得形容。惠美今年19，益三26歲，iau2-boe7 娶。益三 kap 惠美 e5 相疼，kiam2-chhai2 起頭是無意，後來續變有意也無的確。總是惠美 e5 心是真清白；伊 e5 意思是親像兄哥，也真愛留伊 tiam3-leh 愛 kap 伊講話，因為是親像阿哥koh活。所以 kap 伊真親密，講話來受安慰；有時去埔仔，也逐家牽手來做伙行。到成禮拜，逐家真正也較受安慰。益三就 kap in 相辭倒去，逐家流目屎，送伊到門外。特別惠美送伊到大門口，相辭不止有親像m7 甘分開e5 款式。 \n益三倒去也 liam5-piN 寫批來 ka7 林長老說謝 in e5 好款待，也寫一張批來 hou7 惠美，伊 e5 批真簡；總是意思真深。寫講： \n通疼 e5 惠美 sang3！離開了後，心不止數念，沿路 teh 行倒--來，心彷彿親像猶原 kap 你牽手去埔仔挽百合花 e5 款式，目珠若 kheh 倚就看你宛然 ti7 我 e5 面前。A2！你 teh笑 e5 面永記 ti7 我 e5 心。我願一世人定會看你 e5 面，teh 笑ti7 我 e5 面前。去你 hia 受你好款待真多謝。今簡單幾句，望 lin2 受安慰，也望lin2 e5 相疼會到 ti7 永遠。 \nA.D. 1921, 7. 8 <BR>陳益三 鞠躬。\n林惠美sang3 收。\n惠美接著一張批，讀了心真歡喜，感激益三 e5 疼；總是 m7知批內 e5 意思。實在有含囥無窮盡 e5 疼。Chia 且按下。 \n講益三倒去對3"}
{"text": "、4月日前 e5 過失真艱苦就 m7 敢 koh 做隊商 e5 生理。對 an2-ni 就去奉職 ti7 南京 e5 美國某水油 公司，ti7-hia 做外交員；因為伊不止有口才，gau5 鼓舞人客，月俸也食真懸，一年倚2000 e5 俸給。對 an2-ni 就常常出外，有時去廣東、廈門、上海、北京、福州國內出名 e5 埠頭無 m7 到。不止活動，hou7 公司不止重用，不止會 hou7 人交代得。原因，伊是真忠厚 e5 人。家內會得過，老父早死，老母守寡，是熱心 e5 食菜姑，不止賢。所以嚴嚴責督，來牽這個子。對大學卒業後，做走船生理，也嶄然有趁；所以財產1、2萬銀。青年人會 liam5-piN 發 hiah e5錢，thang講嶄然本事；總是這個家庭有一項 e5 phoa3-phah ；就是老母 ti7 益三細漢 e5 時有io一個查某囡仔，姓李名秀春，意思beh hou7 伊chiaN5益三，生做卻 be7-bai2。也老母真疼伊，也有 hou7 伊去讀高女，自細就受好e5 教育。所以社會 e5 交際，婦人 e5 法真知影，世事不止thang光 e5 款式。Thang講無見笑做城市人一個。今年減益三1歲，是25。自幾若年前，老母就設法beh ka7 in 做大人；總是可惜益三 m7,m7 知怎樣秀春無益三 e5 緣；總是老母 e5 心真致意。所以這層事定 khe5--leh ，老母教秀春濟濟方法，向望做hou7 益三歡喜；總是益三看伊所做續那慼，伊會去外國做走水生理，一項也是伊一人 e5 動機；因為伊 m7 愛 tiam3 內面。Chia 且 koh 按下。 \n講有一日，益三 koh 出張，這 pang真抵好，是抵beh去士隆庄，來新設一個出張所，也派伊去 hia 設法hiah-e5 事務，就 tiam3 hia 倚成月日。伊去貼林長老 in 食。去無偌久長老破病，是"}
{"text": "著肺炎真傷重。林長老娘又老lah，惠美又查某囡仔人；所以萬事攏拜託益三設法。益三也真歡喜，真盡力，暗時也常常 kap in 輪顧，無各樣是家內 e5人。對 an2-ni 那親密。過成禮拜後林長老娘老人較be7 堪得，攏放 hou7 益三 kap 惠美 in 去顧。Ti7 hit中間2人 e5 疼情那加添。到兩禮拜外，長老 e5 病就攏好，對 an2-ni 2老也感益三 e5 恩無盡。 \n5十字架 \nKoh無偌久益三水油公司 e5 事辦清楚就beh倒去。Beh倒去 e5 一日前，益三 kap 惠美去山裡beh koh chhoe7 百合花。Ti7 路中益三牽惠美 e5 手 ka7 伊chim 講，惠美 sang3 ah！我真疼你！面忽然家己真燒烘，續 m7 敢 koh 講起。惠美知益三是beh koh 講 e5 款，就 ka7 伊講，益三兄我知你真疼我，也你是beh講甚物，請你 koh 講。到 hia 抵 ti7 大樹腳有一塊石。益三就牽惠美，逐家坐 ti7 hit-te3石。益三就講，Ah！真失禮！甚物事誌失禮？你來，我真歡喜，gau5 疼阮， kap 我鬥顧家父，hou7 你真lou2 力，thai3 thang講失禮。M7 是 hit個事lah；是我beh ka7 你講一句話，較無禮數，m7 知你beh聽抑 m7？請你講，我歡喜聽。M7-ku2,我驚你受氣。\nHit 時 惠美看益三 e5 面是親像心內真掛慮 e5 款；總是 m7 知伊beh講甚物，就面向益三講，請你安心，無論你講甚物，我攏 m7 受氣，請你講。Hit-tiap8 益三 e5 心真歡喜，就牽惠美 e5 手講，所疼--e5！我今仔日真正疼你，是你所知，我 e5 心真正咒 choa7 beh疼你到永遠。益三兄真正 hou7 你道謝；m7-ku2 我是真m7 誠物，是一個真小可 e5 山內人，thai3-tho"}
{"text": "2 會堪得受你 e5 疼 hiah 大ah！惠美 sang3 ah！請你 m7-thang推辭。不知不覺，對目珠滴出疼 e5 目屎 ti7 惠美 e5 手，惠美也真同情伊 e5 意思。就細細聲 ka7 益三講，益三兄論這層事誌，我 be7 曉裁決，請你對阮老父講，阮爹若好，我逐項都好。Teh 講 e5 時用手指頭仔畫ti7 土腳 e5 土砂，畫一字十字。Hit 時益三心真歡喜，知惠美濟少kap 伊同情，也知對惠美講 be7 10分著對序大人林長老來講，也看伊畫十字 ti7 土腳。Hit 時益三 e5 意思想講，惠美穩當是真歡喜，也beh允我。講，是兄 e5 好朋友，所以歡喜；總是 m7 敢明講，才用手畫 hit 個記號 ti7 土裡。實在惠美 m7 是 hit 個意思。伊 e5 意思是beh講益三 m7 是基督徒，也本身是基督徒，an2-ni 這個事誌 be7 用得；總是益三 m7-bat hit 個意思。Kan-ta 心中暗暗 teh 歡喜惠美 e5 同情。 \n挽花了後就倒去。Hit 暗食飽益三就好膽對林長老來講起這層事。林長老聽了卻一心也是歡喜；總是一心掛慮；因為 m7 是信主 e5 人。老人直直就應伊講，真失禮，心卻是真歡喜；m7-ku2 有2項事：查某子是無經驗山腳 e5 田庄人，beh thai2 會曉料理你 e5 家事？因為你是城市人。Koh lin2 是相當有地位 e5人，所以驚了無合。（益三 in 卻有影，in 老父前 bat 做官，現時伊 e5 母舅是做武官真有勢力，所以長老真謙卑來辭）。 \nKoh 一項，驚了小女，若去 be7 得 kap lin2 舉香。益三聽了真艱苦，知林長老是熱心 e5 基督徒；所以beh答應查某子嫁未信者，穩當真oh。Koh 若 hou7 伊知，厝裡老母有為著伊io一個新婦仔，就穩當那無望。所以心真煩惱。對 an2-ni，m7 敢"}
{"text": "koh 講起。心真鬱卒，隔日就相辭倒去。倒去續心不時掛慮這層事，飯那be7 食。暗時常常真暗睏，人那瘦。老母問伊，伊攏 m7 講。 \n到有一日就去 in 母舅 hia，in 母舅問伊。In 母舅平時 kap 伊有話講；所以就將盡情講 hou7 伊聽，in 母舅聽了真同情，就約束伊另工有閒beh kap 伊去看 一 choa7,看果然有偌好。Chia 且按下。 \n講林長老老人lah，koh 已經近12月，天氣那寒續koh 去 hou7 冷著食藥無抵好，續koh 起肺炎，兼hek-siu2-jiat8,病成禮拜久就過身去。Ah！真可憐，一家續偆長老娘、查某子惠美。當 ti7-beh死 e5 時，長老、長老娘來 kap 惠美坐 ti7 伊 e5 床前。長老牽惠美 e5 手講，子ah！你 kap lin2 娘著熱心 khiN5-tiau5 ti7 主，一世人無放 sak。也將咱 e5 財產來度2人，可以 m7 免煩惱。人真無力停真久無 koh 講話，長老娘 kap 惠美攏跪落 ti7 床前祈禱，哮到 chhngh-chhngh 叫。停無久，長老就 koh 對長老娘講，賢妻，今仔日我已經beh hou7主拯召，lin2 m7-thang過頭掛慮，萬事出對主，總是我要緊 koh 講一句：就是今只有這個查某子，你gau5 設法。論親情的確 m7-thang匹配 hou7 無信主 e5 人，長老娘開聲著講，Ah！夫ah！你 m7 免掛慮，我的確無做這號懵懂 e5 事，你不須掛意。惠美也哮講，阿爹 ah，你 m7-thang煩惱，我的確到死無離開主。講了，長老 e5 嚨喉口有聲，ki-li-ku-luh8,忽然氣斷。對 an2-ni 2母子哮得慘boe7得講到盡。隔天光liam5-piN報王牧師，逐家來送葬。 \n6偷看新娘 \n送葬明白，逐家就四散。 Chia且按下。 \n講益三 kap in"}
{"text": "母舅隔半月日較加就2人攏騎馬來beh相 chhoe7,到位看內面打扮居喪 e5 款式，in著1驚。因為益三才倒去倚一月連日，an2-choaN2 忽然變 an2-ni。益三就問長老娘。長老娘一一攏講 hou7伊聽。益三真憂悶；總是長老娘一心真僥疑講，今仔日，thai2 有這個武官 toe3 益三來。就問益三看這位是是誰？益三就 ka7 伊講，這位是阮母舅，姓張名添德。現時是南京第2陸軍聯隊 e5 司令官。聽了長老娘 kap 惠美就 liam5-piN 起位ap禮。續會失接 e5 罪。然後就講一場客氣 e5 話。Che 免講傷詳細。總講益三 e5 母舅看惠美一面，感覺真合意贊成伊娶；總是這 tiap8 是居喪，koh 是有聽道理 kap 無聽道理 e5 關係。所以知beh講這層事，是無 hiah 快，所以看看leh，四界花園行行leh，心中暗暗 teh 稱讚秀才 e5 厝 e5 樸素幽雅不止有疼和平 e5 款式，所以心不止o-lo2道理 e5 好；m7-ku2 當時 e5 官界較無人聽道理。所以 m7 愛顯然o-lo2。看了就相辭倒去。長老娘 in也不解其意，因為掠准 in 是來行遊，也聽人講長老死beh來 bai7喪 所以無議。Chia 按下。 \n講益三 kap 母舅到路nih，益三就問母舅看了怎樣？母舅講，有真好；m7-ku2 有2項 e5 oh；一項是 in 信基督教；koh 一項 lin2老母已經有替你io一個。益三聽了心大艱苦，續哮出來。叫 in 母舅的確著替伊設法，無伊beh去做浪子流民，m7-tiam3 街內。母舅聽了心真艱苦，就講好，我想一法，你 m7 免掛意，我的確替你周旋到好勢。益三面就笑，目屎 iau2 掛ti7 目墘，也嘴teh應母舅想了也真同情伊 e5 心意。益三也暗暗 teh 想，愛笑青年 e5 戀愛熱。緊問母舅看有甚物法。母舅就 ka7伊講，我"}
{"text": "先來去勸 lin2 老母，hou7 你娶；也秀春ai3 ka7 伊嫁；也若苦勸m7聽，我才如此如此來設法。\n益三講，M7-ku2 in hit 爿我到這tiap8 才想著：有一日惠美 kap 我去山nih 挽百合花，我猶原 teh ka7 伊講這層事，也應我，應你怎樣伊有歡喜無？伊應我講是 in 老父 e5 主意。Che 是自然，查某囡仔人應你 an2-ni 是應該；iau2 有別句無？無leh；卻伊也講伊真疼我；m7-ku2 teh 講 e5 時手畫 ti7 土nih，畫一字十字，到這 tiap8我想著伊 e5 意思，決斷是 teh 暗指伊是基督徒：所以這層事 oh 成。In 母舅 ka7 伊講憨孫leh，這層小事，你免掛意。Ti7這三日內，我的確 hou7 這層事清楚。益三聽一下，心開了了，就緊問看，阿舅你有甚物好方法？ In 舅 ka7 伊講，這tiap8 慢才 koh 講出；不過隔三日後，抵是10月初5日，hit早起做你 ti7 厝裡等，我自然設法好勢，來交你 e5 手；總是你著將內面 e5 倩工e5 hou7 我。即時允--伊。 \n無偌久就到厝，hit 暗 hou7 in 母舅倩，睏攏 be7 天光，拗指頭仔 teh算10月初3、4、5，暗時陷眠也夢見teh kap 惠美講話。有時陷眠笑到hah8-hah8 叫。天光就倒去，ka7 in 老母講 chia-e5 事。In 老母知是小弟替伊設法e5 也 m7 敢keh8 ；總是心無甚物歡喜。秀春真 m7 願；總是無法度。 \n就ti7 hit日放帖，請廚子來辦桌。備辦真好勢，約初5 hit 早起就會到位，也 hit e7晡 chiah beh請人客。內面拚掃真清氣，點燈結彩，門聯紅 pha3-pha3。親情人客攏總已經來lah，祝電歸疊。益三也剃頭換衫穿禮服笑 gi7-gi7 teh等新娘。Chia 且按下。 \n講惠美"}
{"text": "in hit 爿 攏無這號意思，老父死無幾日，心真憂悶，若beh食飯著哮。Ah！有影慘。阿兄死，阿爹死，只有偆阿娘 kap 伊。哮到目珠ham-ham，無甚物thang受安慰；不過早暗 kap 老母讀聖經祈禱來相勉勵，佳哉家內有一個盡忠 e5 長工，這個自細無父母，hou7 林長老拾來飼e5,今年二五、六歲，非常勇，四、五百斤 e5 力。這個叫做守仁，逐日 teh 收田租設法家內 e5 事，也是真熱心gau5 安慰頭家娘 kap 小姐。"}
{"text": "10.苦杯 \n一日ta-ke beh做滿50歲 e5 生日，hit日beh做戲大鬧熱，也beh koh 拜神明，也大家坐--teh beh hou7 人拜壽。秀春真 gau5 唸好話，來到te3磕一個，就跪--落去，就唸好話。著到惠美，伊 e5 心真艱苦；因為除去祈禱以外boe7 bat 跪，也聖冊講，除上帝以外m7-thang跪拜。所以決斷 m7 跪。旁邊e5 親情直直喝著跪，姑不chiong，寡不敵眾，就跪歪歪，嘴內 teh 祈禱，求上帝。M7 是 teh 唸好話，也m7 是 teh 跪大家，是teh 祈禱求上帝感化家內。大家看伊有跪就好；總是無唸好話所以心暗暗m7 願。到祝壽後隔日，就受責問，續hou7 ta-ke扑。Ah！親像這款 e5 受扑，算 be7 了，koh無偌久，7月到beh普度，慘lah，hit時惠美已經有身倚6月日--lah，腹肚真大 e5,伊知若煩惱過頭，後來會害著子。所以盡所會 m7 愛煩惱；總是真oh，心 be7 清，7、8月到，著炊粿、縛粽，備辦濟濟孝鬼 e5 物。惠美攏無這號經驗，所以 hou7 秀春真 sang2 。因為 che，伊攏熟熟，孝門口，開鬼門著燒金、奠酒，攏秀春創，伊也 be7 曉，也是決斷 m7(嫁 hou7 會外 e5 姊妹，m7 知逐個有才好膽抑無） \nTui3 an2-ni 重重疊疊 hou7 ta-ke那怨，也秀春 hou7 老母那疼。益三看了也是真艱苦，也 teh 想錯 e5 款。倒來 hou7 in 老母擋，m7 hou7 伊去禮拜，就那冷心，暗時若無惠美叫伊祈禱，都無祈禱，有時雖罔惠美招伊祈禱，伊也 m7 愛，叫惠美替伊祈禱就好。（為娶惠美熱心，今teh 退熱lah） 心也 bat 想beh收秀春起來做細姨，卻 m7 敢明明發表。 \n隔4月日，惠美就生子，感謝上帝，是生後生。Hit 時惠美意思真愛號一字雲--字來"}
{"text": "記念 in 兄哥：所以beh ka7伊號做瑞雲，就將這個事 kap 益三參詳。益三卻也是歡喜 e5款：因為伊也 kap in 兄好朋友，也想起同時 e5 情形；總是秀春聽益三這個事就去奏 in 老母，講咱 e5 家 e5字勻都 m7 是 an2-ni，ka7 in 老母講著來號做慶祥，in 老母聽了，就講beh號做 an2-ni，益三 m7 敢 keh8--伊就ka7 伊號做慶祥，ah！惠美真餒志，講連家己 e5 子也 be7 得家己號名。家己 e5 子也著 hou7 別人號名。所以心真艱苦，若看伊 e5 子就流目屎，koh 本有伊 e5 丈夫thang安慰，近來看益三道理那冷，koh 有疼秀春 e5 款式，就心一發艱苦，也雖罔是月內，ta-ke也一屑仔雞酒thang hou7 伊食都無。對 an2-ni 母身弱，也無甚物奶thang hou7 子食，囡仔be7 sui2。照ta-ke e5 意見，伊講 he 落教婆生--e5,m7 是正孫，祖公 m7 鑑納，be7 接tit香爐耳，所以無要無緊。惠美看伊 e5 子 be7 hang3奶，無肉無凸，無一項比這個事誌較凝心。Ti7 月內月外日久，丈夫無入去房--裡，也續去 kap 秀春同房，起頭 m7 敢 hou7 惠美知，到滿月後就公然收伊起來做細姨。Ah！對chia 去，惠美 e5 慘beh到怎樣，實在 oh 得形容。自嫁--來到今年外，m7-bat hou7 伊倒去做客半擺，那 teh關犯人leh，到 ti7 hit 時知丈夫變心娶秀春做細姨 e5 時，才寫批去 hou7 in 老母知。老母 ti7 厝--nih kap 守仁 toa3,ka7 守仁娶某。守仁也生後生，所以一家那鬧熱。Ah！有一e7晡接著 hit 張批，讀著目屎hou3 m7 開。 \n11.慘上加慘（到 chia 才想錯遲lah ） \n將這個事講 hou"}
{"text": "7 守仁聽，守仁對嘴應講，來去 chhoa7-chhoa7倒--來。總是長老娘講，嫁出都人 e5 lah，beh怎樣 chhoa7倒轉？當時lin2頭家 ti7 teh e5 時，也是直直講 m7-thang將惠美嫁世俗，今仔日我 e5 罪真正重，chia 且按下。 \n講益三 koh 無偌久 hou7 人揀做南京市西區 e5 區長。Oa3!實在好名聲，到 chia 家伙也發倚成10萬，也換頭路lah，家己 teh 經營一間茶行。細姨秀春那得力，伊較濟歲，事事也較老練，也是城市人，koh 拜佛 e5 事逐項知，koh 得ta-ke疼。對an2-ni 那有權，續逐家攏尊敬秀春，惠美 hou7 秀春 teh 做查某kan2 打扮。Hou7 人揀做區長 hit 日，請倚50塊桌，chiau5 請市內 e5 紳商，照旁邊 e5 人，看，秀春 e5 活動 koh較濟歲，逐家都講秀春是大某，惠美是細姨，禮數也秀春較知，惠美也煩惱。Koh 生子後無食甚物補，koh 時時凝心，雖罔是比秀春較sui2;m7-ku2 也是歹看去lah。所以那餒志，那退後，接人客東西攏是秀春一個。對 an2-ni 那有勢起來。Hit日也叫藝妓 koaN7 瓶 thin5 酒，惠美看了心非常 e5 艱苦。中間一個是南京上出名 e5 藝妓，賽花樓 e5 大碩查某，生做12分 e5 sui2。今年抵18歲，號做玉珠。對 hit 日來 thin5 酒，不止有手腕thang迷惑益三，益三 hit-tiap8財、勢力，攏有。心那放縱，就常去賽花樓開，開了那有滋味續常常 tiam3 暝。後來秀春苦勸伊娶入來，che 有理由：一下想有影，細姨娶濟個好名，做區長開查某較歹勢，就ka7 伊娶入來。對 hit-tiap8 了後，攏 m7-bat koh 入去到惠美 e5 房。照秀春愛伊娶入來 e5 意思，是愛 kap 玉珠合攻破曹，來"}
{"text": "趕惠美 hou7 伊出去，就伊thang做正室 e5 大某，也玉珠做細姨。An2-ni 玉珠較少歲，較快管（最毒，婦人心）。Chia 且按下。 \n講惠美論伊 e5 丈夫，無入來伊 e5 房e5 事，伊無掠做要緊，伊上煩惱就是丈夫日日墮落，已經入 ti7 魔鬼 e5 羅網內lah。伊是為 hit 項事來憂悶，koh 一項，hou7 伊大艱苦，就是慶祥 e5 破病，對自頭無奶thang hou7 伊食，就是囡仔真lam2 身，飼攏 be7 誠物。所以厚tap-khap8 。到生出世3、4月日後續死--去。Ah！這層事 hou7 惠美最第一艱苦，所以時時啼哭無煞。總是佳哉對伊來，伊所用 hit e5 查某 kan2 kap 伊非常 e5 像心，號做素蘭今年20歲。伊 hou7 惠美教了也已經會曉讀聖冊，也有去偷領洗禮入教lah，所以兩個非常像心，時時做伙祈禱，相安慰，相勉勵。Che 也是上帝一項 e5 開路。惠美若較m7 愛食東西，素蘭就去偷買物，來勸伊著食，抑是破病，也是素蘭去 ka7 伊問藥仔。真正是一個救星。Chia 按下 \n講益三 hou7 hit 2個細姨直直 ka7 伊君後--來也看輕 hit-e5 惠美，總是 m7 敢 ka7 伊離；因為想著前 e5 相疼也 m7 敢隨便趕伊出去。總是也無tui3重伊，不過 ka7 伊企chheN-chha就是。 \n12.蓮花池 e5 事件 \n惠美常常去 in 後花園啼哭。有一暝是月暗暝，益三 kap 秀春、玉珠兩個，chhoa7 對後花園 e5 蓮花池邊hia 來 thit-tho5 。Hit 時惠美抵 ti7 池邊teh 哮，跪 teh 祈禱，In 聽伊 teh 哮，就行倚--來。益三真受氣，講這 tiap8 成十點lah，你ti7-chia 哭an2-choaN2，哭kah 衰--去。Hit 時惠美目屎拭拭leh起--來，講，"}
{"text": "夫--ah ! 今仔日你 ma7 m7-thang才無情，怎樣無念著前日ah; 自an2-ni 對益三 e5 腳ka7 伊攬teh 哭，（Ah ! 咱 ka7 伊想 hit 時惠美 e5 心偌艱苦tauh）。益三真受氣，自an2-ni ka7 伊 cham3 去。忽然聽見池底 thong7 一下，親像有人跋落水 e5 款式，就開聲叫惠美，惠美無 teh 應 e5 聲。益三知慘lah，hou7 伊踢對池底落去lah。這個池真深，水m7-bat 礁，草紗真濟，人跋--落oh得peh 起。所以伊想穩當慘lah。所以伊本身緊走去厝--nih，beh叫長工來 kou--起-來。到厝長工 koh 無人 ti7-teh：因為市--裡 teh 鬧熱，逐家攏去看鬧熱。到倒來都已經半暝後雞啼lah。所以到天光才看，伊也是按算講死lah。所以天光來去kou。到天光 koh kou 無，對 an2-ni 心真驚，想講穩當是沉對下面插對路糊糜落去lah。Ah！暗時睏，忽然看惠美 e5魂企 ti7 伊e5眠床頭，面糊到全路糊糜。有時驚到通暝 m7 敢睏，致到去區驛場，ti7 辦事桌，有時也tuh-ku，仆 ti7 桌--裡睏，忽然也看伊企ti7 桌邊。Oh ! 惠美ah，頭面全路糊糜，對 an2-ni煞那痟e5 心真be7 安。 \n停無偌久這層事誌發 pauh 。警察署派人來查。Hit 時南京有一個特務探偵兼預審刑事，叫做蔡天鵬，審事誌極明，親身來查，去實地調查等等。知這層事 kap 區長大有關係；所以真 ka7 伊注意。An2-ni 益三著驚，知事m7 好lah，chhoa7 玉珠走，將秀春hiat-ti7 厝--裡，走對上海，按算beh走去外國。Chia 且按下。 \nHit 時益三 in 老母也知苦lah。知伊 e5 所做有大e5得罪天，致到今仔日會來弄家散宅。今仔日koh 無子lah，活teh"}
{"text": "無路用。Koh 探偵、警察、刑事一日定來chhiau、來查，koh hou7 探偵查著伊無牌 teh 偷食鴉片，ka7 伊叫去派出所，koat。真衰，倒來到地隔2、3日那想那 m7 願 續去吊tau5死。（天報應）家內偆秀春 kap hiah-e5 查某 kan2 奴才。Chia koh 按下。 \n益三 kap 玉珠走到上海去beh ti7 英國 e5 租界地，ti7-hia 改名換姓，按算beh走。Hit 暝 tiam3-ti7 群英館，館內e5 人看益三是大好額人 e5 款，koh chhoa7 hit-e5 查某囡仔 hiah sui2。店內有一個店員， kap 一個下女想歹心，beh ka7 in thau7死。Hit 2個也約束一個beh分益三 e5 錢，也一個約beh分玉珠 e5 物，就去買毒藥來泡 ti7 ko-pi。叫下女捧 hou7 食。這 tiap8 陳益三改名做陳福全，玉珠改名做玉英。 \n下女真好意，玉英較驚寒，看燒茶來，就先 lim，益三褪洋服，換平常beh睏 e5 服，伊也去旅館 e5 浴間洗浴，玉英 e5 七孔流血，倒 ti7 hia 真驚，知是 hou7 人用毒藥 thau7死，就僥疑是對ko-pi茶。伊 hit 杯 m7 敢 lim，ka7 伊捧piaN3 ti7 磚仔塗腳，磚仔見著茶 pit 開，就明知是ko-pi內有毒藥。對 an2-ni 透暝為這層事家己走去報警察署，上海 e5 警察署 liam5-piN 來調查，果真查著，是店內 e5 店員 kap 下女 e5 同謀。就將這2個隔日beh開法庭來公判。Hit 時陳福全出場去做證人，伊真 m7愛出去，因為伊家己也有罪teh 收；總是 be7 用得。因為對這件事，伊是惟一 e5 證人，所以伊著出席。"}
{"text": "13.土陷中 e5 怪人 \n隔日 e5 e7晡，福源姆 kap 美懷 ah就成實beh去巡墓，留新婦顧厝。媽等ah 也toe3阿媽去，耀宗也來，福源姆看 2 個少年人 e5 相疼，心真歡喜，暗暗 teh 想講，若會得將查某囡嫁 hou7 伊，實在是好子婿。Koh 後來是beh做牧師也是合姑娘 in e5 向望。所以 hou7 in 真自由，in兩人雖然就好交陪；iau2-ku2攏是照禮數。耀宗 ah 看美懷 ah e5 gau5、好品行； kap 好人才，心實在也有teh 希望；總是 m7 敢講出。美懷ah 相當也有打算。所以大家交陪不止歡喜。探墓了後，就大家常常好交陪。無扑算有一日美懷 hou7伊感著；續轉肺炎。老母真煩惱。佳哉耀宗 ah e5 老父也知耀宗e5 意思，伊也是 hou7 子自由 e5 人。所以暗暗猶原是有贊成 in 這層親事。對an2-ni 自由 hou7 耀宗 ah 來探病，鬥照顧倚 2 禮拜就好。耀宗 ah 常常提牛乳、魚油；牛肉汁來送in。所以美懷 ah 就liam5-piN真勇。對an2-ni 大家一發相疼。隔無偌久大家就beh入學lah。耀宗 in-e5 高等學校生入學。美懷 ah 就送伊去車頭。beh離開 e5 時，大家顯明不止相疼 e5 款式。Koh 無偌久，美懷 ah 也去入學。Chia且按下。 \n講天賜ah 去做山賊， kap 伊鍊做伙hit個也去，目一 choah8 也 2 年滿lah，做了也慣勢lah。所以常常出來 ka7 人搶劫；有一日 kap 幾若個賊伴，透暝去山腳某庄社 e5好額做穡人 e5 厝 cheng-piang3。是人e5 6 月當，抵割了無偌久。賊 e5 營寨無偆糧lah，所以落來beh ka7 人搶。半暝來攻人 e5 大門。好額人 e5家丁真濟，所以攻be7開；反轉 thai5輸。好額人 e5 家丁，喝賊。就歸庄 e"}
{"text": "5 人，藤牌鳥銃就圍出來。所以走be7離；因為 in 才招成 10 個落山na7-tiaN7。庄裡 e5 人目珠 thi2 無開直直 jiok。天賜ah 越過來開一門銃就扑死一個庄民，對an2-ni m7 敢 koh 追來就走離。對hit暝著賊偷，庄民就 10 分預備。庄 e5 四圍開土陷，tiuN5路銃， he7 拌馬索 teh當等，總是天賜ah in 攏 m7 知，隔成禮拜就 koh chhoa7 較濟賊落山，大家舉火把，刀槍劍戟，beh落來硬劫就是；且按下。 \n講耀宗去學校 e5 時，不止數念著美懷 ah。也 ti7 車頭beh離開 e5 時，美懷 ah 有一張像送伊。若逐擺看hit張像，就續數念著歇熱中 e5 交陪等等。所以決意寫批 hou7 老父，叫 in 爹替伊設法美懷 ah hit層親chiaN5  e5 事。In 爹真歡喜，有一日就去 chhoe7 福源姆 kap 伊參詳親 chiaN5 e5 事。福源姆聽了也真歡喜，就大家將這層事hou7 姑娘牧師tau3斟酌。大家攏真贊成，對an2-ni 就大家照禮數 chhiang3禮拜 。拜堂 e5 人都攏講真合，就大家提手指定。對hit-tiap8 耀宗 kap 美懷 ah e5 交陪，那親密相疼；總是大家攏盡本分iau2 teh 讀冊；所以攏相替祈禱，向望後來主會贊 in 熱心傳道做工。Chia且按下。 \n講天賜ah 隔成禮拜落來 koh 攻hit庄，到位狗直直吠，庄裡 e5 人已經有 10 分提備；所以一時2爿不止抵抗，抵敵真久，猶原攻be7入，賊hit爿死幾若個，庄民也死幾若個。到倒去賊頭點名，才知失落一枝大手骨：就是天賜ah 猶原無倒來。賊死 e5 身屍有搶倒去；m7-ku2 chhoe7 無天賜ah e5 身屍，也點無名，真奇怪。今ai3知天賜到底是怎樣，請看後回。 \n14.老伯ah 來看病 \n天賜ah"}
{"text": "hiah e5 賊黨退水 e5 時，伊走了路亂去，續無著 choa7，陷對陷坑落去。 陷開真深，所以爬be7起來，hou7 人活掠著。人用索仔ka7 伊捆捆leh ka7 伊解送 hou7 警察，警察 ka7 伊送落北京 e5 法院，決定 ti7 9 月初 2 beh公判。 \n這時抵抵是美懷 ah koh 入學成月日e5 事。也是親chiaN5 抵定著無偌久。Ah！真可惜，這個親chiaN5 決定了，hit 個歡喜iau2-be7過，就對新聞聽講天賜ah ti7 前年有逃監 koh 做山賊扑死人，也 ti7 9 月初 2 beh koh 公判，be7免得 hou7 人 e5 心真艱苦。Chia且按下。 \n講美懷 ah 去入學，是病後雖罔好；m7-ku2 iau2-be7 10 分勇，去 koh 力冊，也真勉強暗睏，目珠澀，hou3冷水，koh 九月天較寒，就 koh 感著，肺炎 koh 起真傷重。所以姑娘設法 hou7 伊 倒去。也每日請醫生去 ka7 伊巡。但是可惜病沈重，到倚一禮拜 e5 時，hit日抵是拜 3 e7晡，醫生 koh 來 ka7 伊巡，看了haiN3 頭，對福源姆講，姊妹ah，照看這個子是無向望lah。因為雙爿 e5 肺攏歹去lah。對an2-ni 福源姆放聲大哭。親家hit爿也差來鬥顧。聽著an2-ni be7禁得也流目屎。了後用百般 e5 方法 ka7 伊治療；但是無采工，醫生就相辭倒去。Koh一下仔，福源姆今年 64 歲lah，kau7煩惱，人也是真 lam2，顧成禮拜無睏：所以坐 ti7 眠床頭忽然間 bak8-sah-sih 去！忽然看一個老伯ah 穿白長衫入來，ka7 伊講，姊妹ah，我看你顧了真 thiam2，我替你顧 tiap8-a2久。伊真歡喜，暫時坐 ti7 邊仔來讓老伯ah 顧。老伯ah ka7 伊顧一下仔，美懷 ah就加真精英，目"}
{"text": "珠會li-li lut-lut，真活動 e5 款。對an2-ni 福源姆就去灶腳叫 in 新婦choaN茶，本身去洗茶au沖koan3 beh泡茶請老伯ah。Koh 無若久就泡好捧來beh請--伊。一下到病床，續看無人。一時大煩惱就放下伊 e5 茶甌緊四界 chhoe7，chhoe7 無，就開聲哮，新婦出來看，知小姑無去，老伯也無去就大奇怪。福源姆緊叫新婦顧厝，就親身 jiok 對大門外出去。看腳蹄號行對大門口直直出去，就直直照腳蹄號直直jiok。Jiok 到一個山腳，續m7 知路。Hit時就直直大聲哭子。忽然有一個姊妹去山裡拾柴對 hia 來，伊就緊問伊，看有看著一個老伯ah chhoa7 一個查某囡仔對 chia 來抑無？Hit個姊妹就 ka7 伊講，姊妹ah 我看你是拜上帝 e5 人，怎樣煩惱到an2-ni，你若唸你所愛唸熟熟e5 聖經節 hou7 我聽，我才 ka7 你講。伊就唸講，「萬項代誌 tauh8-tauh8 來，無m7 是beh利益疼上帝 e5 人勻勻。」唸了，hit個姊妹就講，an2-ni 著，所以你 m7-thang過頭掛慮。今我 ka7 你講。是對頭前 e5 樹林 e5 小路直直去，就jiok著；因為過 chia iau2-boe7偌久。\n對an2-ni 伊就koh 緊jiok。Jiok 到樹林中，日已經beh落。Ah！來到 hia 是樹林內，無人thang問。Koh 忽然到雙叉路 e5 位，一條倒手爿，一條對正手爿。福源姆來到 hia跪落大哭，因為 2 條路攏beh平大m7 知著對佗位。Koh 忽然心想著雙叉路 e5 中央，有一欉刺 phe3 仔，伊就想講，早時摩西 bat ti7 和烈山，耶和華出現（耶和華是舊約時代猶太人稱呼上帝 e5 名） kap 摩西講話 e5 事。對an2-ni 就行倚刺 phe3 邊，跪落祈禱上帝講，上帝ah！願你可憐查"}
{"text": "某子，我只有一個na7-tiaN7。今求你對刺 phe3 仔親像前出聲 ka7摩西講，今也出聲對查某子講，祈禱煞，果然對刺 phe3 仔出聲 ka7 伊講，查某子ah 你thang起來對倒手爿去。也你 e5 心這 tiap8 艱苦親像 hou7 刺鑿。總是你著知子hou7 老父警戒，照同時看是真艱苦；總是後來是beh hou7 lin2 結義 kap 平安 e5 果子。講了hit個聲忽然恬--去。福源姆知是上帝特別 e5指示，就真歡喜說謝，koh 起行。Tui3倒手爿直直去。 \n15.暈倒 ti7 河邊 \n日已經beh落西山，所以大步行到出樹林 e5 時，日已經較散。Ah！頭前 koh 一條河，幾若丈闊。伊來到 hia 心真煩惱，想講 thiau2-kang來到 chia beh chhoe7 子；但是到 chia beh進，是有溪，beh退，又暗lah，樹林野獸e5聲聽了真生凊。一時續進，無步，退，無路。Tiam3 河墘，行來行去，看有橋通過抑無，抑是有排仔，抑是船thang渡過，攏無。這條河真chhoah 流，水 koh 深，濟濟人 ti7 這個河沈落去。前基督徒行天路， kap 女徒到 chia 攏有人幫贊，才敢泅過去。（參看天路歷程）。所以福源姆來到 chia，心比前較艱苦，想到無法度；m7-ku2 為著疼子，就phoe命 潦落去，那潦那深。代先腳筒水，後來到雙腕 水，後來肚臍水。Hit時伊知用潦e5，be7用得就用泅e5。泅真久，才過hit爿岸。過去真倦，koh目珠本已經beh無看見lah，也這 tiap8 koh hou7河水 e5 湧扑，扑了續青瞑。一時厭倦，也激心，講，Thiau2-kang 過河lah，才來目珠失明，續暈倒 ti7 溪邊。Hit時有一個天使對 hia 過，天使是 thiau2-ti5 teh 巡河--e5；因為知常常有人泅be7過。也有 e"}
{"text": "5 泅過，會暈去，也若無救，河水若漲，就koah倒落去真危險。所以天使定來巡，巡著福源姆暈倒 ti7 hia，伊就 ka7 伊叫醒，ka7 伊請安講，姊妹你對佗位來，beh去佗位？福源姆，應講，我是對保定城來beh去上帝所指示 e5 位，chhoe7 我 e5 查某子；m7 是來到 chia，我真餒志；因為 m7 知iau2外遠， 也目珠已經失明，我寧可死。天使就牽伊起來 ka7 伊講，姊妹 ah，你啥事餒志到an2-ni 。上帝 ti7 路中 e5 刺 phe3出聲 ka7 你講甚物？你敢be7記得mah？福源姆應講，會，也對an2-ni 見笑，見笑，就對天使講，你是是誰 ？我目珠失明，你會 hou7 我 koh 看見抑be7？天使應講，會。我是主 e5差使，thiau2-kang 來巡河，beh為著厭倦 kap 目珠失明 e5 人；總是你 e5 心著開o-lo2主，才會應得，對hit-tiap8 福源姆就開聲吟詩o-lo2上帝講「抵著試煉、災厄，為你真艱苦。致到餒志，失望，四面看無路。你所得 e5恩賜逐項想來記。穩當滿心感謝上帝大慈悲。主 e5 恩賜你著算著數，主 e5 恩賜你敢算be7了；主 e5 恩賜逐項算來記，穩當滿心感謝上帝大慈悲。」福源姆家己想著這首詩來吟，天使就真歡喜。就用手摸伊 e5 目珠，也替伊認罪祈禱主，對an2-ni 目珠就金，（世間人抵著患難濟濟親像an2-ni ）。對an2-ni 天使就 chhoa7伊行。 \n行無偌遠就到非常大 e5 花園 kap 果子 theh8 。花 e5 sui2 講be7盡。花紅柳綠，十花五色，開到 sui2 giang-giang，芳 chheng3-chheng3，也有果子千百萬款；iah 仔飛，鳥仔跳舞，唱歌攏 teh o-lo2上帝。福源姆來到hia 大驚，m7 敢 koh 進前，問天使講，我 e5 主ah！你"}
{"text": "ka7 我 chhoa7了敢著位？我 敢會堪得來到chia？天使應講，來，咱 e5 主准你入。對an2-ni 就緊進前。福源姆就問天使講，Chiah-e5 果子樹 kap 花是甚物人種e5？天使應講，Chiah e5 攏是主親手栽，chiah e5 花攏是指世間 e5 基督徒 kap 世間 e5 女徒。In 若行好熱心，就 in e5 花那開那 sui2，那大蕾那芳，主就那疼in。In 若乖，in e5 花就親像 beh 謝。行到果子園，福源姆就問講，Chiah e5 果子有欉 thai2 生hiah 厚，有欉2，3 粒，有e5 新欉顛倒較 gau5 生，也老欉續生較少？天使才 ka7 伊講，Chiah- e5樹攏是世間 e5 信徒，一人一欉，人若疼主做濟濟工歸榮光伊，koh gau5 救人，就伊e5樹有結子濟濟：所以有 e5 雖罔iau2細欉；m7-ku2 伊結子濟濟。就是伊雖罔iau2細漢；m7-ku2伊救人較濟。也有 e5 雖罔老欉，伊救人小可：所以伊 e5 樹結子較少；也有 e5 無結子。Hiah e5 到時主攏beh ka7 伊刪起來（約翰15章）。對an2-ni 福源姆大明白聖經所記載，知ti7 世間所著盡e5本分。 \n後來 koh 進前，就過一條溪仔，hit e5 水清親像鏡，魚蝦水族歡喜，so5 ti7 內面。福源姆就問講，一條號做甚物溪？天使就 ka7 伊講，這條是活命水 e5 溪，ti7 上帝壇邊 e5 倒旁流出來，teh 灌沃 chiah e5 花木。也 續報伊看溪hit旁岸 e5果子樹。Hiah e5 是活命樹，伊 e5 葉 kap 果子攏好做藥。前基督徒行天路到死蔭 e5 山， kap 鬼王拿波倫別西暴交戰著傷 e5 時，主有差我挽去 hou7 伊糊，就是這 e5 樹葉。 \n對an2-ni 就過去到一個城，城門珍珠，城牆寶玉，到門口，顧門 e5 老"}
{"text": "人入去 hiahN 一領白長衫來 hou7 福源姆換：因為城內 e5 人m7-chun2 穿別樣衫，是大家所穿相像。換衫了，就入去。福源姆gong5-gong5 ngiah8，m7 敢行去；因為看路攏鋪金，伊 e5 光豔親像玻璃。天使牽伊 e5 手直直行，行無偌遠，就遇著耶穌 kap 福源伯 teh 來，伊 e5 心真歡喜，跪落拜耶穌。耶穌命令天使 ka7 伊牽起來。就叫天使chhoa7 in 去客廳。後來就離開 in去。福源姆 kap 福源伯，就 chhoa7去客廳。Hit 個客廳 e5 sui2 be7曉形容，世間 e5 王宮，當所羅門極hang5-ngou2 e5 時，伊 e5 宮殿也be7比得。福源姆就問福源伯講，查某子leh？福源伯應講，查某子今暝 ti7 上帝 e5 朝廷有音樂會。伊 kap 天使去相 kap 頌讚咱 e5 父上帝，koh tiap 仔久就會煞。就 ti7 hia 等一下仔，較停對hit頭有歸大陣 e5 查某囡仔，攏穿白衫，手 舉 lin-long 鼓，樂器濟濟款，直直作樂跳舞來，有 e5 吟「天堂攏無苦難勻勻」聲響亮到極。hit e5 聲 m7 是咱世間 e5 音樂會得相比。真正是上帝朝廷 e5 神樂。福源姆就出來路邊 hia 等，一隊一隊直直過。逐人攏舉光燈 teh 行列，看到伊e5 查某子美懷 ah，真歡喜就走倚去 ka7 伊攬teh，直直 ka7 伊 chim。美懷ah也真歡喜見著阿娘 e5 面。相 chim了後，福源姆就問子講，子ah，你 e5 火 thai2 beh-hoa beh-hoa？美懷 ah 應講，我 e5 是 hou7 你 e5 目屎滴 hoa；因為我若修理beh hou7 伊光，也你若為著我來哮，我 e5 燈就 koh beh hoa去。對an2-ni ，福源姆就講，子ah，今我 m7 哮lah。總是我 m7 知你 ho"}
{"text": "u7 主 chhoa7 來才好e5 位；今我 e5 心平安lah；因為 chia 比咱兜幾千萬較好。所以我今安心到 chia。福源姆hiahN8 醒，才知是眠夢。目珠 thi2 開，看美懷 ah 猶原照舊倒 ti7 眠床裡，心真驚。就緊開聲叫，我美懷仔心肝子！連連叫幾若聲，美懷恬恬無應。 \n16.死刑宣告 \n福源姆直直叫美懷 ah；直直 ka7 伊搖，摸手尾攏冷lah，知是死lah，對an2-ni 就開聲大哭。美懷 ah in 兄嫂 ti7 灶腳出來看也大哭。Ah！真正扑損這個查某囡仔。（咱聽 e5人也be7禁得替伊傷悲）。就是當福源姆 teh 眠夢hit時，查某子斷氣去；因為 m7 甘福源姆過頭憂悶，所以 m7 愛 hou7 伊看beh斷氣 e5 款 e5艱苦，就 hou7 伊 tuh ka-che7 來眠夢。兩個 ta-ke 新婦哮哮leh，福源姆 koh 想著抵仔 e5 眠夢，就較受安慰。續將hit個夢講 hou7 新婦聽。今chia 且按下。 \n講天賜ah ti7 9 月初二已經公判，也宣告死刑。總是量一禮拜 e5 游預，beh hou7 伊 kap 人相辭，koh 受牧師 e5 勉勵，這 tiap8 天賜ah 心無信道理；總是對 in老母 e5 所講（車頭相認 e5 時）濟少也略仔知基督教 e5 好處。總是 koh 一禮拜beh死刑，預定是beh用銃殺。今仔日已經舉行宣告了 e5 第二日lah。昨昏牧師也有來講道理 hou7 伊聽。今仔日 in 老母福源姆也來。對昨日美懷 ah 死，送葬後就 koh 接著消息，講天賜ah beh受刑lah。Hit e5 心艱苦到怎樣？實在 oh 形容。an2-ni 是偆四日beh死刑。 \nAh！hit e7晡忽然接著這張特電講皇帝今年 40 外歲lah，欣慕愛有太子；總是皇后連生幾若個，攏是查某e5，所以真致意愛查晡e5。Ah！天"}
{"text": "e5開路。hit日 e5 特電就是講，昨暝皇后生查埔子，真大漢 koh sui2，所以真愛特赦天下，beh hou7 死犯攏變做無期徒；也無期徒會變做有期徒。對an2-ni 天賜ah 就受赦做無期徒 e5 犯人。Ah！真正是上主 e5 饒命。查某子死，後生beh死刑。（啊！這 e5 事誌若兄姊你抵著，你 e5 心怎樣？）總是福源姆無餒志，直直祈禱，也逐日去 chhoe7 天賜ah，暗時就出來 tiam3 旅館。an2-ni 連連成禮拜，後來福源姆厝裡be7做得，就姑不chiong著倒去。hit時天賜ah 也歡喜信主lah；所以 kap in 阿娘跪落 ti7 塗腳求上帝 chhoa7 路開恩典 e5 門，hou7 伊後來有出監 e5 日子。hit日抵是天賜 ah 36 歲，9 月初 9。對hit時天賜ah 得著重頭生。就 kap 老母相辭分開。Ah！福源姆到 chia e5 情形是親像死一個子，也 koh活一個子 e5 款式。對hit tiap8 了後，天賜ah 變化做新創造 e5 人，前後大各樣。伊 e5 品行、心性、行動舉止，大增差，真正無見笑做一個真基督徒 e5 體態。Chia且按下。 \n講美懷 ah 死，埋葬了後，這層事誌攏 m7 敢 hou7 耀宗知。隔年 e5 歇熱倒來，因為雖罔iau2-be7過門，做真實 e5 翁妻；iau2-ku2 in 心情是已經相疼，到親像同一體。疼美懷 ah，真正做親像骨中 e5 骨，肉中 e5 肉。倒來隔日，liam5-piN就去chhoe7 in 丈母，koh 媽等ah chhoa7 伊去美懷 ah e5 墓。墓，葬 kap 老父做夥，是 ti7 保定城基督教會 e5 公塚。去 e5 時，耀宗ah 恭敬對墓就行禮。目屎四lam5垂，心親像beh爆裂，就坐 ti7 伊 e5 墓前 e5 石桌chhngh8-chhngh8 哮，媽等"}
{"text": "ah 也直直哮阿姑。二人哮無久，日已經beh暗。Ah！耀宗 ah 跪落 ti7 土腳祈禱，心到極 e5艱苦。Ah！主ah，今日你啥事放 sak 我。就放聲大哭；總是祈禱中忽然親像有聲 ti7 耳空邊，講，「耀宗，耀宗！你啥事過頭憂悶！我無放 sak 你。你著起來，盡力做工，來榮光我 e5 名，我就是真實疼你 e5 婦人人」。對an2-ni 耀宗知這 e5 聲 m7 是平常 e5 聲，就仆落感謝上帝 e5 疼，然後就起來拭目屎，koh 恭敬對墓行禮，就倒去。總是沿路哮到目珠 ham-ham。倒去 in 老父知子為美懷 ah teh 大憂悶，就用百般 e5 安慰來安慰伊；總是耀宗真 oh 受安慰，前若有一項較新奇 e5 物，都想愛提來hou7 所疼--e5 看，thang送--伊；所以對北京買濟濟等路 提倒來beh送美懷 ah，也為著伊 ka7 伊扑一個金 e5 十字架入珠真 sui2，beh hou7 美懷 ah 插頭鬃。看 hiah e5 物就那傷心，幾若日無食飯。林長老 kap 長老娘看子an2-ni ，心也真同情。老母就暫時叫耀宗將 hiah e5 物且寄--伊，也林長老就 chhoa7 耀宗去南京，上海四界 thit-tho5。也去西湖 tiam3 幾若禮拜。因為耀宗今年已經入北京 e5神學大學，老父真保惜伊，m7 愛伊過頭 e5 憂悶，過成月日久，四界行行就漸漸受安慰。Koh 想著 ti7墓裡祈禱hit時 e5 聲，就大立志愛為主到死，續來報答美懷 ah e5 疼惜。了後倒--來，去 chhoe7 伊 e5 丈姆。丈姆有將美懷 ah 平時 teh 用 e5 聖經送耀宗，也特別 ti7 羅馬 8：37， 39 節 kap II哥林多 5：1， 15. e5 位有 kai3 紅choa7。Hit e5話就是講：「疼咱e5 若為咱，就咱得勝到有偆，----也無論甚物，攏b"}
{"text": "e7未隔斷咱 ti7 上帝 e5 疼，就是 ti7 咱e5 主基督耶穌有 e5 疼。」Koh 一位是講：「因為基督 e5 疼催逼咱，是阮想一人替眾人死，是beh hou7 chiah e5 iau2活 teh e5 人，以後無為著家己來活， 是為著替 in 死來復活--e5。」這 2 位，就是美懷 ah 知伊未好lah e5 時，叫 in 老母提紅鉛筆 hou7 伊畫，也叮嚀 in 老母叫伊著將這本提 hou7 耀宗（真正是未婚 e5 賢妻）。耀宗接過手，in 丈姆報伊掀hit 2 位來讀。讀了目屎 nih-nih 流；總是耀宗e5 志那堅，也聽 in 丈姆講美懷ah beh死hit時伊 e5 眠夢 hou7 伊聽。聽了也受安慰；總是看美懷 e5 所做，一面是 hou7 耀宗那 m7 甘；因為想伊真正是賢妻。Ah！總是到 chia 見死不復生。就目屎拭拭 leh，相辭倒去，將hit本聖冊真細膩照顧來紀念。Chia 且按下。 \n講天賜 ah 日日勤勤做工，常常 hou7 監獄長大o-lo2，ti7 眾犯人 e5 面前，常常好品行 e5 表彰 hou7 伊。Ah！thang歡喜。an2-ni ！看有望thang出監抑be7？ \n17.國母 e5 生日 \n時日真快過，liam5-piN隔明年 e5 3月。監獄 e5 看守續大家真信用天賜ah，無 ka7 伊鍊鍊仔。天賜ah今也 be7 偷走lah，時時看聖經祈禱，若teh 做工 e5 時，常常吟詩。監獄長也是信主 e5 人。對an2-ni 真歡喜，常常將要緊 e5 事交代伊做。Ti7 3 月初 4 日，監獄 koh 接著特電講，今年是國母 70 歲 e5 大生日。所以國母愛beh特赦天下。天賜對an2-ni 就赦做有期徒。總是監獄長特別申請，上奏 ti7 朝廷，講明天賜ah e5 情形 hou7 皇太后國母聽，國母真歡喜，就大特赦"}
{"text": "天賜ah 做無罪。對an2-ni ti7 3月 12 日就放出監。也 ti7 監內關2年lian5，趁百外銀。就真歡喜 kap 監獄長相辭倒去。Boe7倒去 e5 成禮拜前，天賜ah 也寄批倒去。所以厝裡 e5 人，也攏真歡喜 teh 等。今愛知天賜ah 此去 e5情形，請看後回。 \n18.團圓 \n天賜ah 出監就去洗浴剃頭，也去裁縫店買新衫仔褲、買鞋、買帽仔，換到青 taN7-taN7，真正是重頭生 e5 人，心也真正 kap 外皮相像，就 tio5-tio5 跳跳倒去。到 3 月 15 日就到厝。Ah！大家家內真歡喜，這 pang e5 歡喜是真 e5 歡喜；前 pang對浮浪所 倒來是暫時 e5 反悔；這pang 是真反悔。 \n倒來全家信主。福源姆到 chia也倚 70 歲 kha-tau lah。目珠 su ；總是iau2老康健。媽等ah 也 11、2 歲lah。小學校 4 年lah，冊也是真 gau5 讀koh 乖。天賜ah e5 婦人人也真 gau5 教子，熱心靠主，為著丈夫守節khiN5 家（愛世間較濟這號婦人人leh）到今仔日大家團圓，歡喜到流目屎，來感謝上帝。對an2-ni 就 koh 開藤椅店，店號號做再新興。對an2-ni 生理猶原直直振。母子、父子、翁某真和。天賜到這 tiap8 大大反悔以前 e5 不孝、濫費、放蕩、貧憚、貪心、酷毒某子，娶細姨 e5 m7著。到 chia 知伊 e5 某真正是寶貝 e5 賢內助：所以就真疼--伊，將家事攏交代伊 e5 婦人人設法。伊 e5 婦人人也是真 gau5 理家：所以直直振。時日真快過，liam5-piN過 2、3 年。福源姆也iau2 ti7-teh，家內就那偆 錢。日日快樂熱心服侍主。Chia 且按下。 \n講耀宗 ah 也目一 choah8 神學大學也卒業，抵 25、6 歲na7-tiaN7。卒業頭名，t"}
{"text": "hang講是一個少年秀才。稱號叫做北京神學大學神學士。卒業hit日有續結婚。後來就是北京浸禮會 e5 牧師看了感心將伊 e5 查某子嫁伊，伊 e5 查某子猶原姓陳，名叫秀賢。今年 23 歲，是 ti7 女子高等師範出身。生做也是真好，真熱心，thang講猶原是真合路用 e5 內助。對an2-ni 結婚後，就受傳道會派去幫贊內地會傳教，ti7 內蒙古。較要緊是愛 in 去 hia 設聖道學，ti7 hia thang培養本島人來做hia e5 傳道。 \n再講到天賜ah 聽伊 e5 妺婿受派beh去傳道，伊也真歡喜，耀宗ah 也是有 chhoa7 伊 e5 婦人人秀賢來 kap 前e5 丈姆相認，大家真歡喜。福源姆也疼伊做親像美懷 ah  koh活。秀賢看福源姆e5熱心 kap 疼心，就也尊敬伊做親像真實 e5 老母。天賜ah 受妺婿 e5 感動，就店收收起來，也願贊妺婿入山去蒙古傳道，伊雖罔無讀神學；iau2-ku2對伊 e5 熱心，kap 所經過 e5大反悔，所講 e5 佈道大會感動人，所以耀宗先生大歡喜，就大家相 chhoa7，無各樣一家 e5 人，相疼無較輸講親像娶美懷 ah。對an2-ni 就大家出發，一家共 6人入蒙古去傳道，享受快樂大團圓 e5 家庭，koh 歸榮光上帝無盡。 \n哈利路亞 ！主 e5 權能！真正是對老母疼痛 e5 目屎 kap 迫切 e5 祈禱，所設 e5 大效果。Thang敬畏ah！上帝萬權能 e5 手骨。阿門。 \n老母 e5 目屎 \n完"}
{"text": "13上海 e5 預審 \n隔日8點，就 ti7 上海 e5 地方法院開庭公判。Hit 時問犯罪人幾句，就叫福全出來做證人，liam5-piN 無期徒刑宣告。Tu2 beh閉庭 e5時，有一個人忽然企起來叫眾人慢 chiah 散。檢察官抵beh叫掌審判長e5 人喝伊恬恬，一下看，都是全國知名 e5 特務探偵蔡天鵬先生，就逐家 koh 坐落來聽伊講。Hit 時陳福全 e5 面一陣青，一陣紅，攏憨去。特務探偵就講，列位今仔日這個證人，原來 m7 是號做陳福全，是陳益三，逐家聽一下大驚；因為陳益三蓮花池 e5 事件，才久定 ti7 新聞紙看見，所以名真透，（罪 teh 人）聽眾講千人注目看伊。益三一時真驚，面攏變死人色。特務探偵就接續講，這人就是新聞紙所記蓮花池事件 e5 人，我聽伊走對上海來，詳細探查各方面 e5 客館。到群英館有查著這個奇怪 e5 事件，所以 thiau5 工來旁聽，到位果然看伊 ti7-chia。所以這 tiap8 愛自 an2-ni 留伊 ti7-chia，慢chiah退場。講了後就進前倚去對手ka7 伊牽teh，也請眾人四散，也因為伊有當區長 e5 職，所以m7 愛 ti7 當場掠伊。\nHit 暗特別蔡先生直接喝退檢察官 kap 書記，kan-ta 個人做親像朋友來 teh 探伊 e5 虛實。因為蔡特務真同情伊，知伊是做區長，名望人，所以真愛救伊。就問伊講，益三你為怎樣 thai2 逃走？我 m7 是逃走，是為有事故來上海。你若 m7 是存逃走 e5 意思，an2-choaN2 tiam3 旅館 thai3著換名？我都愛避嫌疑。愛避啥物嫌疑？驚人批評我 chhoa7 玉珠出來。Chhoa7 玉珠出來敢有啥要緊，thai3著換名？我想你 m7 是為 an2-ni，是有較深 e5 計畫。無。無，你怎樣去買路照？我都想beh過外國。你頭抵仔講是有淡薄事誌來到上海n"}
{"text": "a7-tiaN7，也這 tiap8 講beh去外國？我都來 chia，才想愛去。也想愛去 thai2無用你 e5 名去給路照，thai2 用別 e5人 e5 名？An2-ni 你是beh偷走。今你若存心beh去外國辦事誌做生理，也穩當有濟少 e5 行李，行李 ti7 佗位？我都無款行李。An2-choaN2無？都款 be7赴。有甚物事 hou7 你款 be7 赴？驚赴船 be7 著。你若 hiah 斟酌驚赴船be7 著，怎樣無量早備辦？我都忽然想beh出外e5。你敢 m7 知你是當區長，逐日愛出席辦事，an2-choaN2有事誌著去外國，無量早提出缺勤蓋，也beh出發無人知？An2-ni 你穩當存beh走脫甚物罪狀 e5 打算，若無，就無 hiah 青狂，也 hiah 狡獪 e5 步數。真硬嘴，攏m7 認。\n對 an2-ni 就 ka7 伊送落預審監獄。Ah！一世人攏是好命，到今仔日著受監獄，這暝真 m7 願，捷捷想beh死；m7-ku2 想 m7 願，會記得我 cham3 惠美都那準cham3 無甚物著，koh 我 m7 是存歹意beh來伊死，an2-ni 我若自盡續自an2-ni hou7 人講查甫子畏事，也事誌無明就驚到死。Ah！一心想beh kap 伊辯一下烏白，對 an2-ni 就倒落去睏。目珠 kheh 去，就 koh 看惠美企 ti7 面前，鼻、目、嘴全路糊糜。Ah！真驚，較停 ti7 床前較停 ti7 床後。Peh起來目珠thi2開又無看見，家己想的確是惠美變鬼beh來掠伊。目珠 kheh 去就koh 來，對 an2-ni 續那親像痟e5，koh煩惱明仔日beh koh 一遍正式 e5 預審，續起狂e5 款，歸暝 peh 起來亂亂行。 \nChong5 出去監獄 e5 草埔仔踉踉行。到天phu2光巡監e5來ka7 拖入去，嘴 ngauh8-ngauh8 唸，有"}
{"text": "發熱。顧監 e5 人稟預審官長，也請獄醫來看，chiah設法 hou7 伊去監獄 e5 病院，隔成禮拜就較好。對 an2-ni 就正式 e5 預審，有檢察，書記來記伊 e5口供。就問伊 e5 名姓，住所，也 ti7 時到上海，一一 e5 經過問清楚。就講，你 ti7 11月初2暗，怎樣將惠美 ka7 伊踢對蓮花池底落去死？無，我m7 是存歹意，我m7 知 ka7 伊踢有著抑無；若有，也是tng3-lap坐na7-tiaN7，不致到摔落池。若是 an2-ni 照你想甚物人 ka7伊踢落去？我 m7 知。Be7 an2-ni 講得，因為 hit 時 kap 你去 e5 人攏是查某人，koh 伊也是明明攬 ti7 你 e5 腳 teh 哭。你做預審官 e5 人，敢有企 ti7-hia 看伊已經調查秀春，伊一人thang做證人，伊講明是你踢e5，因為 hit 時攬你 e5 腳，也你查甫人才有力thang sak伊到落去，也是toe3 你 e5 聲落去。\n14遺言書 \n問到 chia，soa3 恬恬無話，因為心茫茫，續be7 曉應。預審官講，你若 m7應，就beh ka7 你做事實來過送lah。猶原恬恬，hit 暝就 ka7 伊送入預審監房，關 ti7 第四號室。隔早起beh搭早車落來南京，赴12月初 e5公判，因為較緩，驚了那去年尾那無閒。Hit 暝益三家己 e5 良心自責，反悔伊 e5 錯誤。Ah！今仔日我是堂堂一個有資格 e5 紳士，著來受關監，受審問，kiam2-chhai2著到死刑 e5 地步，也ti7 2、3日前對新聞也看著 in 老母吊 tau7 自殺來死。Ah良心一發艱苦，想講我今仔日 e5 活，活得無路用。Koh上艱苦，就是 koh 想見前伊 kap 惠美 e5 相疼，起頭伊m7 嫁伊，也伊直求，也對入伊 e5 厝門，也是真乖，事事攏是吞忍，溫柔siong2-se3"}
{"text": "，也今仔日會來死，koh 是死 ti7 非命。Ah！那想那 m7 甘，過惠美真be7 得去。就開聲家己哮，也 ti7 艱苦 e5 極頭就 koh 想著上帝，就跪落 ti7 獄房 e5 土腳開聲祈禱。Ah！上帝ah，救leh ou3!心那艱苦。就想決意beh自盡：因為若到天光，倒去南京，hia 有親情朋友，穩當大恥笑、看輕。\n因為身上有害死某，氣死老母，實在是不孝 e5 罪魁，想了無面thang見人。對 an2-ni 就想beh thau2 褲帶起來摧 hou7 伊死。後來koh 想著死，死得 m7 值：因為家己 e5 心中無十分甘願，講有害死惠美，因為我都記得 ka7 伊 cham3 無甚物著，an2-choaN2 會 lian3落去。對 an2-ni 就 ka7 顧監 e5 人，討一塊紙 kap 筆，就家己靜靜仆ti7眠床，來寫一張遺言狀，後來才beh來死。寫講，Ah！到 chia 我是真見笑，是有罪e5 人；總是惠美ah！我e5 心到今實在 iau2 有存疼你 e5 心，我前 e5 所做實在有大錯誤，我這tiap8 koh 想著咱前去挽百合花。抑是做伙顧阿爸 e5 破病，抑是 ti7 南陽e5 情形。Ah！我真正知你是真疼我。我這 tiap8 若koh 想著你 e5 面，真正逐時有和平、疼痛、吞忍，e5 款式。Ah！論人格，我真正 m7 值著你。你真正是真 e5 基督女徒。也我實在講，我 e5 心m7 敢 be7 記得你e5 疼情。我也實在疼你，ah！魔鬼 e5 氣力啊！你怎樣迷我到 ti7 深坑，陷害我到 chiah慘ah ! 啊！秀春ah！玉珠ah！Lin2 真正是魔鬼 e5器具，害我今仔日 kap 我所至親愛e5 骨中e5 骨肉中 e5 肉 e5 惠美來分開。Ah！惠美ah！你若果然疼--我，求你赦免我，體貼我一時 e5 錯誤，同情我真實 e5 反悔。ah！我真正"}
{"text": "得罪 ti7 天 kap 得罪 ti7 你。Ah！上帝ah，你若赦免救我 e5 靈魂，到ti7 你 e5國，我 ti7-hia 的確beh koh 對所疼e5 惠美認錯。Ah！hit 時 ti7-hia，我beh koh 永遠 kap 伊相疼；Ah！我所疼e5 惠美ah！你著赦免我，你著替我求上帝赦免我犯七界 e5 罪，以及所做逐項 e5 m7 著。Ah！論你 e5 死，我真 m7 甘，我真正無存hit 號心，我看我踢你無著。主ah，求你鑑察！\n寫到 chia，心真大艱苦，開聲哮。忽然看窗仔門外一個人行過，真 seng5 惠美。Ah！惠美ah！緊開門，jiok出來。Hit 時是月暗暝暗眠摸，去踢著石頭續跋倒，到chia 常常無食，煩惱，koh bat 病成禮拜 ti7 監獄 e5 病院，人抵病好真虛弱，倒落去續腦貧血。Hit 時行過窗仔門外 e5 婦人人倚來 ka7 伊插，hou7 伊撐teh，teh ka7 伊捋，伊目珠 koh thi2 開看，明明是惠美就開聲講，惠美ah！你敢m7 是惠美。 今這 tiap8 咱 ti7 chia 是現世，抑是黃泉ah！咱今是死，抑iau2 活leh？益三ah ! 請你安心，chia是草埔，著入來去內面。Hit個婦人人叫顧監e5 來，鬥插入獄房，hou7 伊睏就出去。\n15南京 e5 第一公判 \nHit 暝真倦，自an2-ni 睏去，到天光 kap 蔡特務，就坐馬車去車頭搭火車落去南京。關 ti7 預審監房第15號。Hit 暗有朋友來探--伊，就問伊有beh請辯護士抑無？伊講boeh，boeh請甚物人？想想leh，講beh請陳百欣，這個是真出名e5 辯護士，bat 過去日本留學，有得著法學士 e5 學位。時日定著12月5日beh公判，in 到南京是11月30，an2-ni iau2有5日久e5 iu5-u7,實在是攏 m7 准人來相見；"}
{"text": "總是典獄官食錢，就偷准人來暗靜 chhoe7 伊。隔日朋友就 chhoa7 陳百欣辯護士來 chhoe7--伊，也見面 e5 時，益三真歡喜，不止迫切致意拜託伊，從頭一理講 hou7 伊聽。總是百欣 e5 意思，是真oh 得辯：因為明明是 toe3 你teh 罵伊 e5 聲，摔落去也 hit 時也無別人 ti7-hia thang車伊落去。陳百欣就 koh 問伊，你去池邊 e5 以前去佗位？Boe7 去池邊 e5 以前，我去賽花樓。去 hia 創甚物？去 hia 提日票1000箍去 hou7 樓主。Thai2提 hiah-e5 錢去 hou7 伊？我就對in 贖玉珠出來，所以提錢去 hou7 in。Hit 時你有 kap 甚物人去？Kap 秀春 kap 玉珠去。去，in 有用酒請--你抑無？有辦一桌酒請我。有食酒無？有。An2-ni 好，an2-ni 好。今你著來 an2-ni 講。Beh講 an2-choaN2，請你教--我？你著講11月初2暗，你 chhoa7 秀春、玉珠去賽花樓，也去 kap 樓主算錢，hit 時你有 hou7 in 請。講 an2-ni 敢會用得？會，會，你講 hit 暝食酒了非常醉，也酒醉khong7-khong7-phian5,企be7 tiau5 地，精神攏混亂，hou7 秀春 kap 玉珠chhah倒來。也講 an2-ni 敢有利益。有，有，也講你來到 hia，遇著惠美teh 哭，也你khong7-khong7-phian5，phian5 來到 hia，惠美走倚來，ka7 你攬 tiau5 ti7 腳裡，也你企 be7 tiau5 地，續hou7 伊攬倒落起，也 eh8-eh8 吐，也惠美ka7 你攬 tiau5-tiau5,直直哭，你 hit 時醉茫茫，所以 m7 知是惠美也不過直直 phun2就是。也beh koh 講 an2-choaN"}
{"text": "2？Koh 講teh phun2 e5 時，soa3 phian5 對池邊去，也惠美iau2 ka7 你 khiu2 teh，你khong7-khong7 phian5,hit 暝月暗，所以m7 知池 e5 危險，惠美續hou7 我ka7 伊打倒，lian3 對池裡落去，實在 m7 是挑意故，是酒醉 e5 無意中。你若講 an2-ni，我自然就有理氣thang辯。M7-ku2 我若講 an2-ni 是白賊：因為 hit 暝我無酒醉，因為酒，是 lim 小可na7-tiaN7。M7-ku2 你若無講 an2-ni，你愛做挑意故 e5 罪來辦，驚了較重；也若講酒醉，an2-ni 是精神無定，向望較會赦免--得。總是益三 e5 心肝真艱苦：因為現現會記得伊無 ka7 伊踢 hiah 大下，來致到會 hou7 伊落池，心中定主張有甚物別人 e5 所做，m7 是伊本身。所以beh講 an2-ni 是真m7 願，也若講 an2-ni，soa3 be7 用得，hit 時beh怎樣？Che 我m7 敢ka7 你包；不過，我是講 an2-ni 較好辯，若無較oh 辯。Ah！想了心真艱苦。 \n今日期已經到，初五，8點開庭，聽眾倚300外，也有12個陪審官thang講是真盛況。開庭，審判官就問11月初2暗你怎樣用腳踢惠美落水？無，我本身無hit 款感覺。Hit 暝昏 kap 你去 e5人攏是婦人人，你想 in 敢有踢伊落水？我 m7 知。Ti7 hit 時惠美有攬你 e5腳抑無？我 be7 記得lah。An2-choaN2 be7 記得？你 ti7 上海預審 e5 時，你應有，到chia也be7 記得，he 是怎樣？Hit 時我有食酒醉。去佗位食？去賽花樓食。檢察官就起來，講，An2-ni be7 用得，ti7 上海預審，照預審官e5 訟文來，講伊有問你濟濟遍，看iau2 有甚物話thang講，"}
{"text": "你攏無應，也 ka7 你講若無應就beh ka7 你準做事實來過送。你也恬恬 an2-choaN2 來到 chia會加生出食酒 e5 話？陳百欣就起來辯講，檢察官 e5 話be7 免得傷強詞奪正理，人 e5 記持怎樣hou7 你會料得？Hit 時 be7 記得這時來記得，ma7 是iau2 會用得。Koh ti7 預審 e5 時，預審官 kiam2-chhai2 是用直直惡--e5，所以伊 m7 願ka7 伊講，來到 chia 才講。An2-choaN2 講an2-ni be7 用得？檢察官就請講，若是 an2-ni 請判官長召酒樓 e5樓主來問，看伊 hit 暗食偌濟酒。判官長趁伊 e5 意見。 \n去召 e5 時判官就 koh 問，也惠美跋落水 e5 時你若 m7 是存惡意怎樣無 liam5-piN 救伊起--來？因為真暗 koh無幫手。關係性命 e5 事，暗怎樣無點燈？內面無人。Lin2 附近 ma7有派出所，怎樣無緊通知？益三無話thang應。辯護士就起來講，Hit暝伊都酒醉，所以心be7 曉得設法 hit層事，到天光酒醉過，伊都有叫長工緊去 hou5,致意beh來chhoe7。抵應了 e5時，賽花樓 e5 樓主就入來，判官就叫伊咒choa7，伊就咒choa7，的確無講白賊：獨獨照伊所知來講。"}
{"text": "8. 8月15暝 \n福源姆 hou7 福源伯摃一下血chim-chim流，就真 m7 願，chhih8 倚beh去扑福源伯。姑娘緊 ka7 伊 giu2 leh，ka7 in 佔開。福源伯看著 ka7 福源姆摃一下，血流到an2-ni ，一時也較忍手。主日學 e5 女教員緊走去對面西醫店，提棉仔 kap 藥仔繃帶來 ka7 伊止血，續 ka7 伊糊，m7-ku2 福源伯真無歡喜，iau2直直罵番仔教，死了無人哭，歹話直直出。所以姑娘看世面 m7 好，ka7 福源姆糊好就相辭倒去。福源姆心真艱苦就相辭出大門，直直 ka7 in 會失禮，講，老人若無 ti7-teh，伊才beh差囡仔去請 in 來坐。兩人真歡喜，知福源姆 e5 心無餒志，就 kap 伊相辭倒去。將這層事講 hou7 牧師聽。大家聽了真悲傷，就約束著替 in 祈禱。Koh 成十日，福源伯就出外去北京beh去朝天宮割香，要緊是beh向望天上聖母特別開恩，救 in 子天賜ah。往回著成禮拜久。Hit時福源姆ah差美懷 ah 去請姑娘 in 來坐。 \n姑娘姓高，性情極溫馴，講話輕聲細說。中國話be7 10分 e5 gau5講，所以hit個主日學先生也 kap 伊做伙來。Hit個主日學先生現時boe7嫁，前 bat 做娼妓 ti7 泰樂園，叫做林秀玉，生做真好。天賜ah 也 bat kap 伊交陪，hit時 kap 伊真像心約beh嫁--伊。到這 2 年前已經得著道理。牧師出錢 ka7 伊贖出來。也有去讀婦學一年外。真 gau5 讀，聖冊道理真 bat。這 tiap8 teh 教高姑娘e5 中國話。所以 kap 伊做伙去。伊 e5 心也是真可憐天賜ah，真愛救--伊，愛伊同行天路。所以（信主 e5 人應該有這號心）逐日 kap 姑娘來 chhoe7 in，中晝頓常常 hou7 in 請，an2-ni 連連倚成禮拜久。美懷"}
{"text": "ah 真巧，koh小學校已經beh卒業lah。所以做伙讀漢文 e5 聖冊，詩，攏會行。新婦， kap 福源姆大家也學幾若首詩，也學祈禱。忽然 ti7 成禮拜久，通家大歡喜，兄嫂小姑攏勤勤讀詩，聖經。阿嫂無讀冊 m7 bat 字。美懷 ah 教--伊，an2-ni 2個煞真相好。灶前灶後定念詩冊，續be7記得憂悶 e5 事。福源姆也笑 gi7-gi7。常常暗暗祈禱上帝，伊信上帝會救伊 e5 家。到一個禮拜後福源伯去割香倒來，看內面大各樣：前逐暗福源姆都哮，新婦定帶孝男面，an2-choaN2今大家 thai2 攏變歡頭喜面，笑 gi7-gi7？福源伯想攏be7曉得。新婦也較有禮數。兄嫂小姑也真好，常常做伙講話，也做伙唸聖冊，唸到無掛食飯。Tiam3後壁溝笑到哈哈叫。永過攏是厝前厝後 teh 偷哮，今是 teh笑，那想那不明。就叫美懷 ah提 in teh 唸 e5 冊來 hou7 伊看。美懷ah 就提來，真驚，驚 in 阿爸 ka7 伊khian--落-去。就忍忍無啥敢倚來，福源伯續愛笑，想著伊前日 e5衝碰，續致到某子才驚--伊。伊就 ka7 伊講，免驚lah，你是 kap lin2 嫂ah teh 唸啥貨，an2-choaN2唸到 hiah 好笑？美懷 ah 就提倚去，福源伯目珠花花，就提目鏡起來掛。抵掀一首講，「我聽耶穌 e5 聲講明，lin2 攏 tiam3 這世間；見若 勞苦來我面前，逐人攏有平安，勻勻。」總是福源伯kan-ta讀4字講「我聽耶穌」就真受氣，將hit本冊 ka7 伊 piaN 對塗腳落去，惡美懷 ah 去佗位 ka7人提hit號番仔冊。美懷 ah 一時驚到面青sun2-sun2。福源姆 ti7 房裡聽老e5 teh 罵到 hiah 大聲，就出來 ka7 伊看。也看冊 ti7 塗腳，就緊拾起來，緊 chhoa7 美懷 ah 走，恬恬無插伊。隔成月日看"}
{"text": "內面果然真各樣：前宛然活地獄；這 tiap8 變若樂園。只有伊一人 kap in 無同，若較罵in 也是 teh 唸。也beh食飯 e5 時伊 e5 目珠kheh-kheh，in 也kheh；kan-ta伊一個無目珠kheh-kheh就食。到有一日福源伯 he-ku直直 tu7起來，真傷重，查某子新婦攏跪 teh 替伊祈禱。福源姆定坐 ti7 眠床頭講道理 hou7聽，聽了大受感動就歡喜信耶穌家己也常常祈禱。（真恭喜，聖道 e5 權能）。到8月半hit暝，月真光，半暝後翻一點忽然病真傷重，顧 e5 人攏sian7，tuh-ku去。忽然聽福源伯喝講，主ah我 ti7 chia 請你接納我。福源姆 in大家hiahN8精神，看伊e5氣已經斷，享壽 69 歲。福源姆一心大憂悶，內面大家開聲哮；總是一面受安慰：因為知伊有 hou7 主拯救。所以大家跪落祈禱，等候天光thang設法埋葬 e5 事。到天光福源姆就叫美懷 ah 去請牧師。 \n9.青狂彈 e5 火車螺 \n天光美懷 ah 就去 chhoe7 林秀玉先生也去 chhoe7 牧師。將所經過 e5 事，頭尾攏講 hou7 牧師聽，牧師姑娘大家也一心憂悶，一心歡喜。福源伯有得救 e5 款式。就安慰美懷 ah， kap 伊約束e7晡 4 點beh招濟濟會友去送葬。hit日抵抵拜 2，e7晡 2 點有婦人祈禱會，倚有 100連人來聚集。高姑娘將這層事 ti7 祈禱會講 hou7 姊妹知，大家聽了真同情。濟濟歡喜去送葬，到 3 點祈禱會煞，就隨人倒 去備辦，有人 續通知別 e5 朋友。所以hit下晡 e5 送葬有 200 外人，4 點大家攏齊集到福源伯 e5 家，福源姆出來迎接，也將情形講 hou7 牧師聽，講福源伯雖罔照道理iau2-boe7啥知；總是歡喜逐項照道理 e5 禮數來埋葬。對an2-ni 牧師真歡喜，就照禮數來埋葬伊。大家顯"}
{"text": "出極同情 e5 款，相 kap 到墓，濟濟姊妹也 kap in 流目屎。到 5 點外，葬式明白。牧師知姊妹近來歹過，頭嘴一家 5 個，koh 福源伯破病開費，也無甚麼好來路；又koh埋葬費開濟濟。就舉議對會葬 e5 兄弟姊妹，一人濟少募集淡薄，共倚50 箍，就an2-ni 送福源姆去用。福源姆 m7 承受；總是後來受牧師 kap 眾人 e5 好意；就歡喜承受也流目屎說謝。了後大家4散；總是高姑娘 kap 林秀玉先生真同情， kap 福源姆做伙去到厝安慰伊。 \n時日真快過，liam5-piN 到過年 e5 四月。hit時媽等ah 升過小學校 2年，美懷 ah 小學校卒業。卒業式hit日老母也去看。美懷 ah 頭名。Oah！老母滿腹 e5 歡喜。出席爭勤，品行方正，hou7 通校e5 先生o-lo2。對an2-ni 姑娘就對牧師紹介，薦伊入咱教會設 e5 女學。福源姆 m7 敢；因為知無氣力，姑娘真好意，答應beh替伊設法。因為 in看這個查某囡仔生做 sui2、乖 koh伶俐，jin5-jia2 gau5 讀冊。禮拜日m7 bat無禮拜，真熱心。今年抵 16 歲，是真會培養得，有大向望 e5 查某囡仔。所以直直鼓舞福源姆著 hou7 伊讀，福源姆受 in e5 鼓舞，查某子也真愛讀。對an2-ni ti7 4月就 koh 去讀保定城 e5 長老教高等女學院。今chia 請按下。 \n講天賜ah tiam3 南京附近庄社 e5 舂米工場做ku-li2，度過日。有一日染著破病，是作痢 ，不時放，人變真瘦真歹看，無人thang照顧伊，衫仔褲破iam5-iam5，身驅全sian，頭毛扑結球。睏 ti7一間破破守更寮仔，身軀臭 hian3 ti7-toah8，只有狗是伊 e5 好朋友。對 hia 過 e5 人濟濟人 phui3 嘴瀾，有 e5 掩鼻空。Ah！到 chia 天賜ah 家己想"}
{"text": "了情真盡，beh 倒去也無路費，身軀只有偆 8 chiam 錢；也若倒去 hou7 人知，人也是beh掠，進無步，退無路，均抵活teh 也是死，oh 得有出頭天 e5 日子，想來想去就決心beh做火車擋（悽慘、落魄e5 極頭thang鑑戒後來 e5 青年）。就爬起來，phian5 抑 phian5。也 tiam3 hia 離倚成哩路有火車路，就是南京beh去蘇州，上海 e5 線路。Chia且按下。講厝裡對幾若日前福源姆 kap 新婦家內 e5 人攏忽然心真艱苦，親像有石頭塞 teh；總是 in e5 心無餒志。早起下昏 ta-ke新婦 kap 孫仔攏聚集禮拜，無一擺無為著伊 e5 子天賜ah來祈禱。特別，對這近日心大艱苦，大家較迫切祈禱到 ta-ke新婦流目屎，求上帝著救伊 e5 子。 \n忽然 ti7 拜六e7晡，女學院 e5 外出日美懷 ah 對女學倒來也對老母講才久忽然心也是真艱苦。昨暝夢見 in 子破病真傷重。講倒 ti7 路邊暗時也無蓋被。講了大家談論，就 ta-ke新婦，母子兄嫂小姑 3 個跪跪 teh 啼哭流目屎迫切求上帝。 \n講天賜ah 若果真有 ti7-teh 就望主救伊脫離艱苦救回頭，（in 雖罔 m7 知天賜ah e5 死活；總是照in e5 意思是信伊iau2活；也深信上帝，迫切暝日祈禱無厭。Thang可取）；Chia且按下。講天賜ah。真實直直 phian5，phian5 到火車路邊。就倒ti7 車路裡beh等急行車對 hia koh過。Hit時抵黃昏暗 7 點連 koh 倚半點鐘久，成實，對南京起身beh去上海赴火船出帆期 e5最大急行車 teh 來。Hit e5 火車hu3-hu3 叫 e5 聲，天賜ah e5 頭殼倒 ti7火車路：所以倚 2 哩路就有聽著hit個車聲 hu3-hu3 叫。Ti7 hit時心大艱苦，一心想活 teh 無路用，決斷"}
{"text": "愛死；一心想伊犯罪 hiah 重，死了若成實有地獄，也伊無錢thang做師公，穩當會落 hong-kou2 石磨；一心想著父母 ti7 保定城車頭，當時beh送伊出發去浮浪所 e5 時哭 kah 暈落去；也這 pang 若死，穩當會 hou7 父母哮較 thiam2；koh 一心也想著伊 e5 子媽等ah 今年9歲lah，就想死 m7 值；m7-ku2 無死到 chia 均抵也是行無路lah。所以哭哭leh，chheh 心beh hou7 伊 kauh。Ah！火車到lah，倚 10 外丈遠，hoaN7機關車 e5 人，看著有人 ti7 車路，直直彈螺，火車又擋be7恬。Ah！危險 ou3！ 危險 ou3！駛火車 e5 人喝到誠大聲。 \n10.會計驛 e5 錢箱仔 \nAh！險險choah8一點：koh 抵偆丈外遠就會 kauh 著 e5 時，有一個巡車路 e5 鐵路工夫對 hia 來，聽著火車螺 kap 嚷危險 e5 聲，就走倚來，看天賜ah 倒 ti7 hia，緊緊 ka7 伊拖走。抵拖離車路 3， 4 尺遠，火車抵到位，佳哉對an2-ni kauh 無著。 火車對an2-ni 直直過，人客大家真驚，攏 aN3 對窗仔外出來看。火車過了，線路工夫將天賜ah ka7 伊 chhoa7 去交警察。Hit時真瘦beh死beh死，今年 33 歲lah，嘴鬚無修面無洗 kap 早前大各樣。前開藤椅店hit時有錢，娶細姨，發福，無嘴鬚；這 tiap8 一個親像鬼。無人會認得，也 kap 前 hou7 人畫像beh掠 e5 形大各樣。也伊講伊是蘇州城附近 e5 艱苦人，姓林名天來來南京趁食。所以警察無僥疑（支那 e5 戶口無整齊）就 ka7 伊送入行旅病院（出外人破病收容e5 位）。入院成禮拜就已經較好。有一暝睏去，良心自責，夢見伊 ti7 厝裡賣藤椅 kap 人客相扑 e5 事，夢了出"}
{"text": "聲 teh 嚷。嚷講，Hou7 你死ah！你an2-choaN2罵我浮浪者貨。嚷了起腳就踢去，陷眠陷眠踢對屏枋落去。phiang3一個真大聲。隔壁有一個人醒，聽 chiah-e5 話心真僥疑。天賜ah 家己hiahN8精神，伊知陷眠話有漏口，腳雖是踢一下真疼；總是 m7 敢哀出聲(良心譴責)。天光隔壁hit個患者，將這層事暗靜ka7 院長講。院長也真細膩，攏 m7 敢扑青驚--伊，總是不止注意 teh 看伊 e5 動作。天賜ah 對hit暝漏口，家己也無平安。所以家己青驚，續所做 kap 前日無像，就一發 hou7人真注意，家己也na2臭心疑，扑算事會破。到隔幾若日，hit暝月光，就想beh偷走出院。所以就bi 對病室 e5 後尾門出去。Beh走m7-ku2 無所費，hit時身體已經活動lah，就入病院 e5 事務室。Chhau3-kham2 hit暝事務室 e5 門 koh 無鎖，就開入去。Ti7 會計驛 e5 桌頂，有1個錢櫃仔 ti7-hia。伊就 ti7-hia 用一枝刀仔 teh ka7 伊撟。 \nHit時抵有一個當值巡病人 e5 醫師 kap 看護婦beh入來舉檢溫器，就喝賊。對an2-ni 院內 e5 人攏精神，圍出來，koh 病院周圍磚仔牆真懸，走無路，hou7 人掠著，知是林天來，天光院長真受氣，ka7伊送去南京中央警察司，ka7伊審問，也叫隔壁 e5 患者來對 chi2，講你某暝昏倚半暝後 12 點外，喝講，「Hou7 你死ah，你按怎罵我浮浪者貨。」He 是甚麼意思？也去召伊去做 ku-li2 hit位 e5 舂米所 e5 人來調查，看 ti7 時才倩這個人。講是對前年6、7月；也 m7 知伊是對佗位來。起頭日時無來，攏暗時來做工；也 m7知伊 ti7 甚麼所在睏。那查那僥疑。也召通南京衣服古物商 e5主人，來認看伊所穿 e5 古衣 ti7 叨位買e5"}
{"text": "。後來一個人出來認講， 是ti7 伊 e5 店裡買e5， 是早起時透早來買，iau2會認得。賣伊 2 領；一領是土水師父 e5 舊衫。對an2-ni 就真僥疑。警察司長就去提幾若張近來 e5重犯畫形像beh掠 e5 人 e5 像出來。Hou7 賣古衣 e5 頭家 kap 舂米所e5 頭家認，看前伊 e5 款有親像chiah-e5 像內面所有 e5 人形抑無。認來認去，2 個攏講hit個面親像陳天賜hit張。天賜ah 一時面攏失色。警察司長就直直 ka7 伊查問。罪 teh 收，就應到 ihN-ihN ngh-ngh。對an2-ni 就叫電話去照會南警察司。叫 hia 調查前年南警察司 e5 祕密案。調查了，就chhoe7 著某年月日 e5 時，有一個賣杏仁茶--e5，講有jiok 著陳天賜 e5 事，就去召賣杏仁茶--e5 來。賣杏仁茶--e5 來，liam5-piN 認著。就直指伊 ti7 天公壇看告示吐大氣 cham3 腳講，「苦ah！我 e5 做人，今仔日到 chia 天絕我 e5 路lah，」Tu7 一下。天賜ah 攏無話（m7 是無報；是日子boe7到，雞卵較密也有縫）面變死人色。對an2-ni 姑不chiong著認。就受送落法院，法院直接送hou7 保定城 e5 法院。保定城 e5 法院接著這件事，就決定 ti7 5月初一beh公判。這個事誌有出 ti7 新聞，美懷 ah 代先知，因為女學有買新聞。就走倒來報 in 老母。福源姆聽一下，一心歡喜，一心憂悶。歡喜，是歡喜子iau2活；煩惱，是煩惱子 hou7 人beh公判。時已經到，5月初一 8 點beh開庭公判。Boe7到點，公庭 e5 人攏滿員。原告是 hou7 伊扑死hit個 人客 e5 子， kap hit日去實地調查 e5警察。問幾若句天賜ah 知 cheN3無采工，就認。對an2-ni 就宣告無期徒刑，"}
{"text": "ka7 伊送去北京關監。TaN愛知關了怎樣，請看後回。 \n11.拜2 e7晡 e5 祈禱會 \nBoeh出發坐火車去北京監獄 e5 時，福源姆 kap 新婦， kap 美懷 ah，媽等ah 4 個攏去車頭看。Hit時牧師 kap 姑娘也去。Ti7 車頭，大家相認，起頭看守 kap 押送 e5 監獄監督，m7 準 in 講話；但是牧師替福源姆求，就準伊 10 分鐘久母子、翁某、兄妹，父子大家見面。Hit時一時 5 個攬攬 teh，哭到 ou3-ou3 叫親像牛。驚著通車場 e5 人，一時車頭 e5 人客亂滾滾：看守 kap 警察喝 in 著恬恬，m7-thang哮；若無 m7 准 in 講話。In 就恬恬，福源姆就 ka7 伊講，子ah，你 e5 阿爸已經 ti7 舊年8月15中秋暝死去lah，一家偆 4 人：美懷 ah 去入女學，媽等ah 去讀小學校，艱苦 teh 過日。也上要緊 ka7 伊講，今全家攏有拜上帝。總是天賜ah iau2是怨恨道理；m7-ku2 這 tiap8 聽 in 老母講牧師 e5 厚待 kap 小妹受姑娘幫贊去讀女學，一時卻也是感心；m7-ku2 是這耳入hit耳出。福源姆講了就跪落替伊祈禱，求上帝救--伊。伊做伊目珠金金，卻也是莫怪；因為伊就無聽道理。 \nKoh 幾分鐘火車beh出發lah，就 m7 准 in koh 講，就 ka7 伊拖上火車。母子大家目屎 nih-nih 流分開，對an2-ni 天賜ah 就去關 ti7 北京 e5監獄，做無期徒 e5 囚犯。新婦以及美懷ah， kap 福源姆，牧師大家沿路流目屎倒來。hit日抵是拜一，隔日拜二 e5 祈禱會，福源姆 kap 新婦攏 chhoa7 去赴。姑娘講道理，續請眾姊妹迫切為福源姆 e5 子來祈禱。大家真同情，祈禱到流目屎。也有chiaN5 10 個姊妹 kap 福源姆約束，講 in 攏beh逐"}
{"text": "時替伊祈禱。到3 點就散會。Hit暝福源姆通暝跪 ti7 眠床前迫切祈禱，無別句話；只有直直唸「主ah，主ah！你著救我 e5 子ouh！我 e5 主ah！你著救我 e5 子。Ah！主ah，可憐救leh！求你aN3 落聽有罪e5 祈禱，主ah，主，救leh。Ah！救leh，leh！」 目屎 si3-lam5-sui5，hit個迫切 e5 聲，聽到 ti7上帝。祈禱中忽然厝內有大光，是主出現，企ti7 伊 e5 身邊 ka7 伊講，姊妹ah！你莫得掛慮，著信上帝，也著信我。你 e5祈禱已經有聽到父 e5 兜lah！到有一日穩當 e5 照你所信來成。忽然無--去，房內猶原暗暗。（迫切 e5 祈禱主會聽）。對an2-ni 福源姆大驚，緊走出來，hit時是半暝後點外lah。緊走出來 ka7 新婦講。新婦聽了大歡喜，就起來點燈，吟詩o-lo2上帝。 \n隔天光，厝邊世俗人，問 in 昨暝an2-choaN2半暝後唸到 i7-o-kio3？福源姆就將 hiah-e5 事講 hou7人聽，in 無信主：所以無人beh信；有 e5 續嫌伊頭腦無抵好。總是對hit-tiap8 起，福源姆 e5 心，加10分安心。Chia 且按下。 \n講天賜ah ti7 監獄內，逐日真艱苦，是關 ti7 內層監。內面暗 so-so。hit年歹年冬，米糧貴，監獄 e5食食真 bai2，常常食無10分飽，菜蔬真 bai2，攏是鹹魚，菜頭仔。每日監獄長來巡2擺，巡 e5 時攏著跪 teh hou7 伊檢點，m7 准伊 kap 隔壁 e5 人講話。逐日照時間， kap 伊鍊做伙hit 個強盜犯，做夥出去做工。 \n時日真快過，liam5-piN過一年lah。監獄 e5 衛生 koh 無通好，濟濟人破病，眠床睏 ti7 土腳，chhu兩片枋，koe2 兩塊磚仔，bak8 蝨真厚。款待 hiah-e5 重犯是準做無路用 e5"}
{"text": "貨物lah。所以天賜ah thang講是絕望。M7-ku2 照 in 老母福源姆 e5 信是主beh救伊 e5 子，an2-ni 敢be7憨信mah？福源姆 e5 祈禱無厭sian7。監獄e5 看守攏特別注意 teh 看守：因為知伊有拳頭；也是 bat 過浮浪所 e5 大匪類。所以事事加倍嚴守。看守伊也揀較勇，鐵鍊也加倍大條，也關 ti7 較深監。Ah！敢 iau2有得救 e5 日mah？這個無期徒 e5 死犯！ \n12.逃監 \n天賜ah 暝日ti7 監內做工，寒夏也常常數念著hit日ti7 車頭 kap 老母某子 koh 相認 e5 光景。就定定家己流目屎。 Chia 且按下。 \n講厝裡福源姆 e5 祈禱 iau2-ku2 無厭。知子是無期徒 e5 死犯；總是伊e5信無變換，對聽道理到今仔日，已經為子暝日祈禱 2 年外lah。到今仔日伊無一 sut 仔 e5 冷心；m7-ku2 照人情來想，福源姆 e5 祈禱是真無理氣，是憨憨 e5 祈禱。 \nAh！Ti7 hit年 e5 8 月12日，是天賜ah入監做無期徒犯 e5 滿一年過 3 月日。Ti7 hit 暝有非常 e5 大地動，是差不多中國有史以來，bi7曾有 e5 大地動。也對地動就懸樓、工廠，會社攏倒。半暝後對幾若位發火，大半是對電火線出火。所以一時也大火燒。北京 e5 監獄也倒 3 分2較加，偆大門， kap 灶腳，倉庫無倒；其餘e5監獄房 kap 監獄e5工場，大概攏倒，有e5攏續燒去。Hit時北京e5市內，攏大亂：所以看守濟濟攏隨人顧性命逃走；有e5緊去看家己e5 企家。 \nHit時天賜ah e5 監獄房也攏倒，大概犯人也攏死；總是hit時天賜ah無死。Hit-tiap8伊順機會就偷逃監。市內真亂：所以伊抵著好機會直直逃走。走到田庄直直去。後來日時bih，暝時走。這pang伊 m7 敢走對別e5都市去，是直直走"}
{"text": "入山。就走到離北京 60 連鋪e5深山。去hia做山賊。Chia且按下。 \n講監獄火燒後隔日，就大調查，就知監獄共了幾若十萬，犯人逃走真濟；總是較濟人是想天賜ah已經死；因為in tiam3 e5獄房攏倒；也是燒了了，koh地動半暝後；總是in m7 知hit時天賜ah kap 同連做伙hit個人，2個拳頭攏真好，會飛跳真懸，抵地動e5時，厝尾倒，in已經拚出來。看東南角e5獄牆有倒一位仔，偆倚成丈懸。Hit時2個已經跳出牆走去lah。看守e5人驚死boe7曾boe7就走：所以m7知天賜ah in對佗去，也驚監獄長刑罰：所以直直証明天賜ah是燒死lah。對an2-ni 就大家無甚物 teh 致意天賜ah e5 事。Chia且按下。 \n講厝裡美懷已經升過女學2 年，升年 e5 成績也是真好。今年已經17歲，來對福源姆求親 e5人也是真濟。有 e5 是真好額，有 e5 子婿材生做真好；總是福源姆伊 e5意思攏無 teh 重世間：因為前 in 也 bat好額過，所以伊知好額 m7 是thang欣羨 e5 事。也子婿材好，無利益。In天賜ah ma7 是生做真好。所以伊要緊beh取 2 項：\n(1)就是熱心拜上帝，(2)有志氣老實 e5 人。所以有濟濟世俗人，雖罔真有勢力、好額，來 teh 講，伊攏m7 應允伊。Koh 一項：姑娘 in 也是有對福源姆講。In 也的確beh kap 伊鬥chhoe7 一個抵好 e5 親情。所以教伊 m7-thang隨便允做人，因為照姑娘 e5意思是想若會得抵好真愛 chhoe7 一個機會來 kap 福源姆參詳，hou7 美懷ah 女學若卒業了，koh 去讀較懸 e5 學校，也後來thang 倒 來鬥教女學。也設使若愛嫁，就愛 ka7 伊 chhoe7 一個抵好 e5宗教家，愛苦勸福源姆來獻伊 e5 查某子做主 e5 工。福源姆濟少也是知姑娘 in"}
{"text": "e5 意見。所以人來做，攏 ka7人推較慢。 \n時日真快過，目一 nih 又 koh 隔一年lah。hit時美懷ah 已經18歲，女學高等部 3 年。成績猶原真好。抵升過年幾月日，就倒來厝裡歇熱。Ti7 歇熱中有伊早時做囡仔 11、2歲做伙 ti7 小學校 e5 囡仔朋友，名李耀宗。hit e5 囡仔 in 兜是熱心 e5 信者，是保定城教會 e5 長老。hit e5 囡仔加美懷 ah 2 歲，早做伙讀小學校 e5 時，美懷 ah 12 歲 2 年，因為伊 10 歲才去讀；也李耀宗是 8歲就去讀：所以美懷 ah 12 歲 2 年，耀宗 ah 14 歲是 6 年。雖罔無相年；iau2-ku2為著福源伯是 kap in老父好朋友：所以 2 個相疼親像姊妹仔。美懷 ah ti7 少學校 e5 時，有甚物 m7 bat，若問伊，也有甚物 hou7 人欺負；伊也定替伊出頭。所以 2 個真相好。也現時耀宗 ti7 北京第一高等學校，真聰明。今年 20 歲。14卒業小學校，19 歲畢業保定中學。今年是高等學校 2 年。長老是會得過 e5 人。所以心 ai3 ka7 伊培養到入大學。也致意愛伊入神學部，後來出來thang做本城 e5 牧師。Hit時也抵抵放假，倒來歇睏。聽老父 teh講起美懷 ah in 也來信主，也講 in兄 e5 事，也講美懷 ah 也去讀女學高等科 e5 事，就真歡喜。撥工去探美懷 ah。去，大家一下見面，真歡喜，宛然兄妹。Koh 講起 ti7 小學校時代 e5 情形。講到真趣味。有一下仔，耀宗 ah 就問，福源伯去佗位？美懷 ah，應講，Ti7 幾若年前已經死lah。耀宗聽一下著驚，問福源姆講，福源伯著甚物病死？福源姆，從頭一理攏講 hou7 伊聽。耀宗 ah 聽了也流目屎。伊是真有情 e5 人。美懷 ah 也哮。耀宗問，福源姆看福源伯死 e5 時有聽道理抑iau2"}
{"text": "-boe7？福源姆ka7 伊講，有。對an2-ni 就大家 koh 講別物來做安慰。時已經黃昏；總是2個少年人真親像情投意合。Hit暗耀宗 ah 續tiam3 ti7 in hia hou7 in 請。福源姆真歡喜，thai5 雞請--伊。美懷 ah ka7 添飯，大家 kap 老母、兄嫂、孫仔親像家內 e5 人，做夥食飯。食飽，耀宗 ah 就 kap in 相辭beh 倒去。福源姆 kap 美懷也攏送伊到大門外，就請伊 koh 來坐。耀宗ah 也緊說謝，了後相辭。行倚到成 10 步 e5 時，忽然美懷 ah 叫耀宗 ah ka7 伊講，耀宗兄，阮明仔 e7晡 kap 家母去山裡看家父 e5 墓，m7 知你有機會thang做伙去行行抑無？耀宗真歡喜：因為福源伯活當時也真疼--伊。細漢 e5 時若來福源伯 hia，福源伯定買物 hou7 伊，這項這項。所以也是真數念伊 e5 疼。Koh 美懷 ah teh招，就真歡喜允--伊，大家約束明仔再beh去看墓，就相辭倒--去。Ti7 in e5相辭 e5 話、聲、款式，實在真 oh 得hou7人be7 記得 e5 款。"}
{"text": "16第2公判 \n樓主就講，照我所知，益三平時是 gau5 食酒 e5 人，別項伊卻較m7 愛；不過麥仔酒嶄然會lim，倚半打；我也bat 看伊 lim ; 也hit 暝才lim 倚2矸na7-tiaN7。講了就坐--落-去。檢察官就講，今照賽花樓樓主 e5 話，益三 hit 暝只有lim 倚2矸，今愛為著較確實 e5 因端，愛請審判官長你 koh 問伊一遍，看確實是 an2-ni 若定抑 m7 是。審判官長就 koh 問，樓主，益三去你 hia 果真lim hiah-e5 na7-tiaN7。是，敢無 koh lim 別物？無，就 koh 坐--落-去。檢察官就講，今列位照 lin2 所聽，益三平時會堪得 lim 半打麥酒 e5 人，hit 暗lim 無2罐，怎樣會醉，an2-ni 明明是白賊。辯護士就起來大聲喝講，An2-ni 檢察官 be7 免得過分，你是檢察，敢會使得做鑑定人？你也無親身 kap 伊做伙行，你也知伊果真是無醉。An2-choaN2 伊本人講有醉，也你講無醉？檢察講，若是 an2-ni，我ai3審判官長，請南京 e5 院長來驗，看這個人 e5 氣質，果然食兩罐麥酒就會醉到害死人續m7 知抑 be7。對 an2-ni 即時去請院長來。院長是真出名 e5醫學博士，bat 過德國留學久久。益三知，慘lah，hou7 這個博士來驗，穩當 liam5-piN 知。院長姓吳名再生，入來 liam5-piN ka7 伊驗，驗了發表講，照醫學上來講，照伊 e5 體質既然是常食酒 e5 人，koh bat 常常食6罐，也這 pang 食2罐是無醉 e5 理氣；koh 我有chhiam 伊 e5 血試驗，知伊e5 血已經有 hit 號忍耐食濟酒也無 hiah 快醉 e5 性。檢察官就koh 問講，也人若已經醉，到 連害死人也 be7 記得，an2-ni e5 醉 hit 時"}
{"text": "腦kap 心臟 e5 款生做怎樣？人若果然醉到 an2-ni，就腦攏亂，有時有腦筋爆裂 e5 危險：因為hit 時血攏行真緊，逐位 e5 血筋攏會真大條，心臟也 chheng2 ，身軀無力，khong7-khong7-phian5 be7 自由。也若是 an2-ni hit 時e5心理怎樣？Hit 時若普通 e5 醉，心是iau2 在在，較常嘴飛飛；m7-ku2 事誌 iau2 知。講了就坐--落-去。檢察官就講，今既然照醫學博士 e5話，人若小醉，心就 iau2 在在，若既然大醉就醉著所做 e5 事，了後be7記得。今照益三 e5 話，伊醉後 iau2 會記得伊有攬伊 e5 腳，an2-ni 明明是小醉 koh實在是無小醉，因為伊 e5 體質 kap 平時 e5 酒量，的確 m7 是2矸麥酒會醉e5 人。所以明明是挑意故來做。辯護士到 chia 也想無路thang辯。益三e5 面一陣青一陣綠，頭殼 chhih-chhih。檢察官講，照這款 e5罪狀，既然無話thang辯解，我求明著死刑：因為是惡意 e5 殺人事件。判官長桌頂就貼落去，講，益三，你 iau2 有甚物話thang辯解；若無 koh 10分間beh ka7 你死刑宣告。益三 kap 辯護士攏恬恬，滿場 e5 人也攏恬恬，心真艱苦，宛然地獄。時鐘 tit8-tiak8,tit8-tiak8 聲直直過， chhun 5分， chhun 4分， chhun 3分。Ah！益三 e5 性命，到 ti7 今仔日，若定死刑了後就無人會得改易。Ah！益三 e5 性命，chhun 3分間。益三 e5 目屎chhe7-chhe7倒。Pong5-teng5 e5 人逐家心攏 teh 想，ti7 這時敢攏無人thang講幾句來救伊mah？益三 e5 心中直直求上帝著救伊 e5 靈魂。Hit 時益三 e5 丈姆，也來 ti7-hia 看"}
{"text": "，雖罔伊是害死查某子，是對敵，m7-ku2 較歹也是子婿，目屎 nih-nih流。守仁 ti7-hia 坐，也是 m7 甘。Ah！2分鐘。審判官長大聲 hoah 講，益三， chhun 2分鐘，你敢攏無thang講？審判官長抵講煞。場後有一個聲喝講，這個人若辦死刑是無公道。伊 e5 事誌頭到尾我攏知。逐家注目看--伊，是一個查某囡仔，今年倚20歲e5 左右，穿烏花仔衫是普通人。檢察叫掌法庭 e5 人 ka7 伊趕出去。講 hit個查某囡仔是痟查某。對 an2-ni hit 個查某囡仔 hou7 人拖出去，查某囡仔目屎nih-nih 流。Chia 按下。 \n講辯護士看這層事即時 peh起來講，這個查某囡仔就是益三e5 性命，伊是益三最好 e5 辯解。怎樣檢察官趕伊出去？An2-ni be7免得有冤枉 e5 位。咱 e5 法律敢m7 是beh刑罰歹人來保護好人？益三無 hit 號罪，受屈，也這tiap8 天替伊開路，an2-choaN2 檢察官用惡意來at折這個好 e5 活路？檢察官講，無，伊明明是痟人，若是好好 e5人，伊 敢m7 知法庭是神聖。規矩手續伊敢 m7 知？伊若愛做辯護 e5證人，伊有相當 e5 手續，怎樣無趁。無，伊是查某囡仔人 be7 免得較m7 知，我信伊是對這件事件，大有關係透徹 e5 人；若無，伊查某囡仔人ti7 才濟人 e5 中間，伊的確無起來講伊攏知。無，hit 個查某囡仔是軟心，也一時 e5 感情na7-tiaN7。An2-ni 真無理氣，我請這件事延到明仔日，hou7 我來去 chhoe7 這個婦人人到著，thang來做好 e5 辯護人。檢察官講，be7 用得，證據已經充分，m7-thang koh chhian5;koh chhian5 ai3有pe5-peng7。辯護士講，若是 an2-ni 大無公道，an2-ni 咱e5 律法是羅網，活ta"}
{"text": "uh，是恨 be7 得人死，若是 an2-ni 有活路thang救人，也咱 m7採用，若 m7 延到明仔日，無，ti7 這 tiap8也請量3點鐘 hou7 我來去chhoe7。Hit-tiap8 坐 ti7 台後 e5 陪審員，中間一人 peh 起來講，若是 an2-ni 照我想，咱已經聚集過e7晡 e5 點外lah，攏無歇睏。今著歇睏，也將這個時間倚2點鐘久 hou7 辯護士去 chhoe7;chhoe7 若有，才 koh 來扑損，若無，才自 an2-ni 解決。審判官長應；好。對 an2-ni 命令暫時休庭，e7晡3點半 koh 開庭。逐家歇睏。Chia 按下。 \n辯護士緊坐自動車四界 chhoe7,問法院門口 e5 拖人力車--e5 看有看伊行對佗位去，逐家報講，斡對倒手爿e5 大街去。到 hia chhoe7 無，chhoe7來 chhoe7 去，到3點半 koh 開庭。審判官長問講，今chhoe7 有抑無？ \n17救星 \n辯護士起來回答，講 chhoe 7無。接續koh 講，An2-ni 我真 m7 願，檢察官哄喝 hit-e5 婦人人，婦人人是女性，軟弱，伊 tng3 桌喝人拖伊出，an2-ni 真正冤枉。檢察官講，無，hit-e5 婦人人照我e5意見是辯護士倩--e5:因為常常有辯護士用淡薄錢來請 hit 號無賴漢，攏若伊辯無話 e5 時，才請伊嚷一句，hou7伊有機會thang koh 辯；若m7 是 an2-ni，伊若果真知，的確會來自首。辯護士真受氣，講，檢察官那講那無情理，an2-choaN2 講是我去倩 hit-e5 婦人人來嚷e5？ \n抵抵爭論 e5 時，特務探偵蔡天鵬入來，peh 上台，仆ti7審判官長 e5 耳空 teh 講話，真細聲，也審判官長真僥疑，嘴 chip8-chip8 叫，辯護士心 teh 想扑算有向望 e5 路。益三真驚，伊 e"}
{"text": "5 意思 kan-ta 想今會死lah，來去黃泉見惠美。蔡先生對判官講，檢察官也是真僥疑 e5款，原因就是蔡先生 chhoa7 2個婦人人來，一個講是素蘭，一個講是惠美，2人家己來自首。Ah！真正奇怪，thai2有這號事ah！判官長就叫2人出來，代先叫惠美出來，hou7益三認，看這個果真是惠美抑 m7 是，益三看一面真驚，心肝暗暗teh 想是惠美 e5 靈魂顯聖。直直嚷，惠美，惠美你著赦免我。聽眾逐家真驚，有 e5 peh-peh 起來看，因為逐家攏想講，惠美死，怎樣今仔日 iau2 ti7-chia。判官就問，你果真是惠美抑 m7 是？惠美應講，是。你敢 m7 是已經死？無，我講lin2就知。今請你講。\n我11月初2暗，ti7 池邊，我 chhoa7 我 e5女婢素蘭做伙去 ti7-hia 祈禱，因為我 kap 素蘭攏是基督徒。素蘭看伊 e5 丈夫 kap 2個細姨來，就 bi 走， chhun 我 ti7-hia，也我攬丈夫 e5 腳，伊 ka7 我踢去。Hit 時我有 tng3-lap坐；總是無致到摔落池。我會摔落池，m7 是丈夫 e5 腳踢我，是秀春 e5 腳踢我， kap 其他 iau2 一個婦人人 e5 手 sak我，若無，我無 hiah快落池。今秀春踢你，你敢有甚物證據。有，伊踢我，我beh摔落池 e5時，我有 giu2 著伊 e5 皮鞋尖，也伊 e5 皮鞋尖有用金 e5 花來入益三 e5 像（che是現代外國最流行式 e5 鞋就是將上尊敬，所疼 e5 人 e5 像來入 ti7 鞋尾 e5 花）現時 ti7 chia。就對袋仔 jim5起來，也我摔落去 e5 時，手 iau2 扳ti7池邊 e5 石頭beh liong3起來，hit 時益三走去嚷救人，也玉珠 ka7 我剝手續chhia落去。Hit 時我beh沉落去，有sa 著伊 e5 手蹄尾，所以伊 e5 手"}
{"text": "指有一粒，金鋼石 hou7 我 giu2著，lak8 ti7 我手裡，hit kha 手指平時是我 teh 用，石滑滑常常ka落，對伊來，益三 ka7 我剝hou7 伊掛。所以hit 暝 hit 粒石仔才會落ti7 我 e5 手，今攏 ti7 chia 做證據。也我跋落去 e5 時，草紗 phe3-teh沉落去e5 時有 koh 浮起來，hit 時秀春 kap 玉珠，2人已經走去。我浮起來有擒著一隻挽菱角 e5 船仔。因為阮 e5 池底有放菱角，我擒起來船仔頂 e5 時，叫素蘭，伊bih-ti7 大樹後，緊出來，用一條囡仔hiN3 韆鞦斷ti7 樹腳 e5 索仔，一頭 hiat hou7 我，我 ka7伊縛 ti7 船仔，一頭 hou7 素蘭拖，an2-ni giu2 上岸，對 hit-tiap8 我有逃走，也素蘭teN3 m7 知倒去也對 hit 時我走對上海去四界ka7 人煮食，攏是抵著歹頭家。所以去 chhoe7 一個牧師。牧師常常去監內講道理。所以引進我入監獄 e5 病院做看護婦。Hit-tiap8 我改名做林氏淑貞所以無人知。有一暝益三beh自盡，ti7 監房我看伊 jiok出來，後來摔倒 ti7 草埔仔，我 ka7 伊插teh ti7 我 e5 手。Hit 時伊病後腦貧血不省人事，我 kap 顧監--e5 ka7 伊插入去睏，hit-tiap8 我有拾著伊 e5 遺言書，這tiap8 ti7-chia。就提交判官。講到 chia 益三 e5 心非常 e5 歡喜，也驚，才koh 想見 hit 暝 ti7 上海預審監房 e5 事。也我為著讀這張遺言狀，知果真 m7 是伊存惡意beh害我，所以，我才挑工beh來為伊辯解。設使若無這張遺言書，我決斷想m7 愛koh 入伊 e5 門，所以做我走。講到 chia 審判官長講，An2-ni 好，請坐。就叫書記來讀遺言狀，讀了果"}
{"text": "然有影，益三是 iau2 存疼惠美e5 心，就koh 叫素蘭來問。 \n18歡喜 e5 目屎 \n素蘭就講，Hit 暝我 kap 阮阿娘ti7池邊祈禱，也我看阮阿官 kap hit個細姨來，我有去bih-ti7 樹後，看我阿娘 hou7人chhia落去，我真驚，總是m7 敢嚷，驚了我也會受害。阮阿官去喝救人 e5 時，秀春就牽玉珠e5 手那行細細聲講，今妥當lah，無這個吵家，你我thang安心。就 koh 講，我 ka7 伊踢一下無甚物落去，也你有 ka7伊 sak 到沉落去無？玉珠應講，有。今好，今好，m7-thang hou7 人知，e7昏烏暗天地，所以無要緊。\n兩個那講那去，就我緊設法救阮阿娘，隔2-3日，我liam5-piN hou7 秀春趕出來，今我 koh kap 人 toa3,也頂晡我有來看人公判，hit 時我真好膽，起來保阿官；總是hou7 人 ka7 我車出去，也去到路nih，koh 遇著阮阿娘，就做伙倒去阮新頭家 hia 食飯。食飯飽才 chhoa7 來見蔡先生。審判官聽了就講，今照伊所講，伊有 giu2 著秀春 e5 鞋尾 e5 花，有入像，今去召秀春來。秀春自益三 hou7 人掠去南京 e5 時，就真驚，續親像痟e5 定憨憨，boe7 曉煩惱，因為過頭驚，也續將鞋提來對，果真有影，秀春到 chia 也老實認，koh 叫人提益三去上海所用e5 旅行皮包來，皮包用封條封teh，是上海 e5 預審判官 ka7 伊封。\n玉珠beh埋葬 e5 時，金器 li7 攏剝起來收 ti7 皮包內。KoaN7來，就問益三這kha 是你e5 抑m7 是 ？是。今無人ka7 你開。玉珠 hit 日埋葬，金器有攏剝起來 ti7 chia 抑無？有。Hit 日掛幾 kha 手指？掛6 kha。有掛鑽石 e5 手指無？有掛ti7倒 手 e5 中指，有收入 ti7 這箱內抑無？有。鎖"}
{"text": "匙益三家己掛 ti7 褲帶。就提來開。開了點金器真珠果然攏ti7-teh，手指也6 kha；中間1 kha 所入 e5 石仔落去，明明是扳落去 e5 記號。就叫惠美，是這 kha 手指抑 m7 是？是。入看 mai7,你所提 e5 寶石有無這個空抑無？提來入，果然有。\n秀春也已經自認，koh 證據充分，對 an2-ni 宣告秀春庭役7年，後來病死 ti7 監內，也益三受赦無罪，通場 e5 聽眾攏貼手喝萬歲。益三親戚朋友大歡喜。Hit時益三 kap 惠美 kap 林長老娘講，子ah真正是阿娘 e5 罪，ka7 你嫁 hou7 無信主 e5 人，才會來致到今仔日會才慘。益三對嘴應講，阿娘 m7 是 an2-ni ; 攏是我 e5 罪，我若自hit 時熱心聽道理，無冷心來娶細姨也無 an2-ni，真正是我冷心娶細姨 m7 著。惠美講，今lin2 2人免過頭憂悶，是我 e5 命。今逐家倒來。對 hit-tiap8 起，將丈姆搬來南京，自士隆庄 e5 業器 hou7 守仁，也逐家丈姆、子婿、老母、查某子來 tiam3 南京，享受和樂相疼熱心敬主 e5 家庭。今已經 koh生3個後生2個查某子，逐日歡喜吟詩o-lo2上帝來過日。(Ah！將查某子嫁 hou7 無信主 e5 家庭， kap 娶細姨 e5 家庭真正thang驚) \n高雄 裾野逸人 <BR>賴仁聲 著 <BR>A.D. 1924：11：1~8"}
{"text": "7 強奪 \n頂面且按下。講益三 e5 母舅添德到 hit 日就叫一個少尉 kap 30外 e5 兵， kap 益三家內 e5 人夫共倚40連個，就扛一頂轎去士隆庄。到位日抵落山，逐家去市場食飯，食飽按算 liam5-piN beh設法用強e5 手段來強扛惠美去。倚八點就來圍惠美 in e5 厝。Hit 時惠美 kap 老母攏 ti7 房nih teh 讀聖冊，抵是暗時 e5 禮拜。禮拜煞想beh睏 e5 時，忽然聽外面 hoa3-hoa3 叫 e5 人聲，koh 無偌久一個人入來真大聲喝講 ，有人ti7-teh 抑無？Ti7-chia 有南京第二聯隊司令官 e5 批。惠美 kap 老母聽一下心真驚，就 chong5出來。長老娘pou7-pin7 m7-bat 看著濟軍兵，無因端來家己 e5 內面，真驚，開聲祈禱上帝，講，上帝ah！願你開路，hou7 查某子得著平坦。驚到 ngiauh8-ngiauh8-chhoah。\n惠美就進前對少尉講，Lin2 來beh創甚物？少尉應講，司令官 e5命令，叫阮來扛惠美去。講有事誌beh kap 伊參詳。惠美真好膽，真受氣講，我是婦女e5輩 kap伊有甚物干涉，怎樣伊beh來叫我去參詳甚物？少尉大喝講，掠上轎。兵丁phin3-phong3 叫就倚來。老母對查某子攬teh，直直哭。子o3!主ah，救leh！Ah！實在真慘，慘上加慘。查某子惠美大聲 ka7阿娘講，阿娘ah！今到 chia m7 免煩惱；獨獨望主伸出聖手就是。長老娘講，子ah，你若去，我寧可死，ah！留我無路用lah。Ah！阿娘，著靠上帝lah，m7-thang煩惱到 an2-ni。少尉m7 准 in 講，直直ka7 in 拖去。長老娘放聲大哭，也是莫怪：子死，丈夫抵死無偌久，查某子也受掠。Ah！雨潑對天窗落來。 \n長老娘知無法度lah就講，子ah！你著 khiN5-tiau5"}
{"text": "ti7 主ouh！M7 thang為世間來扑驚人你 e5 身軀。致到 hou7 主 e5 名受凌辱。人對惠美直直插對門外出去。總是惠美有聽老母 e5 聲teh 叫，伊就講，阿娘，做你安心，我到死無將我交 hou7 魔鬼。對 hit- tiap8 就插入轎扛去，轎門轎窗關密密，老母暈倒 ti7 廳nih。內面 e5 煮食e5 ka7 伊插leh，隔壁幾若個信主e5 姊妹來鬥救；也有人緊將這層事去報牧師。 \n牧師聽了真驚，hit 暝抵是兄弟e5 祈禱會，拜堂有倚20外人，緊 kap 牧師追出去看。Jiok 到 一條小路，忽然有一堆e5人，喝殺，槌仔 e5 聲khih8 khiat8 叫。Hit 暝是月暗暝。原因就是人去拜堂報 e5 時，牧師 in 緊koh 祈禱才閉會出來；m7- ku2 長老 e5 長工守仁，聽 in 小姐受掠，緊對後尾出去，sa 一枝 keh8 後尾大門 e5 kau2-chan 槌仔，直直 jiok，來到 hia 去 hou7 伊遇著。所以扑開眾人，對兩個扛轎e5 bo7 一下倒倒落去，人 chhiang3-chhiang3 滾。惠美聽守仁 e5 聲真安心，伊知 che 是主e5 開路；若設使守仁無去赴祈禱會，也無 hiah 快 hou7 in 掠來到 chia。少尉，直直喝 tiap8。後來少尉chhih8 倚來，hou7守仁歸仙人掠摔對 hit 爿過，頭殼撞著大樹頭碎鹽鹽。Hit-tiap8 逐家略仔忍手，伊就扑開轎門，對惠美 aiN7-teh；總是偆e5 兵 直直追來到 hia，抵 hou7 牧師 in 遇著，逐家大扑一場就搶倒轉。 \nTui3 an2-ni偆e5 兵 kap 家丁走倒去報。攏總死兩個扛轎 e5 kap 少尉，重輕傷 e5 成十個。逐家到位，到大門口 m7 敢入去。內面真鬧熱 teh等新娘來。益三穿禮服便便beh合婚，聽外面有人 te"}
{"text": "h 哭e5 聲。原因是 hit 成10個家人（扛轎 e5 是家人），已經死，偆 hiah-e5 m7 敢入去，ti7 hia teh kiu、lun。中間一個老奴僕、鬢邊kong3一空 teh 流血，這個是 tiam3 較久 e5 奴僕。所以逐家推伊做前。抵 teh kiu、lun e5 時，益三 jiok出來，看一下氣沖天。問講，新娘leh？老奴僕跪落去，講，主公ah 都m7 好講ah louh！益三用腳 chiN 就 ka7 伊踢去。臭奴才leh，甚物事 m7 好講，新娘 ka7 我扛tui3佗位去？奴僕逐家ma3-ma3 哭，老奴僕講：Ah都扛tui3半路hou7 人搶去lah。搶去佗位去？M7知leh，真氣--人ah。入去舉一枝藤條出來亂亂but8,but8 到哭父哭母。內面 e5 人客 jiok-jiok 出來，逐家問 an2-choaN2，益三氣 phut-phut be7 講，目珠青 gin5-gin5 那痟狗目leh，直直惡，直直喝講，好，好，lin2 chiah-e5 死奴才。好；看人 ka7 我扛對佗位去？眾人勸 be7 住，抵 in 母舅 ti7 兵營來，因為一部分 e5 兵走去報 in 母舅。 \n8 逃脫 \nIn 母舅來，就對伊 e5 手 ka7 伊牽teh，講：少年人攏是 an2-ni，緊事寬辦，勻仔設法驚了m7 ti7-teh。對 an2-ni就無 koh tiap8。叫人 m7 免創飯hou7 hiah-e5 食，hou7 in 枵，奴僕逐家真 m7 願，一人哮一路。In 母舅才講，憨外甥，莫怪家人扛 be7 來，連少尉都講也受扑死lah，何況家人，總是無要緊，我自然有法度。\nAh！hit 日真無心適，來赴e5 人客真無意神。旁邊 e5 人客，有 e5 心也是真橫講：Lin2 母舅是武官，何必煩惱娶 be7 來？總是也有人心暗暗 teh嫌，an"}
{"text": "2-ni beh ka7 硬娶，也是橫逆；總是無人敢諫諍。對 an2-ni 人客攏散席。益三氣 phut-phut，馬騎leh，走到士隆庄，beh看 hit-e5 虛實。到位地方亂滾滾，講昨暝扑死人。牧師也將 hit 層事講明hou7 地方官廳，地方官也知益三in e5 無理氣，所以這層事無甚物致意beh插；不過若掠著守仁 e5 時，猶原相當著辦。益三 in 母舅也知做an2-ni 是軍威濫用，也 m7 敢明明發表來告訴；不過猶原暗暗計劃beh掠到守仁 kap 惠美著就是。Chia 且按下。 \n講守仁對惠美 aiN7 leh，直直走入山，an2-ni 伊知事勢 bai2,也惠美將老母交代牧師。牧師歡喜擔領，所以無掛慮， kap 守仁直直走。走到河南省南陽城 e5 厝。所以到事誌 e5 隔日，益三來 chhoe7 無。去拜堂 chhoe7,hou7牧師 kap 長老娘 ka7 伊重重責備，良心發現，也知家己 e5 錯，直直會 m7著，也求beh看惠美；總是 in 攏 m7 知，長老娘獨獨 ka7 伊講一項，就是，你若beh娶我 e5 查某子，你若果真疼伊到 an2-ni，就是著 kap 阮熱心來信基督，koh 著保護守仁無事；若 an2-ni就嫁--你。益三將這層事倒去回復母舅。母舅聽了無甚物歡喜，致意愛報仇，所以暗靜派人調查，beh chhoe7 到著。 \n時日真快過，liam5-piN 到過年。添德是大飲酒家，ti7 29暝食酒真濟，大醉。平時愛食酒，所以腦筋 lam2,hit 暝 koh lim hiah 濟酒，醉，倒對桌下落去，頭殼撞著桌杆，忽然腦筋斷去。緊請醫生來，知是無法度，就續死去。Chia 且按下。 \n講惠美 kap 守仁去南陽城，in 所tiam3 e5 厝是 ti7 城外偏僻 e5 所在，日時就匿，暗時就出來 ka7 人做工。也添德死，就這層事誌那 len"}
{"text": "g。益三也知錯。總是心真致意愛 chhoe7到著。Chhoe7 著伊 e5 意思 m7 是beh害 in，猶原ai3心存beh娶惠美 e5 意思，也知用威力無理氣，be7 用得。Tui3 an2-ni 無食頭路四界 chhoe7。一心也良心自責，講對伊一時 e5 chhiong2-pong7,害所疼e5 惠美sang3,慘，所以心想講：若 chhoe7著，就beh ka7 伊會m7 著，求伊赦免。Chhoe7成半年liu5-liu5去，益三 in 老母也是煩惱。秀春 e5 心真歡喜，愛 hou7 chhoe7 無。 \nChhoe7 到有一日，行來到南陽城南門外 e5 鄉庄 e5 庄下，ti7 hia 歇睏。抵好透早惠美捧衫仔褲beh出來洗，hou7 伊遇著，益三走倚去對惠美牽teh，目屎chhe7-chhe7倒，直直會失禮，求赦免。惠美看伊有知罪就心也酸，牽伊入去所bih e5 厝。抵遇守仁對外面倒來，真受氣，自an2-ni beh續ka7 伊打 hou7 伊死，真可惡。對這個來惹大事，就對胸坎khiu2 teh，beh ka7 伊摔落去。益三直直叫 m7 敢，饒命leh。惠美看了，也好笑，也可憐，就叫守仁 ka7 伊放去，守仁就 ka7 伊放。驚到 khih8-khih8-chhoah，直直認錯，講 in母舅 e5 錯誤，也伊誤從伊 e5 話。今母舅都死lah，這層事都煞lah，伊的確beh保 in 無罪。對 an2-ni 守仁就較無受氣。\n益三直直求惠美著成伊這層親事。惠美講，無，你是無信主e5 人，我決斷 be7 得嫁你。（我願信主 e5 姊妹逐家有這號志氣）Hit 時已經暗，就 ti7-hia隔暝。益三行來到chia 真sian7,自2、3日就有略仔 hou7 伊感著，hit 暝 續發熱。惠美真疼伊，照舊好款待伊，ka7 伊 u3 冷水，將 in 所帶 e5 便藥"}
{"text": "hou7 伊食，泡牛乳種種好款待伊。Hit 時益三疼惠美 e5 心那深，感心伊 e5 人格，一發愛娶伊。總是自覺一項，知本身若 m7 是來信基督教，就這層事 be7 成；m7-ku2 若beh信基督教，穩當會hou7 老母受氣，koh 驚朋友看輕。所以三心兩意。總是想來想去，就想出歹心講，著來假做熱心信道理（這款 e5 人世間真濟）對 an2-ni 就定請惠美替伊祈禱讀聖經 hou7 伊聽，也教伊吟詩，ti7-hia kap 伊 tiam3 成禮拜，學到會曉吟幾句詩。總是惠美無 hiah快信用伊，卻心有teh 歡喜益三beh信主 e5 款。Tiam3 一禮拜後，伊就講beh chhoa7 伊倒去，來保 in 無罪。 \n9 入羅網 \n惠美決斷 iau2-boe7 beh kap 伊去，因為伊tiam3 hia 是熱心姊妹 e5 家，真安穩，後來守仁 kap 伊代先出來探聽情形。知 chiah-e5 事果然leng2去lah。（che 是支那政府 e5 款）。就去拜堂見頭家娘，講起 chiah-e5 事 hou7 in 聽。講惠美現時勇勇 ti7 佗位。長老娘聽了心真歡喜，感謝上帝。對 hit-tiap8了後。益三逐禮拜都來禮拜，續koh 復職做水油公司e5薪勞，請派來士隆庄做出張所長。對an2-ni 逐禮拜都去拜堂，聖經自然漢字 e5 就熟熟。牧師看伊 e5 熱心也歡喜。Chia 按下。 \n守仁就去 chhoa7 惠美倒來。到位母子見面歡喜到流目屎。對 an2-ni 一家團圓，koh 搬去 tiam3 家己 e5 厝，益三也定定去惠美 in 兜，in 也無拾恨，照舊好款待伊。 \n過成年，益三真熱心，也來鬥教主日學，真 gau5 教。對 an2-ni 長老娘，就真歡喜。牧師也贊成。就允做--伊，也 ti7 士隆 e5 教會照基督教 e5 法度來結婚。Oh！益三 e5 歡喜，宛然"}
{"text": "如魚得水，咱 m7 免 koh 講。惠美也是盡做婦人人 e5 本分。 \n結婚後成禮拜就 chhoa7倒去南京beh去見老母，到位老母無甚物歡喜。因為是落教--e5，koh beh合婚，也無倒來拜天地， kap 公媽，就真無稱意，面漚 kia5-kia5。惠美心真艱苦；總是盡所會做去就--伊。Chia 按下。 \n講倒來隔日後，老母備辦逐項好勢，因為是益三in 老父 e5 忌辰到，叫in 著拜。益三起頭 m7 拜，hou7 in 老母惡，le2,khut8,就拜；也beh叫 in 續拜攏總 e5 公媽來補 in 結婚 e5 時無拜。Ah！這個真正是惠美 e5 苦擔。伊決斷 m7,就致到 hou7 in ta-ke扑。益三真煩惱，秀春企 ti7 邊ah 真歡喜。對an2-ni 家內一日過一日那be7 和 （勸信主 e5 姊妹做父母e5著注意）。 \nTa-ke逐日都le2,khut8,香若舉起來對公媽 e5 面前就le2,下公媽著掠伊。惠美 e5 艱苦 m7 若這樣。逐頓食gin5 碗 gin5 箸，五筋枷 ，chun7 捻 ，平均逐日有。大腿，目珠皮常常烏青。Ah！今仔日到 chia 慘lah，無較輸落活地獄。總是惠美 m7 敢投降：因為顧丈夫e5 名聲，也 m7 敢 kap 伊嚷，驚了笑破人 e5 嘴，也 m7 敢hou7 老母知；因為驚老母煩惱。暗時目屎仔流流leh，hou7 人捻 e5 位，暗時偷掀起來用藥油抹抹leh。Ah！真正慘無te3講；獨獨祈禱，向望主開路。 \n有一日ta-ke去燒金倒來，lek8 路有淡薄赤痢，伊beh倚去顧--伊，也無thang，凡事，請 koh 辭，家內若 kong3 破一塊碗，死一隻雞仔，攏講，是這個落教婆煞煞著。秀春那 kap 益三e5 老母像心來攻擊。益三看了也是真無路，beh對惠美 chhoa7 出去liu5，m7 thih；總是惠美真"}
{"text": "gau5 吞忍，直直求主開路，m7 愛出去，因為驚若出去那歹名。總是目屎常常准飯吞。秀春事事攏弄權，有時人客若來 teh 叫惠美陳先生娘，伊 e5目珠企ti7 邊ah也 gin5 到beh落出來。致到惠美真m7 愛人叫陳先生娘。也有時來扑惠美 teh kap 人講話，伊也另外theN3頭嘴cham5,有時當眾人 e5 面前也hou7秀春hat，真正慘。攏無一屑仔 e5 自由權。"}
{"text": "第二章 論孝敬父母 \n我向望見老母 e5 面 \n有一隻火船忽然khap8 著石，前後攏破到碎碎，teh-beh 沉--落-去。 內面管車 e5人hit時患著病。一個聽見抵著危險，thong身軀ngiauh8-ngiauh8-chhoah，發出悲哀 e5 聲 講，「我向望會見著老母，我向望會見著老母。」 \n一個老水手抵仔 ti7 邊仔teh 讀聖經，問伊講，「你因為怎樣掛念老母？」 應講，「我 bat hou7伊艱苦，hou7伊e5 心 差不多 beh piak破，今我 teh-beh死，心內 boe7 平安。 記得有一 擺我對老母非常 e5 橫逆。 伊講，『你到 beh死 e5時，的確著反悔。』今仔日死期到，我實在beh 反悔，ai-ioh，我向望見 我 e5 老母，我向望見我 e5 老母。」 \n船漸漸沉--落-去，喉叫 e5 聲音，也漸漸無聽見。 \nHaiN7 ah！有偌濟少年人，平日看輕老母，到 beh死 e5 時才 beh 反悔，已經追 boe7 著lah。 凡若有父母 e5 朋友，著趁早孝敬，免得有後來 e5 反悔。 \n囡仔救老父 \n南非洲有一個姓 Ui2--e5,平素m7 bat 真理佮教會 e5事。 伊有生2個子，大--e5 8歲是查甫--e5、細--e5 6歲是查某e5。 \n有人勸伊著 hou7 囡仔去教會 e5 學讀冊。 姓Ui2--e5 雖然 m7 知教會 e5 學規，總--是因為朋友苦勸 e5 話，就送 hit兩個囡仔去落學。若是這間學堂離姓 Ui2--e5 家遠遠，囡仔不便逐日倒來。所以著倚學堂一個牧師 e5 家食。 \n親像 an2-ni 足足有兩年久。後--來姓 Ui2 --e5 就 beh 去 chhoa7 囡仔倒來家內，上 山顧羊。若是chit兩個囡仔不只愛讀冊，m7 ai3 倒來家內。 \nTi7 hit個牧師 e5 家，in 也學到會曉疼主耶穌"}
{"text": "。囡仔對老父講明 m7 ai3 倒來e5 因由，就講，「請老父 hou7 阮 toa3 chia，阮倒去家內 boe7 學甚物好。」 老父講，「你是細漢囡仔會曉學甚物好事？Ti7 chia 你有學甚物好？」 \n囡仔應講，「阮已經學淡薄。」 老父講，「Lin2 學甚物？講 hou7 我 聽。」 \n應講，「學一個好 e5 題目﹔這個題目比別 e5 較寶貴，就是，「主耶穌臨到世間，tiau5-ti5 為著救有罪 e5人。」我知耶穌是是誰，就是至懸--e5 e5 子，我也知咱攏是有罪 e5人，beh 救家己攏boe7會。」 \n伊 e5父聽見這個話，不只受感動，倒來家nih，改變伊e5 性情，成做新e5人，佮子查某子得著同一樣 e5 快樂，死後同到這所在。 \n敬父母是要緊 e5 戒命，拯救父母koh較是要緊 e5 道理。 \nHek-tek 讀老母 e5 批 \nSu Kok-ki是蘇格蘭 e5 牧師。有一日講道理，講到 一個少年人 m7-ai3 ti7 家內守父母 e5 約束，就偷走入倫敦城去當兵。後來受派去印度鎮守。 \n伊 e5 老母聽見，心親像 beh 爆裂。 探聽知伊e5 所在，就常常寫批去教示伊，安慰伊，逐張批內滿滿是慈愛 e5 話。若是少年 e5 Hek-tek 比ti7 家內 koh較 放蕩。 逐擺看見 批內有道理 e5 話，就嫌無趣味。 回批講，「後擺 koh 寫這號批，定著m7 看，也的確 m7 回。」 伊e5 老母 e5 心寬容吞忍，猶原照常寫。 \n對chit-tiap8了後 Hek-tek 一概無拆 開批來看。無幾月日積聚批到幾若十張。 \n上帝 beh 警戒伊e5日到lah，就 hou7伊染著熱病，倒床 boe7 起來，十外日攏無lim 無食。有一個兵頭聽見就可憐伊，到伊e5 眠床邊用溫柔e5話安慰伊。 開聖經抵仔 beh 念，Hek-tek講，「請開我 e5 箱，"}
{"text": "提我e5 老母 e5 批，讀 hou7 我 聽。」 \n兵頭拆開第一張讀講，「我 e5 子收。 設使你m7愛當兵，ai3 緊緊倒轉，我已經備辦錢銀便便。」Hek-tek講，「果然是真 e5 話mah？內面有錢mah？」 兵頭講，「有，就抽出一 張銀紙hou7伊看。」 \nHek-tek 大吐氣講，「我若早早看這張批，chit-tiap8已經倒去 ti7 蘇格蘭lah，無ti7 chia 倒teh。」手提銀票，哭到一頓仔飽。 \n幾若日後就死。子離開老母，老母常常 teh憂悶。有罪 e5人 背逆，主 koh較 掛念。Boe7記得老母 e5人 真正thang可憐。背逆主 e5人 koh較 thang可憐。 \n安娜Ai3-mui5 e5事 \n美國某所在有姊妹2人姓 Gui7。大 e5 名安娜，伊真 gau5 守本份，常常幫贊老母拚掃家內；通身 e5 妝飾，非常 e5 樸實。有時就 bat講，「 我無扑算 beh 嫁，因為無人 ai3 我做伊 e5 某。 我 e5 小妹比我較 sui2,人攏較疼伊。」 \n老母責備伊講，「我 e5 查某子莫得講出這號話，莫得chhin3-chhai2想，著安心將hit項事交代上帝。」 這號 e5話常常 ti7 老母 e5 嘴。第2查某子名Ai3-mui5,伊較燥性koh m7 愛做工，專專愛 thit-tho5。畢業 了後愛自由，所得著 e5 錢攏整衣裳，有淡薄閒就妝飾伊e5 頭毛。逐日彈琴扑球，tui3早起到 e5-hng 攏是an2-ni。 \n有一日張先生到 Gui7 宅坐，看見這兩個查某囡仔，攏真 kah人 e5 意，心內 想，內中有一位thang做伊 e5 新婦。 \n倒來ka7伊e5 某講。 某講，「我 beh第先去看，後來才定著。」 Tui3 an2-ni 第二日張夫人也到 Gui7 宅，Gui7 夫人chhoa7伊到客廳，命令2個查某子備辦茶來"}
{"text": "請伊。 \n安娜講，「阿母，我 beh 備辦。」 Koh tiap8仔久，茶點心攏捧來。 Ai3-mui5 去坐 ti7 張夫人 e5 身邊，顯出伊e5 伶俐 koh 去彈銅線琴，彈到 tin-tin tong-tong。 \n張夫人看伊e5 打扮，知伊 e5 聰明，總--是目珠定定看安娜，攏無看 Ai3-mui5,因為看安娜若做客，會曉知儉省，一切e5 家事會照次序料理。 \nAi3-mi5 看見張夫人疼伊e5 大姊，就 大大喪失伊e5 心，家己講，「 因為怎樣伊無疼我？人攏講我比大姊較 sui2。張夫人因為怎樣對反？」 \n伊 e5 老母講，「張夫人 beh ka7伊子 chhe7一個有路用 e5 某，無beh chhe7一個好看--e5。人 gau5 做工thang對重，人 kan-ta 好看無路用。」 就教 Ai3-mui5 著改前 e5 m7著，盡心做工，的確有君子愛求。 \n中國 e5 風俗，漸漸 teh 改良，子 m7 ai3 父母替伊揀匹配，著聽候大漢才家己訂親，che 實在是好。 獨獨揀 e5 時，著用德行勤儉做要緊，m7-thang用 sui2 e5 面貌來家己騙。 \n若專專求婦人人 e5 sui2,攏無要緊德行，定著 m7是好人。 請看伊提摩太 2 : 9-11。 \n替父受刑罰 \n西曆一千七百五十六年，法國南勢，耶穌到大受khun2-pek。 信徒m7敢顯然聚集禮拜，逐擺到山洞樹林 e5 中間才敢來聚集。 \n這擺幾若個信徒抵仔 beh 聚集，有一個少年人名叫 Hui3-pi3講，「我 beh 倒去家內救我 e5 老父，因為抵才看見一隊兵tui3阮 e5 鄉社出，的確是去掠我 e5 老父。伊今年七十歲lah，怎樣會忍得驚？」 講煞，就走倒去。 \n到鄉社外，果然看見老父 hou7 兵拖去。 Hui3-pi2 進前講，「甘願將本身來替老父。」 兵丁就允伊，若是伊e5父"}
{"text": "m7允。 Hui3-pi2 抱父 e5 腰部，進前行幾若步，就佮伊講離別e5話才安然受掠來替伊e5父擔當艱苦。 \n兵丁tui3 an2-ni 觸目動心，大大受感激，隨時赦免 hit人 e5死罪，只有定關監6年 e5 久。Chit-tiap8 若有子號名是信主--e5,侮慢伊 e5 老父--e5,看這個怎樣無家己警醒。 \n冒險救查某子 \n王 Liap8-pek 一日明白伊e5 工倒來家nih8,遠遠看見家己 e5 厝火teh toh8。到近前果然無錯。 巡警相續歕哨角﹔ 扑火 e5人 oe-khoeh 射水，若是火那著那旺，厝頂 差不多燒beh 了。 \n王 Liap8-pek ti7 萬人 e5 中間，看見某佮子早早受救出厝，心已經平安無事誌。 忽然想有十七歲 e5 查某子無ti7-teh，m7知有落來抑無，就 boe7 放心，左右喉叫，講，「我 e5 查某子，你ti7 佗落？」 \nHoah 幾若聲，忽然樓頂應聲講，「父ah，我 ti7 chia。」 王 Liap8-pek 舉頭一下看，看見查某子ti7 火煙 e5 窗仔頂，坐 teh 哮。伊liam5-piN 就順水管pe5--起-去，去救伊e5 查某子落--來。 \nChe 真正是一項危險 e5事，水管原來是用鉛來接--e5,爬 e5 時，忽然 若 tng7 就 beh 怎樣？王 Liap8-pek 因為beh 救伊e5 查某子，不管怎樣危險，伊一 面爬，一面祈禱，路尾就得著救伊 e5 查某子。 \nM7-tat8-na7王 Liap8-pek會做這個事。 凡若做父--e5,攏有這頂ho7 e5 疼心。 M7 知做查某子e5有抑無？ \n子哭老母受扑 \n有一個守寡人死 ti7 Kou-pin5院內。伊留一個子，無親人 koh 少朋友，所以 送葬 e5 時攏無人去送，只有人將伊e5 身屍 he7 ti7 棺內，chhin3-ch"}
{"text": "hai2-chhai2就出葬。 \n當人 beh 釘棺蓋 e5 時，伊 e5 子非常 e5 悲哀，大哭講，「我 beh 看我e5 老母 e5 面。」 有一人應講，「你 boe7會koh 看見，緊緊去。」 囡仔講，「Boe7 會hou7 我看老母一分鐘mah？」 \nHit個殘忍 e5人攏無可憐囡仔，反轉用手扑 koh 罵。囡仔悲傷啼哭，心肝親像 beh 裂時，忍boe7-tiau5 就出怨恨 e5話講，「若我成人，定著 beh thai5 這個殘忍 e5人。」 \n過濟濟年，ti7 公堂中有一人已經受定罪，就 beh 受刑罰。審判官路尾問講，「無人替伊hun-sou3 mah？」 有一個少年 e5律師，照你做伊 hun-sou3,講明冤枉。 Hit人tui3 an2-ni 得著thau2放，就走到律師 e5 面前，講，「願天父報答--你，這個恩我實在無法度thang報答。」 律師 講，「 你著記得二十年前，bat 扑一個因為失落老母悲哀 e5 囡仔，hit個就是我。 去ah，著數念無父母 e5 囡仔 e5 流目屎來好款待伊。」 \n人 an2-ni 行，正是將火炭歸堆 he7 ti7對敵 e5 頭殼頂。 \n孤單無父母 e5 子，iau2-ku2會 an2-ni，咱chiah--e5 著怎樣做？ \n主替寡婦照顧囡仔 \n某城有一個熱心服事主 e5 守寡 人，伊有一個子名叫主喜。 丈夫ti7-teh e5 時，倚靠丈夫來度日。丈夫死，母子2人無所倚靠，只有日--時老母著 ka7人做女工，e5-hng 時才倒來看顧伊e5 子。 \n有一日守寡人 早早起來，ka7 囡仔備辦這日e5 食物，家己才出城去鄉社 ka7人做工。到 e5-hng 風雨忽然大起，歸 e5-hng 落無煞。寡婦就 hou7人留 tiam3 人家，boe7會倒來照顧囡仔，心內真艱苦，十分 e5 掛念。Koh 無交代厝邊，無倒"}
{"text": "來e5 時thang替照顧。 左想右想，攏 無法度，只有切切求 主，替伊照顧。 \nHit e5-hng 主喜看天時無好，想老母倒來的確會 ian5-chhian5,所以就倚ti7 眠床角，來聽候老母倒來。聽候真久看伊無倒來，心 內真驚就 ti7 眠床邊煞睏--去。忽然夢見有聲講，「主喜，你teh 睏mah？你無驚mah？我來lah。」 主喜聽見親像老母 e5 聲，koh 知伊抱 ti7 胸前，直直到 ti7 天光。 醒 e5 時一下看，無看見一人，只有伊iau2 ti7 眠床角，穿衫坐teh。 無偌久老母tui3外面來，看見主喜ti7 hi2 內面 teh 坐，就講，「 我 e5 子平安抑無？」 主喜講，「平安，老母你早起去佗落？」 伊講，「昨--日去某家做工，天氣 m7 好，無倒來，早起雨靜，才來看你。」 \n主喜奇怪講，「昨暝我真驚，ti7 半睏半醒 e5 時，有一位入來，佮我 講話，koh 抱我 ti7伊e5 胸前，hit個敢 m7是你mah？」 \n老母聽見這個話，滿面tai3 笑容，感謝主耶穌，對囡仔講，「Hit個是我平日所倚靠 e5 主耶穌。我昨--日boe7會來家內，有將你交hou7 主耶穌，請伊替我照顧你。」 \n主喜tui3 hit時受感動，成做有孝e5 子，續做第一熱心倚靠主 e5人。信徒ah！你bat 將子查某子交hou7 主抑無？Bat 將主 e5 道理教示 in 抑 無？你e5 子查某子 ti7 患難中，有時無信主，你bat ti7 無人 ti7-teh e5 所在，替伊求主抑無？咱著學這個守寡人，掛念子查某子，也著學主喜有孝老母。 \n父為子死 \n幾十年前，ti7 Leng5-iong5 縣城 e5 東勢。Tang-chong鎮有一個姓陳--e5,伊 e5 家忽然起火燒。厝邊去救 e5人真濟，若是火是tui3內面起，所以人無快救。 \n起火 e5 原因，是"}
{"text": "新子婿佮新娘用礁草烘被，後來將火灰 piaN3 ti7 牆角，牆是稻稿所做--e5。 \n火灰內 e5 火，iau2-be7 hoa，2人就睏--去。半暝火 chheng3 起，驚醒2人。In 隨時起--來，chhe7 boe7 著門，相佮到 這個牆角下，坐 teh 聽候死。 外面e5人，只有顧救火，若是姓陳--e5 看見 子新婦 ti7 厝內，iau2-be7 出--來，隨時提這領毯仔 moa ti7 身軀，將門出力chhia開，才入厝內，摸chhe7一旋，並無chhe7著人。後來chhe7到牆下，就將子新婦，做一下抱--出-來。出--來e5 時，姓陳--e5,身軀 e5 肉攏已經燒熟，頭毛嘴鬚攏無，面 e5 肉也攏燒--去。 \n伊 e5 子新婦頭毛雖然燒，身體卻無受大害。過兩日後姓陳--e5,因為受燒來死。 \n世上老父疼子，為子放sak 性命。天父因為疼世間人，將伊疼 e5 子賞賜世間。世間人不孝父母e5 真正無少。信徒看輕主 e5恩--e5 也是不只濟。"}
{"text": "老父 hou7 子問倒 \n有一個姓謝 e5 教友，外人號伊老虎。教會 e5 規矩就遵守，若是家己 e5 歹性地攏約束boe7 tiau5。有時 ti7 10分久，會tui3好性地變做極歹性地。若有抵著一項無照心所愛，就 liam5-piN 發受氣。 某、子、查某子、親戚、朋友、厝邊無一個m7知伊 e5 款。 \n有一日早起，抵仔 beh 食糜，chhoa7 大家祈禱。 目珠 koh 開抵仔 beh 舉箸，看見桌頂 e5 物，十分平常，煮也無合意，就將椅siak--落-去，tng3 桌頂大聲講：「Thong日家內無有別項，只有定定出這號，我 boe7會食得。」 講了 peh 起來beh 去。 \n伊6歲e5 查某子忽然問伊講：「阿爹抵才食糜祈禱 e5話，你想天父聽見仔無？」 謝教友講：「自然有聽見。」 Koh 問：「抵才阿爹你嫌糜 e5話，你想天父有聽見無？」 謝教友 aN3 頭講：「穩當也有聽見。」 查某子無koh問。 \n謝教友 ti7 桌邊 企tiap8仔久，就 koh 坐 teh 大嘴食。食到一頓仔飽，也無講話，食煞，就去辦事誌。謝教友thang講 hou7伊e5 查某子問倒。 Hai7 ah！偌濟人祈禱 e5 時，感謝天父，不管怎樣安排攏好。 一下祈禱 明白，liam5-piN 就哀怨，受氣不管抵著甚物項無照家己 e5意思。這頂號 e5人著家己想。 \n破病e5 囡仔責備父母 \n有一家 e5 財主常常聽道理，可惜攏 m7 肯信，也m7 hou7伊e5 子親近信徒。伊有一個囡仔肺癆真久，差不多 beh死lah。全家因為這個事誌真驚，卻攏無hou7 囡仔本身知，也 m7 准 人 ti7伊e5 面前講會死。父母裝做真歡喜，用逐樣 e5 法度來加添囡仔 e5 精神。 \n死期已經到，boe7 koh再隨便騙。破病 e5 囡仔看見人圍 ti7 眠床邊，流目屎--e5 流目屎、拭目屎--"}
{"text": "e5 拭目屎，boe7曉得是甚物意思，就大聲問講：「Lin2 哭啥事？」 In 靜靜無出聲，也無講一句話。伊看這個款式就知家己 e5病危險，知死已經來lah，liam5-piN 哮講：「 我會死mah？」 In koh 無做聲，只有大聲哭。囡仔 koh 哭講：「我滅無lah、我滅無lah！ M7 知得救 e5 路，我真驚ah！我慘ah！慘ah！」 就越頭對伊e5 父母 ki2 講：「父ah、母ah，我 boe7 得著救，就是lin2 2人 e5 大罪，我逐擺抵抵 beh 去禮拜，lin2 就扑我，我因為驚扑擋boe7 tiau5,所以 m7 敢去。」 講煞，就 liam5-piN 歸陰間。 \n做父母e5,已經疼子查某子，就阻擋 in 知活命 e5 路，實在真糊塗。家己 m7 信 主，koh 阻擋 別人得著救。兄弟ah！著小心，m7-thang做纏絆 e5 索、窒腳 e5 石。 \n囡仔得著救 \nNi5--先-生一日講到人 e5死無，實在難 tiaN7著，就講伊細漢 e5 時 e5 一項 事誌，講：「我10外歲 e5 時 bat chhoa7 我 e5 表小弟去看海湧。 爬到石盤e5 頂面，一面看光景、一面 teh 談論。 \n無偌久海湧真大，那長那懸，那親像 beh 來淹阮。 咱無法度，只有著 koh 爬較起去， 後來海湧 koh再 chheng3 上懸，逼不只倚。 \n當hit時，頂面有崎石，下面有大湧，左右兩難，性命難得保。 我比表小弟較大漢，我知世面極其危險，若是m7 敢明明 ka7 表小弟講，驚了 hou7伊驚，所以就用手遮我 e5 目珠免得 hou7伊看見我流目屎。Hit時祈禱上帝講：「求主救阮這2個囡仔，差人來幫贊阮脫離這個絕地。」 \n祈禱煞，忽然聽見我 e5 伯叫我 e5 名。阮 liam5-piN 得著安慰，無tiap8仔久，索仔放--落-來，阮就平安得著救。"}
{"text": "到這tiap8,阮深信是上帝差我 e5 伯去，也知無論是誰ti7 緊急患難 e5 中間，啼哭求主，伊的確 aN3 落來聽。」 \n困苦 e5人求叫﹔上帝會就近聽伊，救伊脫離一切e5 患難。 詩篇 34:6。 \n囡仔信老父 e5 誠實 \n蘇格蘭某個植物家，一日上 山挽花，做講究物理e5材料。 遠遠看見 ti7 深坑溝半phiaN5 e5所在，有奇怪 e5花無少，只有無法度thang得著。 \n離hia 無遠，有一個囡仔 teh拾柴。伊叫伊來，對伊講：「我用索縛你e5 腰，對坑溝放你落去，提hit個半phiaN5 e5 花，挽滿這籃好mah？我的確 hou7 你偌濟銀。」 \n囡仔一下聽見，忍伊e5 驚，因為家內散hiong，koh 想會得著hit個工錢，就應講：「若我 e5父khiu2索我敢落去，若別人我 m7 敢。」 \n植物家 liam5-piN 叫伊e5 老父來，用攏總 ka7 伊講。伊隨時用索，將囡仔e5 腰縛到真 an5,真堅固，勻勻仔就 ka7伊墜落去，果然有挽到一藍山花，濟濟款。Tui3 an2-ni 囡仔得著極大 e5 報賞。 \n囡仔信老父 e5 力量、疼 心，將 驚惶攏總放開，歡喜來達伊e5 目的。 上帝 ai3伊e5 子查某子時時信伊，靠伊。伊e5 能力慈愛，無量無數。可惜人情願死無，竟然 m7 肯信仰伊e5 恩典、疼痛。 \n義勇 e5 少年 \n約瑟hou7 上帝 e5 信感動，就救埃及全國 e5人。 (創世記41:38) \nTi7 近代史記中，也會chhe7 出一個囡仔，救荷蘭國 e5 一省。 \n荷蘭國 ti7 歐洲地細nah低。沿海倚靠有遮chah8 e5 水岸，來免得海水深入。 \n有一個囡仔常常聽見伊 e5 老父 講海岸 e5要緊，就講：「 若 hou7 一個細細孔tui3外面流水入，就孔的確那流那大﹔ 路尾成做大孔kiam2-chhai2續沖倒海岸，淹ba"}
{"text": "t8土地。」 Chiah e5 話囡仔記tiau5 ti7 心內。 \n一日，日beh暗，囡仔tui3學堂 倒來家nih，忽然看見有水ti7細 e5 孔流出，就不只驚惶。Ai3 聽候倒來家nih ka7 老父講，若是驚了老父be7到，hit個岸會倒。 所以就用指頭仔窒細孔 khu5 ti7 岸下，聽候行路e5人thang tau3 幫贊，ti2-tng 水災。聽候一暝也無人來。 \n第二早起，有一個教學先生來，看見細漢囡仔 ti7 hia khu5 teh，才知伊 e5 功勞，伊 e5 德行怎樣大，就替伊塞 孔，hou7伊倒來家nih 叫人緊來收補。 \nHit省無抵著水災e5 原因，實在是這個少年 e5人通暝 e5 勞苦。 這號人實在罕得看見。 \n罪惡e5 無直直流，真理做岸，若是真理無細膩顧 hou7伊損壞，做陷害 koh較 大。 真正為著這號事留心e5人，敢快快抵著mah？ \n背逆e5 子偷老父 \n有一個少年人，是一個財主 e5 子。可惜伊結交歹人，伊 e5 性情變換，才遠遠離開本家，佮做賊 e5人結成黨類。 \n三年後，忽然想著老父 e5 家，有濟濟寶物，就扑算beh 倒來家內偷chiah e5 寶物。 \n有一e5昏少年人 so5 入園內，khiN5 房 e5 水管，爬入睏房，bih ti7 家己 e5 眠床腳。 無偌久聽見行路e5 聲漸漸 近倚ti7 門口。 Tiap8仔 久門 開，看見老父舉燈入 內面，he7 燈ti7 soe頭 桌頂﹔ 2支手插ti7 袋仔，行來行去，發出吐氣 e5 聲，親像有所憂悶。後來看見老父就近眠床 kiN5，跪 teh 祈禱講：「父ah！可憐我 e5 子。你知我怎樣疼伊，這三年 e5 中間，我無一暝無來chia 為伊祈禱。 求你koh再憐憫伊，chhoa7伊倒來家nih。 所求因為主耶穌 e5 功勞。」 \n祈禱煞，起來koh舉燈，就大吐氣一 聲"}
{"text": "，關房 e5 門落樓腳。 \n這個少年人心不只受感激，不只奇怪講：「老父到今iau2 koh 疼我，伊koh 常常替我祈禱，ai3 我倒來家內。今m7-thang偷伊，著緊出來去。」 就tui3原路越倒轉去賊siu7。若是無boe7記得老父 e5 疼佮伊祈禱 e5話。伊就 lim酒、求快樂、看戲thit-tho5,獨獨無論怎樣做，攏 boe7 平安 心，反轉非常 e5 困苦。Tui3 an2-ni 就立志倒來家nih講：「我 beh倒轉 到家內見老父，求伊寬恕 boe7記tit 我前 e5 罪。」 \n來到門口，問顧門--e5 講：「我 e5父 ti7 家內無？」 老父聽見子 e5 聲，緊緊走--出-來，抱伊e5 am7-kun2 ，忍boe7 得過疼惜悲傷。 \n對hit時以後父攏齊全赦免子 e5 罪，子也顯出伊實在 e5 反悔，這世人 tiam3 ti7父 e5 家，做不只有路用 e5 人。 \n世間罕得無慈愛 e5 老父，若是有濟濟背逆 e5 子。子雖然真歹，老父猶原向望伊回頭。願迷路扑 m7見 e5 羊，抑是離開遠遠 e5 放蕩 e5 子，若看見這個故事著緊緊倒轉來家內。 \n得著主疼 e5 信徒，受揀選 e5 百姓，也 thang借這個來家己醒察。 \nSe-bun5 Chhoa7 兄歸主 \nSe-bun5 抵抵7歲。一日對伊e5 老母 講：「我 beh 幫贊兄 Cha-khek，親像安德烈引chhoa7 彼得。Lui5--先-生頂禮拜 ti7 學內講，安德烈 ti7伊e5兄 e5 面前，做真好 e5 干證。伊代先抵著耶穌，liam5-piN 去 chhoa7伊e5兄，相佮來見耶穌。我 也 beh 親像 an2-ni e5 所做。」 \n伊 e5 老母講：「真好，願上帝幫贊你。」 到二九 e5昏，Se-bun5佮Cha-khek ti7 食飯廳 teh thit-tho5,Se"}
{"text": "-bun5講：「Cha-khek 咱來去做e5昏 時 e5 禮拜。」 Cha-khek講：「hit個m7是我所ai3 做e5 事誌。」 \nSe-bun5 liam5-piN 面紅，流目屎不只艱苦，因為伊切實beh chhoa7兄服事 主。兄看見小弟chiah艱苦心，忍boe7 tiau5 就流目屎，liam5-piN 明伊e5意思，講：「 Se-bun5 ah，我只有 beh 佮你去這擺，總 m7-thang koh 叫我第2擺。」 \n兄弟2人到禮拜堂，攏安靜留心 teh 聽 Lui5--先-生演講，苦勸人著接受耶穌做人 e5 救主。逐句真懇切，親像針teh chhak8骨。 \nCha-khek 那聽那刺chhak8伊e5 心。到銅鐘一下哮報告新年，Cha-khek e5 靈魂 ti7 第頭擺 e5 鐘聲 beh煞 e5 時，就得著重頭生。 \nSe-bun5 這號 e5 款真正thang講，是一個細安德烈。 M7 知看這篇 e5人 e5 阿兄已經信主抑be7? \n囡仔受感動 \n濟濟年前有一個信主 e5 囡仔名明佳，到洋行做師仔。 Ti7 家內雖然會敬畏上主離開歹事，若是心志軟chiaN2，性情軟弱，一下到行內，因為同伴 e5 譏刺，ti7-tng boe7 tiau5。 \n頭 e5昏到 beh 睏 e5 時，就暗靜坐 ti7 眠床頂，面向tui3牆 e5 所在細聲祈禱幾句，就去睏。 \nTui3這tiap8了後想著才有祈禱，無想著就無。無偌久佮教會外 e5 囡仔無各樣。 \n後來 koh有一個信主 e5 囡仔，也到 ti7 hit間行。 第一e5昏，就跪ti7 眾人 e5 面前祈禱到不只大聲。 \n眾人笑伊、嫌伊，伊攏無要緊。Tui3 an2-ni 明佳受感動，攏反悔前 e5 m7著，堅固倚靠主。後--來聽見主 teh 召伊，就全心獻 hou7 伊。Ti7 英國白明佳做一個出名e"}
{"text": "5 講道家。 \n我有老父 Boe7 認得伊 \n法國有一個出名e5 ui7-tou5 先生，生一個查某子。Tui3細漢就青瞑。後來經過 gau5 e5 醫生醫治，就得著照原。 \nHit時查某囡仔7歲。 老母早死。早暗會安慰伊e5 心--e5,只有父 一人，所以 醫生thau2伊e5 包傷布，囡仔 liam5-piN 叫 講：「阿爸ti7 佗落？」 伊e5 老父走到伊e5 面前。細查某子看見伊e5父 e5 面，m7知是抑 m7 是，就 koh khoeh 目珠，用手摸伊，細膩試佮前日所摸 e5 老父是同 一人抑 m7是？已經知是父，koh 開目看父 e5 面哮講：「我前得著父 e5 疼痛，卻 boe7 認得伊，今今仔日thang認、thang bat伊lah。」 \n凡若聽這個故事--e5,無m7 為著這個細漢查某囡仔歡喜。 \n今罪人 e5 靈眼得著光明了後會認 bat 天父hit個歡喜是koh 較大萬父。 \n高麗 e5 少年人 \n高麗 e5 律法，凡若 be7 成人 e5 少年，違逆國法，著離開家去別國，伊著受e5 刑罰，攏歸伊e5父替受。 \n有一個少年人，犯著死罪，逃走去中國 e5 澳門。 \n伊 e5 老父雖然年老，猶原 hou7 差役掠去，ti7審判 e5 台前，擔當子 e5 罪。審判官雖然可憐伊是無罪過 e5 老人，m7 ku2伊e5 子 e5 罪真重，國法 boe7 逃得，姑不chiong著定伊受死 e5 罪，向望tui3 an2-ni thang 警戒別人 m7 thang出在子兒放蕩，致到陷落國法。 \n這個事誌四界宣傳到 hou7 hit個少年人 聽見。 聽了就良心發現，受大感激，痛恨家己 e5 罪，tah 船倒去。 \n伊雖然知刑罰ti7 目珠前，m7-ku2 疼父 e5 心真切，甚至定著全無搖動，直直來受罪。佳哉審判官 ai3 表明這個義勇 e5 少年 e5 義，"}
{"text": "囡仔倚靠主 \n有一個信主 e5 囡仔講，我常常讀聖經 hou7我 e5 阿媽聽，伊是一個敬虔 e5 太太，常常教示我倚靠主。我e5 父母 十分散hiong，有日食早起飯就無e5-hng，常常抵著這號 e5 困難。有一日連早起頓也無。 \n老母 ka7 我 e5 小弟小妹衫穿好，叫我 chhoa7 in 去 海邊 thit-tho5,才倒來幫贊家事。 \nThit-tho5 e5 時，看海鳥飛哮，伊 e5音 高低，就想到聖經有講，「你看天頂e5 飛鳥，天父尚且養飼伊，lin2 敢無比粟鳥仔較貴氣mah？」我想天父無hou7 粟鳥仔餓死，也的確無hou7 我餓死。 我佮小弟小妹就跪ti7 沙灘祈禱，求天父賞賜阮食物。 祈禱煞，koh 去 拾石頭，來去細間厝。 \nIah 沙 e5 時，忽然看見沙下有一 項光e5 物﹔ 看詳細，tou是一箍銀，歡喜到極，就走倒去提hou7 老母。 \n老母提出去換，買好 e5 菜飯，通家攏食到飽飽。細細漢 e5 囡仔會曉倚靠主，m7值 若thang做囡仔 e5 模樣，連咱大人，也應該著學伊。 \n聽見講，hit個囡仔到大人 e5 時，做濟濟年 e5 牧師，救了偌濟人 e5 靈魂。 \nChiu Hou2-hok 學水手 \n前幾若十年有一個Gui5-lek-su e5囡仔，名叫 Chiu Hou2-hok。Teh 讀冊 e5 時，忽然想 ai3 學水手。伊e5 老母是守寡 人，真疼伊，逐擺伊若 beh 做甚物，攏無阻擋伊。一下聽見伊beh 學水手，就允伊，總--是著到大漢才 beh 送伊去船nih。 雖然允，伊 e5 老母攏 無贊成，不過是beh hou7伊歡喜 na7-tiaN7，所以不得不著 an2-ni允伊。 \n逐e7晡 Hou2-hok對學堂倒來，食e5-hng 飽了，老母點燈 teh 做衫，就續chhoa7伊讀幾節 e5 聖經，祈禱就去睏。也常常 k"}
{"text": "a7 Hou2-hok講，「你e5 父已經離開世間，教示你e5只有我 na7- tiaN7，你平生無論 ti7 啥所在，做啥事誌，我 勸你m7-thang boe7記得天父。」這個話時常發出。\nHou2-hok 離開學堂 beh 上船 e5 前 一暝，伊 e5 老母 將保羅過海抵著危險e5 故事，讀 hou7伊聽。讀到 in 攏得救上伊換hit句，目屎 liam5-piN 流落，轉向 Hou2-hok講，我e5 子，上帝對起頭佮保羅相佮 ti7-teh，所以in 才會得著救。Po2-lo5 明明講，「昨暝有我所服事 e5 上帝這個使者企 ti7 我身邊，」著注意這句話，著記得，m7-thang boe7記得。\nTui3 an2-ni 老母跪落去祈禱講，「求主佮我 e5 子相佮 ti7-teh，親像早日佮保羅 ti7-teh 一樣，若抵著風湧，koh 著佮伊ti7-teh。」\nHou2-hok m7 知做水手 e5 艱苦，到船內幾日，暈船真重，獨獨猶原著做工，boe7 歇睏，雖然嘔吐，也的確著抹船板，bin2 船桅。 Koh 同做工 e5 人，不時罵伊，凌辱伊。 Hit時伊就反悔，m7 ku2 扑m7著算lah。Koh 想 ti7 家內佮老母相佮 ti7-teh e5 快樂，boe7禁得無數念伊e5 家。 \n有一個冬天，抵著大風，船到 beh 沉--落-去，koh 天真冷，人 boe7 ti2當hit個寒。船面凡若無用索縛e5 物，攏總peng2--落-去。Hou2-hok ti7 船面 teh 做工，差不多凍到 beh死。目屎sui5落 ti7 嘴phoe2,liam5-piN 結成細te3冰，這號 e5 慘景，koh 較 hou7 伊想著老母 e5 慈愛。 \n無久船主也失力，boe7會 hoaN7 toa7 ，船就出在風摔來摔去，險險khap8著石。 \nHou2-hok"}
{"text": "當hit時想講，「我佮保羅所抵著e5 危險相親像。」Koh 記得 保羅因為上帝佮伊ti7-teh，得著免死。 \n頂年 一 e5-hng，伊 e5 老母所講--e5,逐句ti7伊e5 耳孔。想 了，就入房跪ti7 眠床邊祈禱講，「慈悲e5 父，我 e5 老母 e5 上帝，求你佮我 ti7-teh，hou7 我得著救。」才掀開聖經細膩讀保羅抵著危險 e5事，加添伊e5 膽。伊就 toa3 聖經出去外面，確實信上帝佮伊ti7-teh，也信伊的確會得著上岸。無幾日，風攏 chiN7，船果然到 海口。 \n看 e5人ah，保羅e5 上帝也是你 e5 上帝mah？上帝佮你ti7-teh，也親像佮保羅 ti7-teh 一樣，若無an2-ni，請你跪落去學 Hou2-hok 祈禱講，「慈愛e5 天父，求你佮我相佮ti7-teh，庇佑我平安得著救。」\n既然活 ti7 世間，就是親像過海這樣。引誘試探攏是chhoa7 你到滅無e5 路。若無真信佮你ti7-teh，怎樣會到天堂？ \nPhe5 Ma2-kho2佮老父 \nPhe5 馬可牧師講，我細漢e5 時去讀冊，tui3家內到學堂，經過一個塚地下晡時家己tui3 hia 行，常常 知真驚。一擺 m7 若天烏，koh 落大雨，雷tan5 sih-na3 sih，行 一步就一聲hou7 我驚到 m7知beh 怎樣，sih-na3 e5 光影來，親像看見一人，雷tan5 e5 聲中，恍惚聽見一個聲講，「Hit個敢 m7是馬可mah？」我嘴唇 chun3 e5 聲講，「父仔是我，」父liam5-piN 牽我 e5 手入伊e5 雨傘內。父子講笑，一直到家內。 \nPhe5 馬可先生講，「我看見父了後，雷雨猶原親像代先，獨獨我親像無看見，也無聽見。當患難逼近 e5 時，千萬m7-thang 失膽，天父疼咱，已經到極，的確 ti7 咱軟弱親像水，無自在 e5 時，"}
{"text": "來救咱、安慰咱。你我有這位慈悲 e5 父，日日teh chhoa7咱，咱beh 驚甚物？」\n張Su-niu5 toa3 囡仔做禮拜。 \n張Su-niu5 胸前抱囡仔 koh chhoa7 4歲e5 囡仔，名叫德慶，去做禮拜。兩個囡仔攏無安靜，m7值若張Su-niu5佮別人 boe7會聽道理，連講道理 e5 牧師也無歡喜。張Su-niu5 無tah得oa5 ，用平常 e5 法，叫德慶食落花生，也用帽仔 e5 含鈴 hou7 hit個細漢--e5 thit-tho5。 兩個囡仔雖然無吵，若是含鈴 e5 聲，koh 落花生殼 e5 聲猶原照舊攪吵眾人。 \n禮拜煞，牧師對 張Su-niu5講，我有幾句話beh 來相苦勸，請你m7-thang toa3 落花生，來禮拜堂。Hou7 囡仔 ti7 你 e5 家食飽﹔來e5 時自然 boe7枵。Ti7 家內 著對伊講 明，來禮拜堂著守規矩安靜，倒來家nih8,的確 beh hou7你落花生。若應該著 toa3 食物，著 toa3 哺著無聲 e5 點心﹔koh 千萬 m7-thang hou7 囡仔 thit-tho5 含鈴，long-long 哮會攪吵眾人。你若會 an2-ni，ti7 講 道理 e5人有得著幫贊，也立模樣 hou7 濟濟人看。 \n張Su-niu5 受感激，就多謝牧師講，我定著beh 照an2-ni 行。第二禮拜ka7 囡仔打扮 好勢，就對德慶講，「你若到禮拜堂，著定定靜靜坐，無吵la7、無ai3 睏，倒來的確 beh hou7你食落花生。」德慶講，「我m7 聽候hit時，這tiap8 我就 beh te7 入 我 e5 布袋仔內。」張Su-niu5講，「一定 m7 准，我 beh 這lui hou7 你，你著 he7 ti7 袋仔內，執事toe5 錢 e5 時，你著 he7 ti7 錢盤。你若無飽，代先thang食淡薄物"}
{"text": "，食了才來去。」德慶起頭攏是用勉強，到久就自然，che是toa3 囡仔 做禮拜第一 好 e5 法度。 囡仔安靜守 規矩，大人 thang 得著留心聽道理。攏總 e5 女教友啥事 m7 試看leh？ \n死期 Oh定著。 \n前 ti7 法國有一個少年人，到禮拜堂聽道理。禮拜煞，牧師對伊講，「兄弟ah，著趁早信道理，來te3 救主﹔死期已經來lah，ti7 hit時 beh 信就傷晏lah。」少年人講，「無要緊，我離死期iau2遠，聽候老才信 iau2-be7遲，」牧師講，「人e5死期 boe7會代先定著，趁 iau2有今仔日，就著緊信。」少年人講，「我現在身體iau2 勇健無災禍，也無破病，怎樣 m7 敢代先定著，一日兩日boe7會死mah？若果然 an2-ni，我就信耶穌。」講了佮牧師相辭就去。 \n第2日ti7 家內，收拾蜂siu7,boe7記得 戴鐵絲帽，忽然有一隻蜂，飛入嘴內，ti7 嚨喉 e5 所在咬4、5下﹔嚨喉leng5仔腫--起-來，氣喘 boe7直，無到一日就離開世間。 \nChe 雖然是一件奇巧事，是誰敢 講 m7是神e5 境界，受苦勸信耶穌e5 少年人，千萬 m7-thang講時期太遠，故意來ian5-chhian5,因為現今才是受接納 e5 日，現今才是得著救 e5 時。 \nPek8-lek8 m7 認老母 \n英國有一個城 hou7 火燒，老人囡仔攏驚 beh 逃命。 Ti7 萬人 e5 中間，忽然 發出 一個極尖利殘心 e5 哭聲講，「我e5 查某子 iau2 ti7 3-chan3樓尾頂，請仁愛 e5人替我救伊。」\n火炎那旺，是誰敢應leh？Hit個婦仁人 疼查某子 e5 心過頭切，不得已，用 tam5衫包頭殼，tui3火中 上去，來救伊e5 查某子。 頭殼為伊臭礁，頭額為伊瀾，佳哉 gau5 照顧，無到失落性命，獨獨面已經怯勢lah。 \n得著救 e5"}
{"text": "查某囡仔後來入學。放學 e5 時老母去參觀 e5 時，查某子用 ka-chiah 向老母，m7 ai3 認伊。同學--e5講，「Pek8-lek8,hit個敢 m7是你e5 老母mah？」查某子講，「M7是，我m7-bat伊。」講了伊e5嘴phoe2 就紅，頭殼 aN3-aN3 看塗腳。老母講，「Pek8-lek8,啥事嫌我怯勢？我怎樣才 an2-ni？是因為beh 救你，才今仔日有這款。」Pek8-lek8 m7 聽，走入睏房。伊e5 老母 無te3伊入去，心酸liam5-piN 就倒去。\n兄弟姊妹ah！主耶穌為著你我受極大 e5 艱苦，咱也 beh 無認伊mah？Ti7 m7 信 e5人 e5 面前承認伊掠做見笑mah？M7-thang boe7記得耶穌親身 講，「凡若 ti7人 e5 面前m7認我，我 ti7父佮眾天使 e5 面前，也的確 m7 認伊。凡若 ti7人 e5 面前認我，我也 beh ti7父佮眾天使 e5 面前，也的確 beh 認伊。」咱m7 認主，ti7 主無傷害。主 m7 認咱，ti7 咱大損害。兄弟姊妹著逐個致意想。 \n是誰 e5 子 \nCheng2有一隻火船過大西洋。有一日船頂忽然發出 一個驚惶e5聲講，「囡仔跋落海。」眾水手 liam5-piN 放舢板，去落海搖櫓將囡仔救--起-來。醫生費濟濟工，囡仔才會活，會知人。 \n當teh pha 囡仔 e5 時，有一個先生 ti7 船 頂 teh 看光景。 囡仔抵仔救到 舢板內，hit個先生 koh倒轉去船 e5 客廳看冊。忽然伊e5 婦仁人大哭 koh toa3 喝hiam3 走來tah 伊講，「慘lah，咱e5 囡仔 teh-beh死lah，你iau2 平安 teh 看冊mah？」先生問講，「囡仔犯著甚物病？」婦仁人講，「抵仔對海 pha--起-來。」先生將冊hiat--去，就 thng3伊e5 外"}
{"text": "衫，趕緊走就講，「我扑算伊ti7 房內 teh 睏。」趕緊緊就走--去，看見囡仔已經活。醫生講，「你抵才佗落去？」伊liam5-piN 流目屎，也哭、也祈禱，又koh ka7 醫生 tau3 幫贊。 \n看 e5人ah，hit個先生怎樣起頭 無事誌，也後--來動心？無別項是骨肉 e5 情 hou7伊an2-ni。 \n這個事誌以後，hit個先生逐擺聽見囡仔受害，無m7 liam5-piN 去救--伊。 朋友 親人 e5 肉體，真正著留心﹔koh較著留心--e5,就是in 肉體中，一條第一寶貴 e5 靈魂。 \n日本細漢查某囡仔提批 \n某個日本警察，有2個查某子，非常 e5 無膽。一e5-hng 警察 e5 倩工無ti7-teh，有一張要緊 e5 批，beh 提到2哩外路e5 遠。某--先-生 e5 家，有公事著辦，所以boe7會親身去。伊hit時真艱苦，m7 知beh chhe 是誰提。忽然伊2個查某囡仔講，「阿爹，hou7 阮提去。」伊e5父扑算借這個，來hou7伊較好膽，也是好，所以准伊去。 \n兩個囡仔手牽手就去，無久就平安倒來。伊e5 老父不只奇怪，問講，「Lin2 無驚mah？」應講，「無，阮ti7 教會e5 學堂，聽見先生講，天父的確看顧阮。阮be7去--e5 代先上樓頂，求伊保護，無hou7 歹人來害阮，一面信伊、一面就好膽去﹔所以一路攏無驚。」\nHit個警察聽見耶穌 e5 道理，親像 an2-ni e5有功效，以後成做熱心 e5 基督徒。 \n太子 e5 真實 \n一日德國 e5 太子學放假倒來，佮老父 teh 談論。伊e5 老父 ai3 知伊讀冊有進步抑無，就提法國 e5 文，指出 一段，命令伊讀。太子直直讀到了，攏無停歇。伊e5 老父大歡喜，tah伊e5 肩頭講，「我e5 子著受勉勵，後來有大路用，」太子講，「昨--日抵考這段，所以iau2會記著，若另外念別位，be"}
{"text": "7的確會親像an2-ni。」皇帝koh較歡喜伊e5 誠實，隨時chhoa7到 ti7 先人銅像 e5 面前，ki2 伊講，「我e5 子著勉勵，向望你後來e5 像 piN5-piN5 排列，因為誠實 e5 心，實在hou7 我歡喜。」\n怎樣洗鏡 \n某太太對這個細漢e5 姑娘講，「我beh 教你怎樣會洗鏡。這個鏡頂有一點仔烏斑。代先thang用粉sam2,烏斑 liam5-piN會變白--e5,若是猶原無好看，也無合用。」Koh講，「Che thang 比並遮蓋過失 e5 小人，驚 hou7人 譏刺伊，笑伊，就將過失來遮蓋。來遮iam2 人e5 jiN目，敢m7知遮iam2了後，猶原是難看，抵抵親像用粉遮烏斑一樣。」Koh講，「著提這te3海絨，un3 水，將粉烏斑攏總拭清--去。Che thang比並人犯罪了後，對主承認，主有權會洗除人 e5 罪。聖經講，你e5 罪雖然紅到親像銀珠，主的確 hou7你白到親像雪。」細姑娘曉悟伊 e5意思，後--來做誠實 e5人。 \n十二歲做領袖 \nMa2-le2-sun3 先生講，南非洲有一間禮拜堂，是本地土人起--e5,內中有 一個十二歲e5 囡仔，做傳道。這個 囡仔 bat ti7 教會 e5 學堂讀冊，倒來家nih了後代先教厝邊 e5 囡仔，ti7 沙頂寫字。 厝邊 e5人奇怪伊，就相佮起一間禮拜堂，請hit個囡仔做領袖，教冊講道理，伊所教所講--e5,攏是ti7 4本福音傳 e5 內面。 \n通鄉社 e5人，tui3 an2-ni 來信主，別 鄉社 e5人，也有因為an2-ni 來欣慕道理。Tui3 an2-ni 看，為主做工，mih-sai2 獨獨著大人、mih-sai2 著濟歲 koh gau5,獨獨 ti7 疼主佮無疼主，有救人佮無救人 e5 心 na7-tiaN7。 \n飼牛囡仔 e5 富足 \n有一個囡仔 ti7 山nih8 te"}
{"text": "h 飼牛，心內 真歡喜，大 聲 teh 唱歌，唱到 ti7 山彎，路oat e5 所在。忽然抵著一個國王，騎馬 beh 去扑獵。王講，「Thang疼 e5細子，你怎樣到chiah歡喜？」應講，「這tiap8 e5 國王 boe7比得我 e5 富，我得著這個地位，怎樣會無歡喜？」王講，「你所有e5 產業，明明ka7 我講。」應講，「照我e5 日光，親像照王e5 日光無各樣。山e5 花e5 sui2 kah 目珠，佮王家 e5 花園相親像。這個以外koh有thang食、有thang 穿、無寒、無枵，我比國王有甚物較輸？國王比我有甚物較嬴過？」王講，「細子e5 話著，你e5 富足，無m7是這個知足心。你若保守無失落，將新thang歡喜快樂。」\n夢見入天堂 \n某早起 一個查某囡仔對伊e5 老母講，「昨暝夢見我已經死lah，續入 ti7 天堂，看見所be7 bat 看見、聽見所be7 bat 聽見--e5。」\n老母應講，「你 ti7 天堂看見是誰？」查某囡仔講，「我代先看見主日學 e5 先生，伊ti7 hit位真久，認得人真濟，ka7 我講佗落一個是保羅、佗落一個是雅各、佗落一個是亞伯拉罕，佮一切e5 先知。」\n老母問講，「先生無ka7 你講佗落一個是主耶穌mah？」查某囡仔講，「M7免 ka7 我講，我是伊 e5細羊仔子，一下入去就認得伊。伊看見我，一下，就認見。使徒先知會認得抑boe7,攏無要緊，獨獨主耶穌為我放sak性命，手腳hiap8下，攏有傷痕，凡若疼伊e5人，一下看見，就認得伊。 若 m7 認伊，決斷 boe7 入hit內面。」 \nM7 知讀 e5人，已經認主耶穌抑be7？若 iau2-ku2 be7 認伊，今仔日設使離開世間，請問你e5 靈魂 beh到甚物所在，來受甚物報應？"}
{"text": "日子久長所得 e5 效驗 \n西曆一千九百十三年，美國 Chhek Pou3-bun5 牧師 ti7 蘇格蘭 e5 Lek-teng 城傳道，逐日有6千外人聽道理，也有幾若位e5 少年信徒幫贊聚會 e5事。這日散會 e5 時，牧師 tu2著 這個三十八年前，聽伊講道理 e5 老先生，ka7伊請安。 牧師 boe7 認得是甚物人。 老 先生講，「1875 年11月18日，我 bat ti7 某所在聽你傳道理，題目 ti7 馬太 5 : 20。Ti7 hit時受大感動，我信就得著救恩。牧師查舊 e5 日記簿，果然無錯。 \n停 tiap8仔久，hit個老先生 toa3伊e5細子 到 Chhek 牧師 e5 面前講，「Che是我第一細漢 e5 子，今年19歲，頂禮拜3 擺 聽牧師你e5 道理，就受感動，將家己交 hou7 耶穌，我猶有五個囡仔攏已經歸主，其中有一個已經去外國傳道理lah。」 \n講 e5 時十分 e5 歡喜。Chhek 牧師 koh 較歡喜，所以寫批上報，hou7人知伊38年前，怎樣 chhoa7 這人歸主，以後所得著 e5 效果。照傳道 e5 冊 11 : 1講，「你著將種籽he7 ti7 水面，日子久長的確有所得著。」 掖種籽在 ti7人，發芽結籽在 ti7 上帝。我若盡忠 e5 心倚靠 主傳道理，日子到久的確有所得著。 \n90歲 e5 婦人人歸主 \nTi7 山東 Chiu-chhoan e5 地，有一位女教士，姓信，常常落鄉社講道理，hou7 女教友聽。一擺抵仔講煞，忽然一個老婦人人入--來，khiau痀、jiau5面、霜雪滿頭殼。雖是近90歲，伊 e5 目珠 iau2-ku2 光。照中國e5 禮，伊問信女教士偌濟歲？對佗落來？有啥事誌？信教士攏無奇怪，一項一項 ka7 伊講。 \n這個老大娘攏 be7 bat 聽見福音，頭 擺 親像聽 boe7曉得。女教士就教伊念"}
{"text": "一句 「上帝疼我」 koh 講明 hou7伊聽。起頭伊親像無大信服。 \n到日晝 倒去家nih8,下晡 koh再來，猶原是念hit句。Beh 行 e5 時，越轉身講，「你教我念hit句，是實話mah？」 教士應講，「是實話。」 這個老大娘行到門口，koh 念「上帝疼我，」koh 問教士講，「你一定知che是實話mah？」教士切切講，「是實話。」 \n過到4月，教士 koh 去hit個鄉社 e5 時，hit個老大娘來請安，猶原歡歡喜喜講，「上帝疼我，我真信服。」 伊聽見福音，hit樣e5 熱心，致到 佮 教士相疼 boe7 放離，m7肯倒去家內。 \n到秋天信教士第三 擺到hit個鄉社。大娘請教士到伊e5 家，看 in 門口真濟人，大子已經73歲，也 bat 道理 e5 滋味。信教士 ti7伊e5 園內 chhoa7 眾人禮拜。聽道理 e5 真濟，也攏安靜，若是攏掠做老大娘是痟，因為伊雜雜講，「上帝疼我。」伊心內 e5 快樂講 boe7 盡。 \n教士講，真thang向望上帝借九十歲 e5 老人，ti7 hit個鄉社開傳道 e5 門。 \n種籽早晏的確收成 \n法國某個傳道先生，一日ti7 Thou2-liong5 e5 所在分冊。有一個兵問講，「 冊中所記e5是甚物事？」應講，「上帝 e5話。 兵講，「我 beh一本。」 就 hou7 伊。無扑算交伊e5 手，百樣 e5 罵笑，講，「這個物做食薰紙不只好。」 傳道--e5已經 hou7 --伊，boe7 koh 討倒轉，若是心內艱苦peh腹 ，勻勻仔行就倒去。 \n第2年，koh到法國中界，ti7 日暗beh 歇 e5 時，看見客店外有一群e5人，為著抵仔死 e5 兵哀傷。伊e5 老母 講，「我 e5 子 ti7 戰地受傷倒來家nih8死，若是我非常 e5 平安，因為伊hou7 我 佮伊e5父大大歡喜。」 \n傳道--e5講，「願問伊e5"}
{"text": "詳細。」 伊e5 老母講，「我 e5 子有細本聖經，toa3 ti7伊e5 身軀，常常對hit中間，大得著平安。」 傳道提來看伊，看見是一本新約，頭十五張已經拆去，皮 e5 內面記舊年 ti7 Thou2-liong5 tui3某傳道 e5 手受--來，起頭看輕，後來讀伊，koh 信伊，路尾得著救恩。 \n傳道 e5 看見得著冊 e5 所在佮日期，就知這本冊是tui3伊e5 手來得著--e5。 想起當年 e5憂悶peh腹，liam5-piN hou7 歡喜快樂吞食--去。 \n聖經講，「人做好，若無貧憚，時到的確 beh 收成。」 這個話真正無空空。 \n兄弟相疼相親 \nTi7 英國北邊，有一位牧師，姓Put8 名約翰，濟濟年做一間細教會 e5 牧師。Ti7一千七百七十二年，倫敦這個大教會，請伊到 in hia 做牧師。伊就應允，就宣佈辭職，將伊e5 書冊物件器具行李，裝he7 車內，備辦 beh 起身。 \nBeh 行 e5 時，教友 ka7伊ui5-lui5 目屎流到 滿面，求伊koh tiam3 teh m7-thang離開。伊e5 某講，「約翰ah、約翰ah，我看 an2-ni 忍boe7 得過。」丈夫應講，「我也忍boe7過，咱m7免去倫敦。」即時就將車 e5 物卸--落-來。教友歡喜到 boe7顧得，後來大受感動，得著聖神 e5 幫贊，做一首 o-lo2 e5 詩。 \n木匠榮光主 \n有一個張木匠是敬虔 e5 信徒，ti7到外做工，不只受khun2逼，無論啥時，同做工 e5人若看見，就笑伊、罵伊、侮慢戲弄伊。 \n有一 擺 in 看見伊講，「Koh 來ah，老監督ah，」 koh 戲弄到一睏仔飽。 \n木匠差不多 boe7會吞忍，就bih ti7 櫃內，啼哭求主幫贊伊嬴這個khun2逼。祈禱了，忽然想聖經 講，「你著盡忠到死，我的確 hou7 你永活 e5 bian2-liu"}
{"text": "5 。」 想了 liam5-piN 加添 新 e5 力，倒來到工場。 In koh siat-tok8 。張木匠講，「我 boe7會 koh 吞忍。」In講，「Boe7 吞忍，beh 啥事？敢是beh 扑阮mah？張木匠講，「是，獨獨我 e5 扑法，lin2 boe7曉得。逐擺抵著 lin2 開嘴罵，我就開嘴講道理。」 Tui3 an2-ni講起福音。 無久全場 e5 做工人，反悔改變，信主。 \n剪票--e5 無驚罵 \nTi7 紐約城有一個車站，規矩極其嚴禁，凡若 beh對hit個站上車--e5,的確代先買車票，後來 ti7 大廳聽候，才tui3細門出--去。過驗票--e5 才准伊上車。 \n冬季人濟濟用票he7 ti7 布袋仔，有時 he7 ti7 衫包 e5 內面，也有e5 看輕驗票 e5 規矩。車來e5 時，眾人客一齊上車。因為chhe7票無利便受濟濟驚惶，koh 搭boe7 著車--e5 也無少。 \n當hit時雖然求情講，「我已經 有票，不過 he7 ti7 包內，beh 提真費氣，請放我過--去。」 若是無論怎樣講，剪票--e5 攏 m7 聽，的確 beh 看票chiah beh煞。Tui3 an2-ni 剪票--e5 常常 hou7人怨恨。有時人勸伊講，「上車 e5人攏的確有票，mih-sai2 著逐個驗來耽誤工夫，來生起人 e5 怨恨？信我 e5話也thang省淡薄仔工敢無好mah？」 剪票--e5 應講，「 我不管人有怨恨抑無怨恨，我只有beh 照規矩、盡本份、hou7 總辦歡喜。」 \n有偌濟信徒，因為hou7人歡喜，就違背道理，順趁私意做事誌，boe7記得天頂有一位大主宰，teh 論咱e5 著 m7 著，定咱e5 報賞刑罰，敢 thang背伊去接hiah e5 無路用 e5 名聲mah？"}
{"text": "第三章 論傳道 \nBeh 傳道代先作田 \n英國人 Phe5 Kim-thun 做非洲出名e5 傳教師。 伊tui3細漢立志榮光主。有時祈禱講，「主若幫贊我成人，我的確去遠遠報傳福音。」 \n年歲那濟志向那堅。是誰會知Phe5 君抵仔teh 向望beh 出外傳道e5 時，忽然 hou7人送到愛爾蘭作幾若年穡。 \n若是主為伊備辦妥當e5 門，hou7伊走 倒來。伊就備辦去非洲，Ou-kan-tai7 歡歡喜喜報傳福音，偌濟烏暗 e5 百姓，tui3 Phe5 君來得著救恩。主e5 旨意佮人e5 思想常常反對。咱人想一項好事，liam5-piN ai3 beh 做，若是主常常ai3人聽候到伊e5 時便。 \n操練e5 時已經明白，做主工e5 門路自然會開。人扑算主e5 旨意誤了機會，實在攏無an2-ni。 \n若beh 將主e5 旨意佮人e5 思想 來相比，thang寫主e5 旨意是完全，人 e5 思想是無路用。冬天落雪，是明年好年冬 e5 兆頭。 \n人代先受苦，是做後日有路用 e5 資本，ai3 做天國 e5 偉人--e5，莫得驚苦難。 \n馬拖Boe7 振動 \n英國有一個牧師，講道理辦事不只熱心。會友 e5 中間，對年頭到年尾攏是怨妒、相爭、poaN5 嘴語、講白賊，這號 e5 聲時時聽見。牧師白白憂悶，無法度thang補救。 \n有一e5-hng 夢見一張馬車，向山頂 teh 拖。馬拖boe7 振動，伊就落--來，hou7 馬拖空車進前行。落車抵著本會e5 長老，執事2位就佮in講幾句請安 e5話，後來就離別。 \n牧師看見馬拖攏 boe7 振動，越頭一下看，有長老執事坐 ti7 車頂。隨時就大聲講，「無奇怪馬拖boe7 振動。 我因為上山不只艱難，落來步行 hou7 馬省力﹔無扑算 lin2 2位來坐 ti7 車頂。」 \n夢到 chia，牧師就醒。伊扑算是主借夢beh 來教示伊怎樣t"}
{"text": "hang料理堂會。 \n趕車上 山，進前 e5 阻力，是hiah e5 長老執事 teh 坐。後來慢慢查出，阻擋本堂會 e5人，果然就是in 2人。In teh chhoa7 頭 hou7 教友暗靜分做兩黨，大家相衝突，致到兩peng5相怨恨。 \n濟濟年牧師攏 m7 知，到這日查明。 牧師請 in 2人到家內相佮食。 代先講起夢e5 結果，後來講會中 e5 實情，用疼心疼話苦勸in。2人隨時牽手，對面認罪。 牧師佮in 跪teh 祈禱，就四散。對hit tiap8 堂會 e5 氣象，就佮以前大無相同。 \n收包袱 \n西國牧師某人主理禮拜明白，有一位太太提一個細個包袱，進前講，「多謝牧師，我因為你 ti7 台頂 所講--e5 大得著利益，請你收我一點仔禮物，來表明我感恩 e5 心。」 \n牧師推辭講，「我是因為主講道理，你得著利益，著將這個物獻 hou7主，m7應該獻 hou7我。」 \n太太勉強伊收，牧師才 ka7伊收，卻無拆開看，家己想上帝beh 怎樣用，我著怎樣為上帝來用。 \n後來因為這項要緊事，tui3某鄉社 經過，ti7 hit位有去chhe7這個婦人人。伊聽道理了 ka7 牧師講，「先生，我有一個惡e5 所在，m7 知先生肯拯救抑無？我 ti7 chia 收成果子，逐年有一個主顧來買果子，我全年攏是倚靠chiah e5 錢來hou7人厝稅。前幾日hit e5 主顧koh 來買，叫我第二日著挽去寄。 無扑算hit 暝 hou7 賊偷挽了。」 \n牧師 聽了，就問講，「你知是誰差我來chia？」 婦人人講，「M7 知。」牧師講，「是上帝差我來e5。」 講了，tui3布袋仔 提出 一包，對伊講hit包 e5 歷史，才提hou7伊。 婦人人講多謝。 Thau2 開一下看，內面 e5 錢，抵仔是賣果子e5 價。 \n上帝 e5 能力本事，真正奇妙。有艱苦 e5 所在 e5人 m7免失膽"}
{"text": "，只有著向望上帝施恩幫贊，就無到ti7搖choah 。 \n羊認得牧者 \nO-lim5 先生講，「有一個遊歷聖地團，一日到一個井邊看見邊仔有3個顧羊 e5人，穿同樣 e5 衫，teh hou7 羊 lim 水。羊lim 了，人就歇睏，羊也歇睏。」\n後--來日落山，無啥看見人影。中間有一個牧者，向南勢行幾若步越頭叫 「Bi2-lo5，Bi2-lo5。」 伊e5 羊攏 te3伊。第2個牧者起來，向北勢行，也叫「Bi2-lo5， i2-lo5。」 伊e5 羊也 te3伊。 \n遊歷聖地團 e5 中間，有一個蘇格蘭 e5 教士，問第3個牧者講，「牧者 e5 聲相親像，是因為怎樣羊才會分別，量敢是牧者 e5 衫有記號？」牧者講，「羊只有認牧者 e5 聲，衫攏無記號。」 教士 m7 信講，「Thang 將 lin2 e5 衫thng hou7 我穿，也 hou7 我叫 你 e5 羊來試看 cheh。」 牧者講，「好」， 隨時照所講--e5。Hit個教士穿牧者 e5 衫，行到山 e5 半腰，直直叫 「 Bi2-lo5。」 羊群只有舉頭起來看，攏無小可振動。教士落山問牧者講，「你 e5 羊永永 m7 聽生分人 e5 聲mah？」 牧者講，「只有破病 e5 時，因為精神無定，有時錯聽生分人，掠做是牧者，平常時永永boe7 聽錯，因為伊認得牧者 e5 聲。」 \n耶穌講，「我 e5 羊聽我 e5 聲。」 \n請問 lin2 e5 靈魂破病 e5 時，bat 聽別人 e5 聲mah？ \n牧者認 Bat伊e5 羊 \n西國有一個牧者姓 Kek，bat ti7 冬天失落一隻羊。 逐所在遍 chhe7，chhe7攏 boe7 得著。 \n第2年春天，對別群羊 e5 邊仔經過，聽見hit中間有一隻羊 teh 哮。伊liam5-piN 認出是伊 e5 羊，續去責備hit個人問因為怎樣偷牽伊e5 羊？Hit個人攏 m7"}
{"text": "承認。2人因為an2-ni 就相告。 \n姓 Kek--e5 求 民政司將羊毛剪--去，看羊皮有「Kek」 字 e5 火印抑無？民政司就去剪，果然看見 羊 e5 後腿有「Kek」 字e5 火印。案隨時結。 \n主講，「我是好 e5 牧者，我 bat 我 e5 羊，ti7伊e5 頭額有寫新 e5 名。」 撒旦常常來beh 偷chhoa7。一下落伊e5 手，就上帝所賞賜 e5 新名，將罪蓋--去。 若離開罪，倒來耶穌兜，liam5-piN 用寶血洗除到攏清氣，因為上帝 e5 名字已經刻 ti7伊e5 心lah。 \n燒死伊 \n張木匠佮劉鐵象，攏是教友，同企起一個鄉社。濟濟年結做好朋友，2人 e5 生理也不只興旺。無扑算這日因為小可事，忽然起衝突，撒旦趁機會，ti7 in 中間 hou7 in 發受氣親像 火teh 著，liam5-piN 著到真旺。In 若會祈禱，的確會看出是小可事 e5 相爭，真是無趣味，若是in 受氣已經發，也攏boe7 祈禱。逐人chhe khang8-khiah ，chhe7看有m7著 e5 所在抑無？ \n姓張--e5到別間店換馬蹄鐵。姓劉--e5 chhe7別人來修理窗仔。有時相抵--著，就一個頭越過來，hit個面向過去。2家e5 囡仔看見 in 老父hit樣e5 結kiu5仇，也學 in e5 無和好，往來學堂也無相佮行。 \n本會 e5 牧師看見這個情形，不只憂悶，也知張劉失落和好，的確是撒旦運動。Tui3 an2-ni 去見劉教友，問hit個因端，講，「Lin2 m7 ai3和好 mah？若 ai3 和好，我 hou7 lin2 一項好 e5 計策。」 姓劉--e5 問，「甚物計策？」 牧師講，「將火 he7伊e5 頭殼頂，伊 e5 受氣無久的確燒了。」姓劉--e5 講，「我怎樣才會做an2-ni？」 牧師 開聖經讀羅馬 12：20，hou7伊聽，ko"}
{"text": "h 講，「我將這個話he7你心內做數念，你照這個話行，的確會較嬴對敵。」 \n牧師 koh 去見張教友，也照chiah e5 話苦勸伊，後來就倒來替 in 祈禱。 \n第2日早起，姓劉--e5見牧師講，「昨--日讀 e5 聖經，實在真好，我定著beh 燒張先生，燒到 hou7伊e5 受氣煞，獨獨我驚了伊m7 hou7 我燒。」牧師 講，「試看。」 隔日早起姓張--e5 tui3 伊 e5 門口 經過，姓劉--e5 問講，「你食飽be7？」 姓張--e5聽到真明，扑算m7是佮伊講，所以頭也無越過來，目珠也無看。倒轉koh到hit位，姓劉--e5 koh佮伊講話 beh 引chhoa7伊。撒旦對姓張--e5講，「著顧行路，m7免聽伊，」 koh 無講半句，就倒去家內。 第2日姓劉--e5 送姓張--e5 一盒餅乾。姓張--e5 ka7伊收，也無講多謝。 Koh 一日送一筐果子，姓張--e5 也攏總收，攏無報答。 \nE5-hng 姓張--e5 家己想不只見笑。隔早起就早早起來去見姓劉--e5 講，「兄弟，我得罪你真重，請你寬恕我，我前 m7 知，有錯誤，今hou7你燒到支持 boe7 tiau5，才知大辜負你。」 2人tui3 an2-ni 就牽手講，「咱ti7 主 e5 面前，大家tui3今了後猶原是朋友。」 2家以後攏和好，連囡仔也相親疼。 \n朋友你e5 堂會有無和好 e5人 mah？你m7 ai3 為伊求和好mah？請問你用啥法？若 m7 知用啥法才有功效，請你也照這個牧師 e5 法度來試看cheh。 \n牧者為羊放sak性命 \nTi7 美國西北方 e5 某 所在，有一個牧者名Nai7-jiN2-sun，顧守一陣大羊群。伊企ti7 一間細間草厝。 除一隻獵狗以外攏無別 e5 伴。 \n有一 年冬天，天氣過頭冷，羊tiau5 破漏真大空，落大雪連連3日久。 Nai7-jiN2-sun"}
{"text": "盡伊e5 智力，ka7 羊補tiau5，驚了 in 凍死。 \n雪過了後，Oe7-seng Beh8 先生來巡，巡到hit所在，看見羊無啥事，狗企ti7 雪中，親像有所掛慮。到掘開雪堆，掘到狗企 e5 所在，才chhe7著 Nai7-jiN2-sun e5 身屍。M7免講，人攏知伊是修補羊tiau5，保護羊 e5 性命致到放sak 家己 e5 性命。伊若無顧羊 e5 性命，家己可以免死。 \n好 e5 牧者，是替羊放sak性命。(約翰 10：11。) 仁主來m7是beh 差用人，是beh hou7人差用，koh 放sak 性命。(馬太 20：28。) \n無講就明白 \n某所在有一個教會，其中 e5 教友分做兩派，大家意見不只濟攏boe7 合；甚至相怨恨。Ti7 主日學抑是禮拜 e5 時，甲派若代先到會堂。乙派就攏 m7 入去。有時乙派早到，就甲派相約 m7 來。有時kiam2-chhai2 2派攏無赴。 \n任職--e5 真憂悶，常常為這個事 祈禱。因為天國 e5 兄弟，存這號不和 e5 心，來顯出這號現象，敢 boe7 hou7人傷心mah？ \n一日有請 一位出名e5 牧師來演講，向望2派會和好。 \n因為出名e5 牧師 beh 主理，所以不得已2派攏著來。若是得著兩派同時聚集是不只oh e5事。 \n這個出名e5 牧師上台，就發出人無扑算 e5 問題講，「諸君知我所ai3講 e5 題mah？」 Tiap8仔久有人應講，「M7知。」 牧師講，「題iau2 m7 知，我 boe7會講。」 手提冊做伊去。 \n在座眾人大奇怪。 第二日koh 聚集猶原問照前 e5話。眾人代先計謀，所以齊聲應講，「知。」 牧師講，「已經知，mih使我講。」 就 koh 做伊去。 \n眾人就相佮議論，明仔日著約半講知、半講 m7 知，kiam2-chhai2 thang得著開伊e5 金嘴，thang得著聽hit"}
{"text": "個好言論。第3日果然照所扑算--e5。In 就 應照所計謀--e5。牧師就講，「請知--e5 ka7 hiah e5 m7知--e5 講，我 m7免講論。」 眾人經過這三擺無苦勸，親像有苦勸，in 忽然醒悟，大家家己反悔 in e5 罪。Tui3認罪了，大家就 相佮祈禱，liam5-piN koe2 前 e5 m7著。這個出名e5 牧師，thang講無苦勸，也實在有苦勸。 \nHai7 ！ 親像某所在，有濟濟教會，tui3佗落會得著出名e5 牧師，thang去苦勸伊。 看羅馬15：2。迦拉太 6：1-3 e5 教示。 \n無口才 e5 教士 \n英國有一個教士因為主不只熱心，可惜講道理 boe7會激動 聽 e5人。人若看見伊上台，就真iam3-chian7伊。伊e5 朋友 ka7 伊講，「M7免的確擔當傳道，改別項 e5 工。」 教士應講，「我講一個故事 hou7你聽。早有一個囡仔，beh用一塊柴刻細隻船，柴頭太 teng7，刀 koh tun，一下無細膩，就手割著，就哮。伊e5 老母緊緊包伊e5 手，照顧 hou7伊睏。細漢囡仔刻船 e5 心過頭切，雖然睏去，hit塊刻無成 e5 柴，猶原 ti7伊手內。Tiap8仔久伊e5 老父倒來，看見細漢囡仔 teh 睏，手 iau2 提一塊柴頭，就 ka7伊抽柴起來，刻成 一隻船。到囡仔睏醒，看見昨日e5 柴，已經 成細隻船。 朋友，這個細故事，真正幫贊我奮起勇敢進前為主做工。 我雖然無路用，天父會完全我 e5話，堅固我 e5 工程。」 \n無神黨反悔改變 \n美國 Khap Bi2 先生是一個熱心 ti7 主 充滿聖神 e5人。有一日ti7 一間 大會堂用祈禱 e5 能力做題目。講道理抵仔煞，有一個無神黨 e5 少年人，來對伊講，「若是先生所講是真實--e5，你e5 教友會為著一個m7是教友祈禱，hou7 伊ti7二十四點鐘內反悔改變 信"}
{"text": "道理mah？」Khap--先-生講，「我會。」 少年人講，「若我chhe7出 一個m7 信 e5人，lin2 若替伊祈禱，hou7伊ti7二十四點鐘內信道理，m7-tat8-na7 hit e5人做教友，連我也的確信服。」 Khap--先-生講，「好，請講出hit e5人 e5 名字。」 \n少年 e5 看見 Khap --先-生 an2-ni 應允，不只驚，吞吞吐吐想想 leh 就講，「這tiap8 無抵合 e5人，聽候 較 theng5 我的確 ka7 你講。」 Khap--先-生講，「真 好，既然無人，請為你祈禱。」 \nTui3 an2-ni 先生倒轉請眾教友用心神佮誠實，ti7 主 e5 面前迫切懇求，專務hou7 hit個無神黨 e5 少年人緊緊反悔改變。 \nHit e5-hng 少年人心內忽然起交戰。所受e5 搖動，刺激不只猛烈，致到無法度thang安靜，難得 睏。第2日早起食飽了，到柴廠親身家己剖柴，向望倚靠 一個來boe7記得前暝 e5事，若是伊e5 腦中對這個事時時攪擾，想講，「這個聖經是真--e5 抑無？若是教徒所信是真，就我所信--e5驚行了無堅固。」 \nTiap8仔久koh講，「我信這個道理是真--e5，我知定著是真--e5。」Tui3 an2-ni 就起身到 Khap--先-生 e5 所在，反悔怨恨家己以前 e5 m7 信，續請伊出力懇求，thang得著赦免罪。 Ti7 無到十二點鐘 e5 時，倚靠聖神 e5 能力，佮 Khap先生熱心 e5 祈禱，少年人心內第一 猛烈 e5 戰爭才平安，續得著 ti7 主 e5 疼 e5 內面。 \nTui3 hit時這個少年人 ti7 主 e5 會中，做一個勇敢 e5 做工人。 \n出名e5 牧師 \nSu Khap-li7 先生，是出名e5 牧師來中國傳道理。論伊反悔改變 e5 情景卻會寫不只kan2。伊e5兄去學堂"}
{"text": "讀冊，ti7 hia 信 bat 基督。伊就寫批詳細講新得著 e5 快樂。 \nKhap-li7 讀了批，心神大振動，ti7 食飯廳，2手插ti7 袋仔行來行去。有一個做工--e5 看見伊這號 款，liam5-piN ka7伊e5 老母講，「Khap-li7 的確有憂悶 e5事，boe7會安心。」 伊e5 老母叫伊來，問到真詳細。 Khap-li7 將 批 hou7伊e5 老母看講，「我無想到這個光景，實在難明。」 講了就流目屎。伊e5 老母安慰伊講，「耶穌敢 m7是萬人 e5 救主mah？伊ti7 苦e5 十字架也替你死，也替我死。」 Khap-li7 liam5-piN 歡喜顯出 ti7伊e5 面，非常 e5 快樂，hit號 e5 快樂，這世人 無boe7記得。 \n後來 ti7 中學大學畢業，koh ti7 醫學畢業。 \n無論佗落這間學堂同伴 e5 人無m7 尊敬伊，常常 ti7 Khap-li7 e5 面前，m7 敢講歹話。歹 e5 囡仔看見伊，家己見笑、家己約束。Su Kun 畢業了後，來中國傳道理，大得著功效。 \n真牧師 \nSai3 Liap8 牧師一日出外面傳道理，去探一個老教友，看見伊破病 koh 散hiong，hou7人thang可憐。Sai3 Liap8 隨時將袋仔所toa3 e5 錢送伊，就離別。 \n撒旦 ti7伊心內講，「你怎樣 hiah 憨，將錢 hou7--人，怎樣會坐車。你想車站hou7 你免票mah？」 Sai3 Liap8 心內 講，「我是主 e5 奴僕，今仔日beh 做主 e5 工，主的確 ka7 我安排。」 Tui3 an2-ni 那行那祈禱。到 ti7 車站，抵著 一個老朋友，對別位倒來本國。大家tun3手 行禮了，朋友對 Sai3 Liap8講，「Ti7 我心內有細仔聲講，著送你一個金鎊。」 (約值十二箍)。Sai3 Liap8講，「O"}
{"text": "-lo2 主，感謝天父。」 隨時將當時 e5 景況，詳細講。朋友講，「我因為遵趁主 e5 命令 ti7 這號地步幫贊你，所得著 e5 福氣比你koh 較濟。」 \nChe 敢 m7是幫贊人，就是借 hou7 主 e5 真憑據mah？"}
{"text": "頭序 \n咱來講究舊約 e5 聖經，ai3 排列次序，著知第一古早 tiam3 世間是甚物人、甚物事。咱著明白知是但以理、抑是亞伯拉罕、抑是大衛、抑是以利亞，佗落一人較 古早、出世？佗落 一個較 路尾？Koh舊約 e5 歷史著知甚物項 較古早？甚物 項較路尾？譬論是大水、抑是以色列族 ti7 埃及、抑是 3人 ti7 火爐、抑是所多瑪俄摩拉 hou7 硫磺火tui3天來燒去；佗落 一項是較 早、佗落一項較後來？這本是beh 贊咱thang照次序排列舊約所記幾若項要緊 e5事。 \n第一章 論囡仔 \nLo5-poe3 e5 勇敢 \n法國有一個囡仔名叫 Lo5-poe3，伊 e5 父母是敬虔 e5 信徒。Lo5-poe3 tui3細漢 會曉祈禱吟詩。5、6歲 e5 時，伊看逐日e5 早暗第一要緊 e5事就是祈禱謝恩，服事天父。親像 an2-ni 就漸漸成做習慣。 \n十二歲父母送伊入中學堂。起頭到，hit e5-hng，伊不只受窘迫，因為新學生入學常常 hou7人看song5，Lo5-poe3 猶原照定著 e5 法度祈禱。Beh 睏 e5 代先，就弓型跪ti7 眠床前，祈禱講，「多謝天父送 我來chia 讀冊，四周圍攏是新交陪--e5，求主耶穌幫贊我，謹慎小心，ti7 in e5 中間，品行端正，致到無凌辱你e5 名。目珠前 e5路極崎遠，求主 chhoa7 我，勇敢直直進前，koh 求主庇佑我 e5 父母，平安無啥事，阿門。」祈禱煞上眠床就 beh 睏。chiah e5 學生笑--e5 笑、喝--e5 喝，koh 齊齊用枕頭對伊e5 頭殼佮ka-chiah 直直 hmh，勢親像 拍到 beh pian3-sui7。In 戲弄到一睏仔飽，獨獨 Lo5-poe3 攏無受氣，續 koh祈禱講，「求主赦免 in e5 罪，因為in 所做是對 boe7明。」\n逐日早暗，Lo5-poe3 照常"}
{"text": "祈禱，無幾日後，伊就無受窘迫，續有偌濟人 認伊e5 m7著，也koh續反悔來信主耶穌。看這個囡仔為主耶穌做干證，真正應該著 o-lo2 主。 \nPi-su e5 信心 \nTi7 倫敦南勢七十哩，Bi2-li2-su e5 鄉社中，有一位Pi-su 牧師，hit-tiap8 ti7 某城傳道理，第一 出名。這人細漢 e5 時 e5 境遇，非常 e5 艱苦。6歲父死、7歲母死，有時倚靠外戚、有時倚靠 老父 e5 朋友，四界留ti7 四方，攏無養身定著 e5 所在。 \n十一歲 e5 時，一日ti7 街路佮細漢 囡仔 teh thit-tho5，忽然有一個女傳道 對 Pi-su講，「你這個 囡仔，怎樣 m7 入學讀冊？」Pi-su應講，「我無錢，koh 無朋友，也無人thang幫贊，beh怎樣有thang讀冊nih？」女傳道講，「你若願意，求這位的確應允祈禱 e5 耶穌基督，伊的確幫贊你。」Pi-su講，「耶穌基督 ti7 佗落？」女傳道講，「伊是ti7 天堂，為著救贖人 e5 罪，降生 ti7 猶太國，今猶原 koh 倒去天堂。」\n女傳道去了後，Pi-su 家己想講，「天堂究竟 ti7 佗落，我若親身去chhe7伊，有濟濟不便，m7值著寫批求伊。」就請一個比伊較大 e5 學生，Pi-su講意思，hit個學生就替寫。 寫了就封--起-來，送到郵政。郵政 e5人一下看面頂寫--e5，是beh 寄到天堂耶穌基督收，就 gong5-ngiah8講，「這個批 boe7寄得」Pi-su 講，「提批是你 e5 職份，怎樣講 boe7？」講煞納郵費，就做伊去。 \n了後 Pi-su 常常 teh 向望回批，向望到真著急。過兩禮拜有一 位牧師到郵政局寄批，忽然 看見 ti7 寄 boe7到批信盒內有Pi-su寄 hou7 主耶穌 e5 批。 (這個寄 boe7到 批信盒，是in hit位若批寄 bo"}
{"text": "e7到，就 koh 提倒轉用hit個盒toe2) 牧師真 稀奇，就來問伊e5 來歷。郵政 e5人 攏總ka7 伊講明。 牧師講，「我beh 拆起來看。」已經拆開，看見內面寫--e5 是，「我所疼 e5 耶穌基督ah，聽見講，你款待世間人若有求的確應允，一切e5 好事，無m7 幫贊。我這個無父母、無錢財、無te3 倚靠 e5 細漢囡仔，thiau5-ti5 來求你憐憫，hou7 我有機會會得著thang入學讀冊。你是老先生，無論怎樣安排 我攏聽趁命令，這tiap8 我已經 備辦，求你chhoa7 我入學。無路用 e5 Pi-su 鞠躬。」牧師看了，講，「耶穌基督允伊所求lah。」Hit個牧師就去 chhe7 Pi-su，toe5 錢來hou7伊入學。Pi-su 畢業了3年，就hou7 出名e5 堂會請伊做牧師。這tiap8 ti7 英國 e5 牧師中伊做第一出名--e5。 \n主 耶穌 e5 話講，「Lin2 奉我 e5 名，無論求甚物，我的確 beh 成。」這句話真正thang信。 \n戴德生細漢獻心hou7 主 \n內地會 e5 戴公，做囡仔 e5 時，伊 e5 老母 因為有要緊 e5事，去別位一 禮拜久。倒來 e5 時，伊 e5 子就去迎接伊。已經 看見，就歡歡喜喜，對伊e5 老母 講，「我 ti7 這禮拜內已經將心獻 hou7 主。」伊e5 老母滿面tai3 笑講，「我e5 子，你這項事，我早早已經知。」戴公講，「老母怎樣會知leh？穩當是我 e5 大姊 ka7 你講。」老母講，「M7是，是上帝 ka7 我講，我離開家了後，有一日用一晡工，為著你祈禱，後--來聖神ka7 我講，我 e5 子已經得著救lah，所以我早早知，你將心獻 hou7 主。」\n後來chha知老母為伊祈禱 e5 時，伊ti7 家內抵仔 teh 看 一篇道理﹔良心大 振動，知上帝beh用伊，就liam5-p"}
{"text": "iN跪--落-去，將心 交 hou7 救主。Koh 將 這個光景 ka7伊e5 大姊講，koh講 老母若倒來，也的確 beh 緊 ka7 伊講獨獨伊e5 老母已經知lah。Gau5 祈禱 e5 信徒會明主 e5 旨意，請 看內地會今仔日e5 功效，攏是tui3 hit下晡起點。 祈禱 e5 功效怎樣 到 hiah 奇妙。做老母--e5 請注意。 \nMa2-li7 讀聖經趕賊 \n英國有這個姓王 e5 作田人。伊有地五十畝，企起ti7 偏僻e5 鄉社，家內 e5 婦仁人佮子兒，平安渡日。姓王--e5 是一個熱心 e5 信徒，常常對家內 e5人講，「人活第一要緊 e5事，著教示子查某子敬虔服事主。」所以逐禮拜，除留一人顧門以外，其餘--e5 攏著去禮拜。 \n伊有這個細查某 子名叫 Ma2-li7，抵仔是十歲，就有大人 e5 氣慨，常常 對老父講，「阿爹我thang tiam3 teh 顧門 抑 m7-thang？」姓王e5 因為伊細漢，所以 m7 敢允。囡仔 tauh8-tauh8 問，伊就 tauh8-tauh8 辭。 \nIn hit位攏無賊，所以姓王--e5 後來有一 禮拜講，「Ma2-li7 常常討 beh tiam3 teh 顧門，m7值著 hou7伊試看，koh有狗thang做伴，量敢無要緊。」對an2-ni Ma2-li7 就成伊e5 心願 hou7 父母攏去禮拜。 \nIn 去無偌久，Ma2-li7 代先真歡喜，後來想無伴，隨時掀開聖經，掀 到詩篇 34 篇自自然然就讀 念 koh再念，致到會閱唸。後來真無sioh8 ，就chhoa7 狗到花園 thit-tho5。 \nHit時抵仔十一點，姓王e5 佮伊e5 母子著十二點才會倒來。 Ma2-li7 ti7 花園 內 thit-tho5到 tuh-ka-choe7，到醒入厝beh 備辦飯。忽然家己講，「狗佗落去？」出來叫"}
{"text": "e5 時，攏無動靜。Hit時 liam5-piN有歹人，到 Ma2-li7 e5 面前，問 Ma2-li7講，「你 e5 老父 ti7 家內無？」應講，「無，我 e5 父無ti7 家內，只有我佮狗na7-tiaN7。Lin2 beh 創甚物？」In 笑講，「你boe7會koh 看見你e5 狗lah。」Ma2-li7 m7知狗已經 hou7 in 害死。 \n伊常常看見老母 un-khun5 款待人客，所以對hit 2人講，「請入厝內，我 beh 備辦飯頓 來請 lin2 食，lin2 著聽候到我 e5 父倒來。」In 入來，Ma2-li7 備辦飯好，就排ti7 桌頂，Ma2-li7講，「祈禱，咱逐家就食。」In 2人攏笑，一個講，「我 boe7曉得，hou7你祈禱。」tui3 an2-ni Ma2-li7 就用簡 e5 話，感謝天父。 感謝了就食。 In 食非常緊，koh對 Ma2-li7 也 不只粗魯，Ma2-li7 hit時 才 giau5疑，in m7是好人。有一個講，「你著 ka7 阮講。你e5 父早日賣豬 e5 錢 he7 ti7 佗落？」Ma2-li7 抵仔 beh 應。 Hit一個講，「你無驚 阮mah？譬喻阮是賊，你敢無驚mah？」Ma2-li7 講，「我不只 驚，獨獨我抵仔讀 e5 聖經，hou7 我知，天父的確照顧我、佮我 e5 厝，若是你甘願聽，我 beh 因為lin2 koh再讀。」隨時念講，「敬畏主 e5人，四圍有主 e5 使者，紮營拯救。」\nIn 看見 Ma2-li7 hit 樣e5 信心。中間 一個，良心大振動，就對同伴 講，「緊行，我m7 幫贊你偷這號 人 e5 錢，看這個細漢查某囡仔，thang知in是好人，我也 m7敢偷--in，因為天父 看顧--in。」Koh 一個咒choa7 講，「若無偷淡薄錢，決斷 m7 去。」伊e5 同伴 m7"}
{"text": "hou7伊做這號事，隨時就 出門外，佮Ma2-li7 相辭。越頭講，「阮 m7 聽候你e5 老父。」\n姓王--e5佮家內 e5人tui3禮拜堂倒來一下入門看見細隻狗死，就真驚，扑算已經 hou7 賊偷。 \n到入厝，看見 Ma2-li7 e5 飯已經備辦好，就細膩問hit個因端。問煞，就 佮伊e5 婦仁人相佮 謝恩，因為伊e5 細查某 子 讀聖經，有得著這個 好 e5 效果。 \n福德講誠實 \nTi7 美國某學堂，有一個散hiong e5 學生，名叫福德，讀冊無濟，koh 無不只聰明，獨獨伊e5 寫字，boe7輸眾人。伊有一科， kek-goe7 e5用工，家己扑算到考 e5 時，別科 e5 報賞 m7 敢向望，寫字這科，有thang分一份。 \n到年尾考冊 e5 時，Kam-tok來賓攏去參觀，本學 e5 先生代先叫 學生照位坐，後來將逐個學生 e5 寫字簿，分hou7 逐人，叫 in 現寫，免得有私心 e5弊病。 看這tiap8 寫 e5 是誰較 好，就hou7伊報賞。可惜先生無細膩，將福德 e5 寫字簿 提hou7 喜德，喜德 e5 hou7 福德。逐個學生寫了，Kam-tok逐個逐個看﹔ 揀 出2本好--e5，一面看，一面tui3眾人講，「今年寫字 e5 報賞 beh 歸ti7 這2個學生。」\n當 hit 時福德 看見hi2兩本 e5 中間，有一 本是伊 e5，心內就十分e5 歡喜。較 theng5 先生將報賞 佮寫字簿分hou7 逐個 學生。福德一下看，簿仔是家己e5，字是喜德寫--e5，就 ka7 先生講，「我 m7應該得著報賞，因為che m7是我寫--e5，是喜德寫--e5。」先生講，「An2-ni是我無小心，將 簿仔換錯。」應講，「無論怎樣，我 m7應該得著賞。」先生就將報賞 hou7 喜德。 \n學生中有e5講，「福德真憨，若無做聲，報賞 敢 m7是伊 e5 m"}
{"text": "ah？」也 有 e5 講，「福德真正是好人，寧可失落報賞，m7肯講白賊來損害--人。」 福德雖然失落會看見 e5 報賞，總--是伊穩當會得著 boe7 看見 e5 報賞。 \n主耶穌講，「Lin2 e5 話，是就講是，m7是就講 m7是，若是講過頭，就是tui3歹生出來。」 \n福德已經照這個話行。 耶穌 hou7 伊平安快樂，敢 m7是第一寶貴 e5 報賞mah？細子著聽ah，著勉勵ah！ \n清氣真好 \n有一個囡仔抵仔5歲，這擺佮伊e5 細漢小弟，ti7 厝內 teh thit-tho5。忽然抵著火燒，火煙真大 chheng3--起-來， 勢面 teh-beh 燒死人。Hit個囡仔猶原自自然然，將小弟2手抱--起-來，屈身忍氣就走。 \n抵仔到門口，有2人走來，伊佮伊e5 小弟攏受救 出。一下到外面，喘一個大氣講，「害ah！清 e5 氣真好，清 e5 氣真 好。」 邊--仔有一 人 chhap 嘴講，「你平日敢m7是常常吸清 e5 空氣mah？怎樣今仔日才 知好nih8？」伊就應講，「 我今仔日若 m7是tui3火煙內走--出-來，清 e5 氣雖然好到怎樣也 m7 知。」 \n聖徒常常 ti7 天父 e5 恩典中，攏 boe7曉感恩。到抵著艱苦以後，才知平日得著恩無少，實在真可惜可惜。 \nLi2 Seng5-bi2講白賊 \nLi2 Seng5-bi2十二歲，伊 e5 父母是熱心 e5 教友，凡事照良心，也教示囡仔保守良心。 \n一日Li2 Su-niu5 趕緊 beh 去買幾斤番藷，吩咐Seng5-bi2 ti7 家內顧門，m7-thang出去thit-tho5，驚了有人來偷提物。 Seng5-bi2應，「好」 。Li2 Su-niu5 就 koaN7 竹籠仔出--去。 \nSeng5-bi2 ti7 家內無偌久，就想無sioh8，就去開屜，亂亂hiau到一睏仔飽。 Koh 開碗櫥，"}
{"text": "看見有幾塊餅乾，toe2 ti7 鋼鐵盒內，一下看見就 liam5-piN ai3 beh 食。良心講，「M7-thang，著 he7-teh，m7-thang扑振動。」 撒旦講，「著食、著食。」 Seng5-bi2 m7聽良心，竟然聽撒旦。 無偌久將鋼鐵盒內 e5 餅乾攏食了了。良心 koh 教伊著反悔。撒旦講，「無要緊，將指頭仔拭清氣你e5 嘴，碗櫥猶原關teh，你 e5 老母倒來，beh thai2會知。」 \n良心講，「老母倒來著講誠實，m7-thang 白賊。」 Seng5-bi2 koh m7 聽，走到埕來佮 厝邊 e5 囡仔 thit-tho5。獨獨良心 tauh8-tauh8 koh再 擊動伊，講，「你所做m7著，聽候老母 倒來，要緊著講誠實。」 \nLi2 Su-niu5 倒來e5 時，因為真厭sian7，tui3 Seng5-bi2講，「Ka7 我泡一杯茶來，ti7 碗櫥內有幾te3餅乾，提來hou7 我食。」 \nSeng5-bi2 提五個lui ，出去買茶心泡一罐茶。這時心內已經真 艱苦做。 良心講，「著講誠實。」 撒旦講，「M7免，著講餅乾hou7 貓食--去。」 \n茶已經泡好，Li2 Su-niu5講，「餅乾 ti7 碗櫥內，緊去提--出-來。」 \nSeng5-bi2 就去開碗櫥看，講，「無餅乾。」 \n良心講，「緊認 m7 著。」 \n撒旦講，「M7-thang，只有著講貓食去。」 \nSeng5-bi2 hit時已經 hou7 撒旦 long7-to2 ，boe7會無聽伊kiau-so，就講，「餅乾 hou7 貓食去。」 \n良心聽見伊講白賊，ti7 內面 出力直直掘、掘，到 hou7伊面真紅，煞叫伊著緊承認。 \nLi2 Su-niu5講，「細隻貓食去，你e5 面怎樣會紅？」 \nSeng5-bi2 e5 良心 ti7 內面，koh再出力 攻擊，ka7伊攻擊"}
{"text": "到 hou7伊哮，才實實講，「餅乾是我食去，求老母著寬恕--我。」 \nLi2 Su-niu5 因為伊頭 擺抵做m7著，koh 家己知罪，只有苦勸--伊，叫伊下擺 m7-thang koh講白賊，也無刑罰--伊，an2-ni 這個事誌就明白。 \nTok-sin3祈禱雨傘 \n有一個細漢查某囡仔，名叫Tok-sin3。一日佮伊e5 老母對街路倒來，一個入 房門，老母講，「Ai-ioh，ti7 街路nih，我所愛e5 雨傘扑m7見lah，我驚了 chhe7 無。」 \n細漢查某囡仔講，「咱thang為著 這個祈禱，主耶穌會提倒來。」 \n老母笑講，「好。」 獨獨心內卻僥疑，主耶穌 be7 的確為著這e5 小可事費心。 \nTok-sin3就跪落去祈禱，祈禱煞就去睏。 第二日早起，有人到 in 兜 講，「昨日拾著一支雨傘，m7 知是lin2 e5 抑 m7 是？」 \nTok-sin3佮伊e5 老母一下看，gong5-ngiah8 講，「真是稀奇，真正著 o-lo2 天父，連這個小可事，伊也幫贊lan2。」 \n凡若有艱苦，無論大細，攏著ka7 天父講，因為伊是慈愛完全 e5 上帝，大事細事攏總teh 關心。 \n細約瑟e5 祈禱 \n英國有2個囡仔，一個名約伯、一個名約瑟。一日去探伊老 e5 阿媽，tiam3 hia 幾若日，四界看 光景。 約伯 生日beh到，照西國 e5 風俗，無論大人囡仔，生日hit日親人有時送禮物。約伯不只向望伊e5 阿媽會送伊物thang toa3 倒來家內過生日。 \nHit e5-hng beh 上眠床 e5 時，阿媽講，「 攏跪--落-去，我代先祈禱，lin2 2個才連續祈禱。」約伯祈禱 e5 時，大聲講，「求主耶穌，第一要緊 m7-thang boe7記得 我後--日生日，求你送 我一粒大粒皮球，也著 teng7 koh 好e5。」 \n約瑟講，「HouhN，mih"}
{"text": "-sai2 用到chiah大聲，上帝 m7是臭耳人。」 \n約伯應講，「M7-ku2，阿媽是臭耳人。」 \nChe 雖然是一個囡仔 e5 故事，獨獨其中有大教示 ti7-teh。 \n有濟濟人祈禱，m7是向望上帝 聽，獨獨求人知，名雖是祈禱，卻 大失落祈禱 e5 原意，無奇怪祈禱 e5人無少，得著應允 e5人 無濟，因為in 無照你祈禱。"}
{"text": "有一隻烏鴉得肉ti7樹頂teh-beh 食，有一隻山狗看見，就走來樹腳phou-thaN2--伊，講：「Cheng7我一生m7-bat看見鳥e5毛親像烏鴉兄你chiah 白chiah sui2,你e5身軀亦不止整齊、標緻。今chiah-e5 m7 免koh講：「總--是你e5聲敢嶄然好聽，你e5聲若親像你e5身軀hiah sui2,我扑算無半隻鳥敢佮你比。」Hit個烏鴉聽見伊e5甜言蜜語，腹肚內攏phu7-phu7滾，腳手ngiauh8-ngiauh8動，歡喜到擋be7 tiau5 。 \n若是teh想，這隻山狗敢會li5-li5-a2僥疑我e5聲無到極好？想著哮hou7伊聽，免得伊teh疑。抵仔開嘴teh哮，hit塊肉就ka-lauh8 。Hit隻山狗咬hit塊肉做伊搖搖擺擺，直直kho5直直去，chiaN3沿路笑這個烏鴉耳孔輕，會褒唆 --tit。（看養心諭言第7面） \n(台南府城教會報139卷，1896年10月)"}
{"text": "有一隻狗咬一塊肉，tui3 橋--nih8過。橋下e5水清清定定，所以伊e5影照落水底，an2-ni看見水內亦有一隻狗，咬一塊肉，伊就beh搶水內hit隻狗所咬e5肉，狗tio5落去m7-tan7-na7搶無，連伊嘴--裡hit塊煞沈落水底。"}
{"text": "(看對面e5圖。)\n有一隻烏鴉得肉ti7樹頂teh-beh 食，有一隻山狗看見，就走來樹腳phou-thaN2--伊，講：「Cheng7我一生m7-bat看見鳥e5毛親像烏鴉兄你chiah 白chiah sui2,你e5身軀亦不止整齊、標緻。今chiah-e5 m7 免koh講，總--是你e5聲敢嶄然好聽，你e5聲若親像你e5身軀hiah sui2,我扑算無半隻鳥敢佮你比。」Hit個烏鴉聽見伊e5甜言蜜語，腹肚內攏phu7-phu7滾，腳手ngiauh8-ngiauh8動，歡喜到擋be7-tiau5 。\n若是teh想，這隻山狗敢會li5-li5-a2僥疑我e5聲無到極好？想著哮hou7伊聽，免得伊teh疑。抵仔開嘴teh哮，hit塊肉就ka-lauh8 。Hit隻山狗咬hit塊肉做伊搖搖擺擺，直直kho5直直去，chiaN3沿路笑這個烏鴉耳孔輕，會褒唆--tit。（看養心諭言第7面）  \n (台南府城教會報139卷，1896年10月)"}
{"text": "自古以來天主教 e5 法例ti7濟濟所在有另外設一間專專是beh hou7 人tiam3 hia thang脫離世情，絕斷色慾。有間hou7 室男toa3,有間hou7 室女toa3。照in 扑算男女較好m7 thang 渾雜相交插才有功勞。在早ti7 地中海 e5某海嶼有設一間teh hou7 室男toa3。近ti7-hia有koh一個海嶼設一間teh hou7 室女toa3。Ti7 hit 二間從中有一男，一女本是同胞e5兄妹。 \nHit e5 兄三不五時過海去chhoe7小妹。Ti7 in小妹toa3 hit個海嶼hia chhi3-pho真盛。Hit個兄極hauN3 hit號果子。總--是hit號果子較常出ti7 夏天時，所以永擺到hit時伊就去hia探小妹。到後--來hit個兄家己giau5疑想伊過去hit個海嶼真be7做tit，因為hit等人想叫若iau2有人情 e5 親愛ti7 -teh，驚了較 be7 全心成做聖。所以了後伊就罕tit去。 \n伊e5 小妹看伊罕tit來就鬱悶續kou成伊。路尾允伊講逐年若到chhi3-pho siong熟e5 時限才beh來，別時定著無beh來。小妹聽che3 話就差人去幾若國四界ba7不論極早極晚出 e5 chhi3-pho欉，攏盤過來伊hia栽。到後--來hit個海嶼有真濟chhi3-pho欉。小妹每日倩濟濟工來teh培養照顧，連伊本身亦勤謹督工，就致到hou7 chhi3-pho不時會發生。 \n久久伊e5 兄無來chhoe7伊，小妹常常teh向望伊beh到，thang受伊e5好情意。等到冬天時過，已經立春就差人去通知in 兄講，chhi3-pho現在熟lah請你著來。伊兄真歡喜過海去探小妹續食chhi3-pho，就日日往來。An2-ni 經過一月日chhi3-pho iau2 chhun偌濟。連連過3月日hit個果子ia"}
{"text": "u2 -ku2有滿四界，延到6 月日果子出無 lang3時，續到長年thang3天chhi3-pho亦出be7過。到年tu2年koh立春猶原iau2有。Hit個兄看到通年有chhi3-pho，就tui3伊e5 小妹講，Che明明是上帝beh指點我知三不五時來chhoe7你是m7 著，今以後定著逐日beh來相見。\nAn2 -ni -seN tui3這chan5故事thang知hit 個小妹真正是智識，亦續知冬天出chhi3-pho雖然不合時iau2-ku2 thang得著。若親像an2-ni，咱著會曉想有時雖罔ti7 慘苦e5 中間iau2 -ku2會得著福氣。 \n(台南府城教會報第138卷，1896年10月)"}
{"text": "獅ti7郊外teh好睏，貓鼠仔tiam3 伊身邊teh thit-tho5 tio5跳，獅忽然hou7伊驚醒，就隨時用伊e5腳爪ka7 伊蓋--teh。老鼠仔be7 會脫離，就ti7爪下哀求憐憫，獅看細細e5老鼠仔，害死--伊亦無利益，不如赦免伊較好。老鼠仔就脫離。Koh無偌久獅hou7人用羅網tng--著，百獸聽見就攏圍來beh救--伊，可惜攏救無法--tit。An2-ne-siN親像著放in e5王死ti7羅網--裡。\nHit隻獅家己苦慼講：「今是我e5命--了。」這隻老鼠仔來ka7伊講：「王--ah，我好膽講，你肯hou7 我救你出--mah？」百獸聽見這個話攏總凊笑，因為大隻象佮攏總e5猛獸救無法--tit，這號無名小卒就敢想beh來救--伊。平素獅看老鼠仔m7上目，thai2-tho2 肯佮伊講話？若是到這個時陣，伊sui-bong2是一隻phi2-phi2仔隻e5老鼠仔，獅亦m7 敢看輕，歡喜求伊e5計策，hiN-hiN-chhan講：「懇求你試來救我。」Hit隻老鼠仔就趖去hi2網--裡，用伊利利e5嘴齒，tui3網e5索仔一股khe3過一股，攏無想sian7,到路尾khe3斷，獅就出--來。切切莫得看輕小人，驚了今仔日e5小人是後來e5恩人，亦be7 thang知。 \n(台南府城教會報第140卷，1896年11月)"}
{"text": "Bat看著新聞講，ti7無影國，無影時，無影王有2個查某子，生做不止好枝骨。兩人面貌真sui2 ，木耳耳、蓮子面、鮐魚嘴 、柳葉眉、石榴齒、chhang管鼻；嘴 phe2 粉紅粉紅，目珠金tang-tang，烏白分明，身軀無懸無低，seng5-seng5好看。\n可惜in e5性情無相同。大e5查某子款式thiam5靜、仁愛、un-sun5,亦不止jin5-jia2笑嘴 ；常常講好聽e5 話，人真愛親近伊，愛佮伊交陪，ka7 伊號名國愛。 \n伊e5小妹愛白賊、貪心、怨妒、奸鬼，koh歹癖懊惱常常愛講歹聽e5話，人m7 敢親近伊，號名國怨。有一暝姊妹兩人teh 睏，抵著一項怪事，就是睏到半暝忽然間有仙來摸in e5嘴。隔早起國愛抵仔teh 開嘴beh 問平安，liam5-piN有一粒真大粒e5珍珠對伊e5嘴ka落出來。國愛緊緊拾起來hou7通家e5人看。小停teh 講話e5時有koh較sui2 e5物直直lian3出來，就是寶玉、紅仙荷、瑪瑙珠、鑽石，逐家趕緊走倚來拾，盡在歡喜。國怨看見就怨妒伊，開嘴beh 罵，隨時有田蛤仔、ka-choah8 、sian7-lang5、mng5-kau2仔蟲、蜈蚣、毒蛇，tui3嘴nih8直直趖出來，人看見真驚到極，m7 敢近倚伊。 \n今這個譬喻到底有甚物意思ti7-teh？聖經講，心積蓄好顯出伊e5好，心積蓄歹顯出伊e5歹。有ti7心nih8，講出ti7 嘴nih。好樹be7 結歹果子，歹樹be7 結好果子（太•7：15-20）。凡若樹thang tui3伊e5果子bat 伊，凡若人也thang tui3伊e5果子bat 伊，凡若人也通對伊e5所行來chhun2-tok8伊，所以thang對伊e5果子bat伊。"}
{"text": "有一擺，就是二九 e7昏，我 teh 坐 ti7 房nih8 ，有聽見遠遠 e5 鐘聲。我聽見是若親像 teh 出歡喜 e5 聲來慶賀城內 e5 眾人。 \nChhau3-tu2-kham2 我 e5 目珠看見面頭前有一本 e5 冊。冊內所看 e5 字寫講，「我 e5 心獨獨向望上帝，我對伊得著救。」（詩篇 62：1）\nLiam5-piN 聽見 hit 個遠遠 e5 鐘所出 e5 聲，伊 e5 聲音入我 e5 耳孔，若親像 teh he5講，「有一個子 beh出世，是上帝賞賜e5，咱受伊 e5 利益。 」（以賽亞9：6）\nLiam5-piN 目珠前 e5 聖冊所寫e5 字若親像 he5 講，「只有伊做我e5 石磐，我 e5 救主。」（詩篇 62：2）\nTiam3 ti7 hit 個肅靜 e5 房內，外面 e5聲聽較 boe7 見 e5 所在，就較會聽見天所出 e5 聲來入人 e5 心內。暝那深我有聽見鐘 e5 聲若親像 teh 講，「我 e5 神著專專向望上帝，我所向望e5 攏是對伊。」（詩篇 62：5）\n想 hit 句「我所向望e5 獨獨是對伊。」就家己問「Hit 句有影無？我所向望e5 真正是 an2-ni mah？我真正有 teh 向望甚物抑無 ？ 設使我所求若有 liam5-piN 得著，我kiam2 boe7 不止奇怪 mah？」 \n「上帝所允 beh 賞賜e5 是無限量，可惜我 e5 信無深，才無扑算的確會得著嘴所求e5。」我 an2-ni 想心內就見笑。Koh想上帝所允e5 到 chiah 濟，我所扑算會得著e5 到 chiah 少，che kiam2 m7 是 hou7 我失落濟濟 e5 福氣 mah？ 我 m7 信上帝 ti7所允e5 的確 beh行伊，che kiam2 m7 是 hou7我著真見笑 ti7 伊e5 面前 ？ \nTiap8-a2 久koh再"}
{"text": "聽見kong3鐘 e5 聲若親像koh再講，「我 e5 神ah！著專專向望上帝，我所向望e5 攏是對伊。」耳孔 teh 聽 e5 時，就 liam5-piN 記得早前某所在 e5 故事。Hit 個故事來排列聚集做一本冊名叫做《贖回地 e5 誌錄》。Hit 個故事寫 ti7 下底向望讀 e5人會得著利益。 \n贖回e5 誌錄\nHit 個贖回國是真大，伊 e5 國王不止尊貴，名聲報揚到極遠e5 所在，tiam3 ti7 贖回國 e5 百姓真尊敬伊。Hit 所在 e5 名叫贖回地e5 緣故排列 ti7下底。 \n早前 hit 所在 e5 百姓攏反叛久久有擾亂 e5 事，到 hit 個國攏敗壞，hit 個百姓真艱苦到極。Hit 所在 e5 國王看百姓 e5 艱苦不止可憐伊。伊有一個所疼獨生 e5 子，就差伊去 hia kap hiah e5 散hiong艱苦 e5 人相kap toa3 ，相kap著磨，艱苦，若親像做 hit 所在 e5 百姓一般樣。M7但 an2-ni，王所罰百姓 e5銀，伊 e5 子有替 in 還，hou7 百姓有路thang得著赦免罪。 \nHit-tiap8 以後不論甚物人若入稟求赦免，見若引起王 e5 子所做e5，王就歡喜赦免伊。伊亦 hou7 in 逐人有一張 e5 約字。約字內m7但允 beh hou7 伊ti7 贖回地有所在thang tiam3 ，koh 允別日若離開 hia 王有備辦不止較好e5 所在thang久長徛起 ti7 王 e5 身邊。若 beh 講起 hit 個贖回地 e5 百姓所thang得著濟濟項 e5 福氣，聽見 e5 人的確會奇怪 hit 個王 e5 大恩好款待 hia e5 早前背逆伊 e5 人。 \nTi7 hit 個地 e5 四面雖然有濟濟拋荒 e5 所在，iau2-ku2 地內有青翠草埔，亦有花園、樹林、果子提，攏有備辦 hou"}
{"text": "7 hit-e5 百姓thang用，koh 逐人有家己 e5 choan7 匙 thang出在伊出入。Koh 對遠遠 e5 山有引水泉 e5 水來分到逐間 e5 厝 hou7 in 有清水不時thang用。亦有粟倉kap toe2 雜物 e5 房。有米糧kap所欠用 e5 物真充足。人若是欠缺甚物，不過求伊 e5 王，伊就歡喜將 in 所欠e5 來 hou7 伊。 \nTi7 hit 個國有一人名叫阿東，伊是不止ham-ban7 e5人，所以厝邊綽號伊叫做慢鈍阿東。 \n伊久久 toa3 ti7 贖回地，所徛 e5 社名叫赦罪社。伊 e5 約字有細膩收囥teh，總是罕tit提出來看，嫌目珠花，無啥看見，所以 hit 個約字內所允e5 伊攏 m7 知thang求來得著，an2-ni 失落濟濟項 e5 福氣。對 an2-ni阿東雖然會算是好額人，iau2-ku2 看是若親像不止散hiong。伊 e5 厝是破，窗仔門 hou7 蜘蛛絲 eng-ia ，kham3 到密密，致到日 e5 光照 boe7 入，內面 e5 房攏暗暗。伊嫌無清水thang lim，就伊隔壁一個厝邊名叫滿福嬸 ka7 伊講，「你若使洗清你 e5 水缸，除去所塞 e5 la-sam5就山裡水泉 e5 清水會得著真夠額。」伊有時嫌米無夠，滿福嬸聽見就責備伊講，「你kiam2是嫌咱 e5 王beh hou7 你餓死 mah？你若kiah8目就會看見伊 e5 粟倉；ti7 hia 有米糧真濟刁故意 beh hou7 你thang用。若使入稟求王伊真歡喜 hou7 你日日thang食到飽。設使你若an2-ni 行面就不止較好看，免chhiN-san2若親像得 beh 餓死 e5 款。 」慢鈍 阿東出憂苦 e5 聲來應講，「你所講 e5 代誌kaN2有影，總是你所常常tit著 e5 恩我罕tit得著。你憂悶今攏變做歡喜，總"}
{"text": "是我攏 boe7 得著安慰，你心內鬱卒 e5 事攏變做歡喜e5 o-lo2 e5 話；若是我 iah8 攏 boe7 an2-ni。前日有一個人客來，講咱應該常常穿王所賞賜sui2 e5 衫叫做o-lo2 e5 禮服，我受家己 boe7 堪tit。我是無路用 e5 人 beh thai2 會堪tit穿 hit 號e5 衫。我有時愛o-lo2王 e5 大恩，總是可惜我真ham-ban7 boe7 曉tit講出。」滿福嬸應講，「Beh 吟詩o-lo2主拯救咱 e5 代誌你扑算用憂悶 e5 聲來吟詩合宜 mah？人若 an2-ni 吟，che kiam2 m7 是若親像伊 teh 講起別人 e5 福氣，kap伊攏無干涉？Kiam2 m7 是較好著歡喜 kiah8 目o-lo2講「伊疼咱，流伊 e5 血洗清咱 e5 罪過。」（默示錄 1:5） \n人 teh 歡喜 e5 時kiam2 beh 帶孝 mah？」慢鈍阿東謙遜 e5 款應講，你講 e5 話 siuN過頭。設使你若親像我 e5散hiong就會知出歡喜 e5 聲來o-lo2是真 oh。你kap我雖然是同族 e5 人總是lin2 hit房頭較好額，阮較散，所以 boe7 比tit lin2。你真好額，我極散才 m7 敢向望會kap你平平得著大福氣。」滿福嬸應講，「你怎樣敢講是真散hiong？你 hit 個約字 e5 內面有濟濟銀單便便hou7你thang用，你啥事收囥 teh m7 提出來用？你所做是親像我所 bat 聽見一人 e5 故事。伊其實是好額人，總是真憨，扑算伊是極散，因為 an2-ni 不止儉，伊kap家內 e5 人差不多 beh 餓死。到伊死了後人看伊有銀不止濟收囥 teh ，攏 m7 敢用。你亦親像hit 個人 ，因為約字內 e5 銀單若 m7用伊攏 boe7 得著甚物利益。」滿福嬸後來用較溫馴 e5 話 beh"}
{"text": "安慰伊講，「老 e5 朋友 ah，設使有好額人不止疼伊 e5 子kiam2無 beh hou7 伊有夠額thang用 mah？設使 hit 個子 m7 用老父所 hou7 伊 e5 物，che kiam2 m7 是辜負伊 e5 父 e5 恩mah ？ 我看你是老人，真 lam2，亦較 boe7 曉想約字所記載thang歡喜 e5 事。因為 an2-ni 你 teh 求咱 e5 王，m7但著求王所欠用 e5 物，koh 著求王本身著替你想，替你設法。你na7 入這號e5 稟 ，我確實知伊穩當會成你所愛，你所求e5 。」 \n慢鈍阿東應講，「厝邊ah，我老 koh 是ham-ban7 e5 人，你比我較gau5想所以 beh 問你著用甚物字來奏王？驚了我前所奏e5 ；王無收著，因為我罕tit得著所求e5。」滿福嬸應「所奏 e5 話有記明 ti7 約字內」伊就去開壁櫥提出慢鈍阿東 e5 約字，來讀幾若句 hou7 伊聽。 \n「耶和華我犯著災難，你著救我」（以賽亞 38:14）「求你替我申冤」（詩篇 119:154）「上帝ah！求你起來，因為家己 e5 事來行刑罰。」（詩篇 74:22）「求你保你 e5 奴僕，hou7 伊得著好。」（詩篇 119:122）「耶和華ah！用你 e5 路報我，koh 用你 e5 路教示我，用你 e5 真理引 chhoa7我，來教示我；因為你是 hou7 我得著救 e5 上帝，我歸日向望你。耶和華ah！求你數念你 e5 憐憫慈悲，因為 chiah e5 對古早就有。我少年 e5 時行 m7 著，koh 犯罪，m7 thang 記tit；耶和華ah！求你照你 e5 慈悲，koh 照你 e5 恩典，數念我」（詩篇 25:4-7） \n讀 hou7 伊講，「你thang用 chiah e5 話來奏王看伊 beh 怎樣做。Koh hit 個稟 e5 路尾著寫講「你"}
{"text": "ham-ban7 e5 奴僕寄 hou7你，teh 聽候你所beh 賞賜e5 門開便便，teh 聽候你來應。」」慢鈍阿東吐氣講，「設使王beh 收阮所奏來允准我真正thang歡喜到 boe7 顧tit，亦 beh 感謝伊 e5 恩；總是驚了我 boe7 堪tit受伊 e5 恩致到伊 m7 允。」 \n滿福嬸講，「你啥事giau5疑到an2-ni？設使人聽你所講 e5 話穩當無扑算你是 tiam3 ti7 贖回 e5 地 e5 人，因為看你 e5 款是合 ti7 hit 個定罪國 e5 人。我早 bat 入這號 e5 稟，王liam5-piN 允，hou7 我得著濟濟項極好 e5 物，續得著王所寄 e5 批。批內講：「耶和華是好，koh 正直，所以伊beh 引 chhoa7 犯罪 e5 人歸正路。謙遜 e5 人耶和華 beh 用義來引 chhoa7 ；koh 謙遜 e5 人伊 beh 用伊 e5 路教示in。守耶和華 e5 約 koh 尊趁伊 e5 法度耶和華凡事用仁慈真實來款待in。」 （詩篇 25:8-10） \n我對伊得著這號 e5 批，hou7 我 e5心受大感激。」 \n慢鈍阿東講，「果然 an2-ni kiam2-chhai2我亦thang向望會得著疼，總是前我亦 bat 幾若擺入表奏王，若是無啥得著，所以對 an2-ni較餒志；無啥向望thang得著利益。」 \n滿福嬸應講，「m7 知你入稟有tu2-tu2照約字所記載抑無？Ti7 hia 有講，「著常常祈禱，著警醒來感謝伊 e5 恩。」（哥羅西 4:2）所講 e5 意思是咱著 chhim神，就iau2-be7 得著 e5 代先會曉感謝，因為心內攏無giau5疑，驚了你入稟無 an2-ni 信。」慢鈍阿東 liam5-piN 照滿福嬸所講e5 ，有寫一張稟，寫好就落名，對郵政局寄去。寄去了心 liam5-piN 變較平安"}
{"text": "。滿福嬸就讀約字 hou7 伊聽。所讀e5 講，「伊入約永遠會記tit。」（詩篇150:8）伊讀了就講「這 個kiam2 m7 是tu2-tu2親像我前所講e5 ？「王 m7 若 beh 用好 e5 物hou7你，koh 伊常常記得伊所入 e5 約。伊所hou7人 e5 m7 是對 in gau5 求來得著；攏是王本然允 beh hou7 in。伊 e5 恩無量所以愛咱得著好 e5 物。」咱 hit 個約字內有恩賜真濟極濟是 hou7咱。」這個恩盤過咱一切所想e5 。（以弗所 3:20） \n早有一日我忽然間想我kiam2 m7 是做王所疼 e5 查某子？若是 an2-ni，我 m7 是散hiong人，是真好額，mih-sai3欠缺到 an2-ni？設使我若甘願用父所備辦 beh 賞賜我 e5 錢財，來o-lo2伊大恩，che kiam2 m7 是伊所愛，koh 若 an2-ni kiam2 boe7 歸榮光 ti7 伊 e5 名mah？後來我入稟照王所允濟濟項求伊來 hou7我。稟 e5 路尾有加幾句講：「主所允e5 是較贏我所想e5，所以求你替我想，照你好 e5 意思賞賜我。你 e5 女婢 e5 門 beh 不時開常常 teh 聽候你所備辦 beh 賞賜我 e5 大福氣。 」對我 an2-ni 入稟，就 liam5-piN 有得著真濟項極好e5 物。對 hit 時到今王常常照時 hou7 我真濟項好 e5 物。對 an2-ni我確實知伊所允e5 穩當 beh 行伊；所以你攏 m7 使giau5疑，著信就的確會得著所求e5 。Koh一項，已經得著了的確 m7 thang boe7記tit用感恩 e5 心來感謝o-lo2伊 e5 恩。」 \n講好滿福嬸倒去伊 e5 厝，hit間雖然是細細間iau2-ku2 是真爽，內面有濟濟極寶貝 e5 物，攏是王白白賞賜伊。伊 e5 目珠看內"}
{"text": "面e5 物心歡喜到 boe7 顧tit，就開嘴歡喜 e5 聲來吟詩o-lo2王 e5 大恩。 \n慢鈍阿東入稟了後，無幾日有一個欽差對王來，講，「你所入 e5 稟內面有寫講：「用你 e5 路報我，koh用你 e5 路教示我。」(詩篇25:4) 所以我今仔日奉差來就近你。」\n欽差就入慢鈍阿東 e5 厝，四界看講，「你 e5 厝，怎樣到chiah 暗？你 e5 ke-si亦無甚物齊備。Koh 你 e5 衫怎樣舊到 an2-ni？攏是親像散hiong e5 人。你 e5 面亦是青瘦若親像得 beh 餓死。你kiam2 m7 是王所疼 e5 人 mah？所以應該著有好 e5 食穿，面著清彩好看。」慢鈍阿東見笑來應講，「我雖然疼我 e5 王iau2-ku2 boe7 堪tit受伊 e5 恩，來得著到 hiah 好 e5 物。伊若赦免我 e5 罪，准我來 tiam3 ti7 這個赦罪 e5 地，hou7 我thang認伊做我 e5 王，hit 個恩kiam2 m7 是不止夠額 mah？我 beh thai2 會堪tit koh 得著別項 e5 恩 ah？」 \nHit 個欽差聽見伊所講e5 ，不止可憐伊，就行倚窗仔 門哈玻璃tiap8-a2 久就日 e5 光有照入。 \n慢鈍阿東 e5 約字有掀開 ti7 桌頂，tu2-tu2 ti7 光所照 e5 位，所照著 e5 字就是講，「萬物攏是你e5 。」( I 哥林多 3:2) 慢鈍阿東看了 boe7 免tit受感動。 \n欽差看伊 e5 水缸內只有淡薄濁濁 e5 水，就知慢鈍阿東到chiah lam2 e5 緣故；伊就去 hit 個引水 e5溝看見內面有 la5-sam5 塞密，伊就摳出 hiah個 la5-sam5，hou7 清清 e5活水 liam5-piN 流入。舀一甌清清 e5 活水 hou7 慢鈍阿東飲。飲了伊 e5 面不止較好看，差不"}
{"text": "多boe7 認tit；目珠變做金 sih-sih ；前伊 e5 腳手 gi7-gi7-chhoah ，今就極勇健。 \n欽差開壁櫥看內面只有淡薄乾乾 e5 麵包，是不止舊e5 就 ka7 慢鈍阿東講，「咱 e5 王 m7 愛 hou7 伊 e5 百姓用 hit 號舊 e5 物。逐日有備辦新e5 米糧 hou7 in thang用，你怎樣久久無得著 hit 個新e5 來養飼你 e5 心？雖是外國 e5 人若求王亦有聽見，何況伊 e5 百姓若求伊kiam2 m7 聽？伊kiam2無照顧 in hou7 in 有米糧thang食。」 \n慢鈍阿東看伊 e5 壁櫥是空空就見笑，講，「雖然所有 e5 無偌濟，iau2-ku2 會感謝王 hou7 我 會淡薄thang止飢，免tit餓死。」欽差 聽伊所講就應講，「人 tiam3 ti7 贖回地 beh thai2 會餓死？逐日有貨車載濟濟米糧常常對你 e5 門口teh 過。逐張有用大字寫講：「伊憐憫 e5 心逐日是新e5。」(Ai-ko 3:23)人若使備辦一張寫講：「仁義無供盡。」(哀歌3:23) 就thang得著一包便便tu2-tu2合 in 逐日所欠用e5。有果子對王 e5 果子提來，亦有米糧對王 e5 粟倉到，an2-ni 人若餓死的確是對家己 m7 求，m7 是因為王 m7甘願 hou7 伊所欠 e5 物夠額thang用。王常常 teh 細膩備辦tu2-tu2照逐人日日 e5 欠缺。設使人備辦心來承受王所賞賜 e5 好物，伊 e5 心的確會歡喜到 boe7 顧tit，逐日有福氣到滿，就會吟詩講：「見若有智慧 e5 人的確關心致意 這個代誌，亦的確數 念耶和華 e5憐憫。」（詩篇107；43） \n欽差 koh 講，「你無得著王所備辦 chiah 個好物是怎樣？KaN2是因為你 e5 門有關bat8-bat8，抑是kiam2-chha"}
{"text": "i2開無 li7。Koh 你本身無 teh 聽候，所以王所備辦 e5 物刁故意 beh hou7 你thang用，就你無接著。所得著 e5不過是淡薄thang止飢 na7-tiaN7，無夠額thang養飼你，hou7 你 e5 身軀心神勇健；你an2-ni 做kiam2 m7 是辜負王 e5 恩 mah？Iau2有 koh 一項你有大錯誤，就是所入 e5 稟你常常講：「 M7 知王 beh 聽mah？」抑是講：「扑算王無的確 beh允。」有時講：「M7知王 beh 賞賜抑 m7 ？」這號giau5疑 e5 話 m7 信 e5 心，kiam2 m7 是辜負王 e5 好意 hou7 伊無歡喜？ \n設使王 m7 歡喜收你 e5 稟伊kiam2 beh代先備辦所在便便 beh hou7 人thang入 mah？\n慢鈍阿東應講，「我giau5疑 e5 話意思 m7 是 beh 辜負王 e5 恩，不過我是無學問 e5 人，所寫 e5 字歹看，所鬥 e5 句 m7 好，驚了王 m7 受。」 欽差應講，「你大錯誤，m7 使著有學問來寫；bat 看見有濟濟稟，雖然伊 e5 句鬥真好，伊 e5 字寫真sui2，若是無得著王 e5 鑑納；亦有稟只有講：「我是有罪，求你憐憫。」（路加 18:13）伊 e5 字雖罔歹看，伊 e5 句鬥m7 好，但是反轉得著王歡喜鑑納。有兩項要緊e5 你著去學。若 beh 入稟頭一項人著謙遜認罪，第二項著謙虛 e5 心來深信。人若 an2-ni 王就的確歡喜鑑納。你若詳細看約字所記，就會知得著鑑納 e5 人 m7 使有大學問。你kiam2 m7-bat 讀 hit 節講，「一個散hiong人 teh 求叫，耶和華聽伊續救伊脫離攏總 e5 艱苦。」 （詩篇 34:6）約字攏無講著有學問，較常講，若吐氣求叫就會得著聽見。咱 m7但著求，亦著o-lo2感謝伊 e5 恩，這個"}
{"text": "亦是要緊。你kiam2 boe7 記tit王 e5 子有替你擔當偌濟e5 艱苦，hou7 你thang得著赦免罪。人若託重伊 e5 子 e5 名來入稟，伊本身 beh 簽名，王就的確歡喜鑑納。王 e5 子不止愛得著所欠e5。著記tit伊tit-beh 離開伊 e5 百姓 hit 時有講一句，就是，「Lin2 託我 e5 名有 beh 求甚物我的確 hou7伊成。」（約翰 14:14）這個kiam2 m7 是不止有thang向望 e5 話 mah？你若引 這 句來入稟，心內的確 m7 thang giau5疑來想，m7 知會得著聽 a2 boe7 ，m7 知王beh 允准我 mah。這 號giau5疑 e5 心是親像人寫稟後來用烏墨拭去所寫 e5 字，hou7 伊霧霧，致到 boe7看見。約字 e5 內面無 hit 號疑 ngai2 無決斷 e5 話，攏是篤實 e5 話。一所在有講，「跋倒 e5 人耶和華有扶持in；khiau-ku e5 人主 hou7 in khia7 直。萬族 kiah8 目向你：你照時創 hou7 in 食，你展開你 e5 手，見有活 e5 物，你 hou7 in 食到飽，耶和華逐項所行無 m7 公義。伊所做e5 ，攏有仁慈。見有誠實求叫耶和華 e5 人，就是誠實求叫伊，耶和華親近in；敬畏耶和華e5 人伊的確成 in e5 心所愛；亦 beh 聽伊求叫，來救in。」(詩篇145: 14-17)\nTui3 an2-ni 咱知深信 e5 人所向望e5 穩當會得著。Iau2有一所在講：「我e5 神 ah！著專專向望上帝；我所向望e5 攏是對伊。 」（詩篇 62:5） 我扑算你kaN2 m7-bat 囥這號 e5 向望。人若無甚物向望就的確無甚物 thang得著。設使所向望e5 是少，就所得著e5 亦是少。你散hiong到 an2-ni kaN2因為這個緣故"}
{"text": "？ \n今ai3你kap我相kap去，愛 hou7 你看幾若項 e5 物。」 就 chhoa7 伊到一所在雖然離厝無偌遠，iau2-ku2 慢鈍阿東攏 m7-bat 去 hia；伊 bat 聽見人講，總是無扑算伊本身thang去看。到te3看有濟濟間 e5 厝，有e5 是粟倉，有e5 是棧房，亦有濟濟張貨車，常常對 hia 出，載貨物不止濟 beh 分 hou7 hiah e5 入稟求物 e5 人。所 hou7 伊 e5 物有時tu2-tu2照伊所求e5 ，亦有時無，因為王知所求e5 合 ti7 伊 e5 路用抑無，若無就換別物較合伊所欠用e5 。 \n粟倉棧房 e5 頂面有大字寫講，「主大疼求伊 e5 人。」（路加 10:12）下底有寫講，「散hiong人 e5 向望永 boe7 滅無。」（詩篇 9:18）Hit 個欽差 koh chhoa7 伊去邊頭一間e5 大厝，講，「這 間名叫失福e5 棧房，因為 hit 內面有濟濟好 e5 物收囥teh。Hit個物攏是王所備辦 beh hou7人e5，可惜 in 無得著。有e5 是因為人 m7 求，亦有濟濟e5 ，雖然人有入稟求 hit 號 e5 物，但是車來beh 分 hou7伊，看伊 e5 門關bat8-bat8，亦無人 teh 聽候來收 hit 個物，所以 hit個人有失落大大 e5 福氣。」 \n慢鈍阿東聽見伊所講 e5 話心內受刺chhak8，面真見笑。欽差就開門 chhoa7 伊入去。看見內面有濟濟間大廳，逐間內面有 囥濟濟包 e5 物 ti7-teh。逐包有寫甚物時日寄e5 。Koh 看一所在，有濟濟iau2-be7包 e5 物疊好 ti7 架仔頂。頂面寫講，「無得著因為你無求。」（雅各 4:2）Koh 一層寫講，「因為 lin2 e5 罪阻擋，所以 boe7 得著好 e5 物。」（耶利米5:25）又一所在寫講，「Giau"}
{"text": "5疑 e5 人...ai3得著主 e5 恩，路尾 boe7 得著。」（雅各 1:17）亦有 koh寫講，「門無開所以 boe7 得著。」 \nIau2有一間伊 e5 門頂有寫，「無照約才 boe7 得著。」Hit 間內面 e5 壁nih8有貼幾若張 e5 告白講，「若 lin2 tiam3 ti7 我...不論所ai3去求的確成。」（約翰 15:17） Koh 有一個講，「著納十分 e5 一分來入苦房，...將這來試我聽候我破天 e5 khiah hou7 有 chhun e5 福氣拚落來，算 boe7 了，」 （瑪拉基3:10）遠遠看 koh 一間ti7 較暗 e5 所在，門頂寫講，「Lin2求無得著是lam5-sam2求，趁私慾 e5 緣故。」（雅各 4:3） \n慢鈍阿東看有 hiah 濟真寶貝 e5 物，王有備辦便便 beh hou7人，可惜 hiah e5 人無得著，攏是因為伊家己錯誤伊心那想面變那紅總是有 koh 較見笑e5事，因為欽差 chhoa7 伊入 koh 一間廳e5 內面；看四面有濟濟 e5 格仔，逐個格有真濟包疊chat8-chat8。逐包有記人名，亦寫ti7 時寄 hou7伊。行到一格頂面有記慢鈍阿東 e5 名。伊忽然看家己 e5名 liam5-piN停腳，不止憨ngiah8，目珠金金相，看有真濟e5物tu2-tu2是合ti7伊e5欠用。看有這包寫講，「氣力thang做工。」koh 有一個寫講，「破病 e5 時會受安慰。」koh 有e5寫講，「有機會thang服侍王。」「有種子thang 掖。」「艱苦e5 時thang得著安慰」koh 有一khia箱外面有寫「新年e5 恩。」Hit khia koh 有記講，「Lin2 雖然m7好，iau2-ku2知用好 e5 物 hou7 子，何況天父kiam2無用好e5 物賞賜求伊 e5人 mah？」（馬太 7:1"}
{"text": "1）慢鈍阿東看較詳細就知寄e5 是3年前。伊就記得 hit 時伊有破病，不止艱苦，有濟濟項 e5欠缺；亦記得伊 hit 時不止餒志，扑算王m7收伊e5稟，m7聽伊所求。欽差 ka7 伊講，「Hit 號e5箱是王所用來toe2伊第一寶貝e5 物。你看王有用真好e5 物備辦便便beh 賞賜你，可惜你當時無得著，的確是因為你家己 e5 m7著。」 \n慢鈍阿東 koh 看有一領真 sui2 e5衫，伊e5 款是tu2-tu2親像滿福嬸所穿e5；hit 號叫做o-lo2 e5衫。衫有鑲金到金 na3-na3 真sui2 。前伊 bat看滿福嬸所穿e5 扑算王的確m7 hou7伊 這 號sui2 e5衫，今看 hit領e5長短tu2-tu2合伊e5身軀，就知王 e5意思是 beh 賞賜伊 hit 領o-lo2 e5衫thang穿，總是伊本身無備辦心thang受 ，所以 boe7得著。 \n伊kiah8頭看見 sui2 - sui2 e5 玻璃矸toe2 藥，寫講，「改憂悶變福氣e5香油。」看了伊就奇怪王e5恩 beh hou7伊 這 號真好e5 物，koh 不止見笑伊家己 m7 信 e5 款式才有失落大福氣。 \nKoh 看ti7較懸 e5 所在有一 khia 籃。Hit 個籃墘有縛 sui2 e5 花，總是花已經謝了了。籃外有寫幾若個字講「平安到滿。」欽差講，「Hiah 個 字是王親手所寫e5 。伊寫 e5 時是濟濟年前。當 khong3-han7 e5 時寄e5 。」慢鈍阿東 liam5-piN 記tit hit 年tu2仔是伊真欠缺 e5 時；hit 時家己扑算王有受氣，才 m7 聽伊所求，m7 賞賜平安，所以 hit 時伊真艱苦到極。欽差就責備伊講，「你雖然求平安，iau2-ku2 門無開，無扑算會得著。你 m7 信才 boe7 得著。Koh 你無看約字所記，若有讀就自然會知 hi"}
{"text": "t 個平安是王有允的確 beh hou7 伊 e5 百姓，所以你若信就會得著。設使你 hit 時有深信攏無疑，就的確會得著平安到充足。」 \n慢鈍阿東 koh 看伊 e5 名有寫 ti7 目鏡，亦有一支燈有寫伊 e5 名。欽差提伊落來 hou7 伊看，亦有 ka7 伊講，「這兩項 e5 物是我經手寄 beh hou7你，怎樣到今你iau2-be7得著？」Koh講「你所入 e5 稟亦有縛 ti7 目鏡nih。」伊就讀講，「求你開我 e5 目珠 hou7 我會看tit你 e5 奧妙。」（詩篇 119:18） \n慢鈍阿東講，「我 teh-beh 看約字 e5 時常常用 hit 句來求，總是目珠照原霧霧，看無甚物明。我一個厝邊名叫滿福嬸伊常常 teh 誇口伊 e5 目鏡不止會幫贊伊。Koh 伊對約字內所得著安慰e5 話，有時 hou7 我真奇怪，因為我 chhe7攏無，m7 知是怎樣，kiam2-chhai2伊 e5 約字kap我 e5 無同。」欽差應講，「約字所寫e5 攏是相同 e5 話，總是人讀無同，所得著 e5 利益亦無同。你 e5 約字內有濟濟應允 e5 話，亦有銀單收囥 ti7 內面hou7 人thang用來買所欠用 e5 物。約字內亦有濟濟所在講起王ai3怎樣好款待你；總是 若愛看 chiah 個要緊著點這支 e5 燈，亦著掛這號 e5 目鏡才會看明。這號目鏡是叫做「開青瞑 e5 目珠」Teh讀 e5 時亦著求王開你 e5 心目。你講有常常 an2-ni 求亦無得著，kaN2是因為你罔求，亦無扑算穩當會得著。人著深信攏無疑才會得著。若無信求無路用，的確boe7 得著所求e5 。獨獨有一項愛你常常記tit就是咱 e5 王 e5 恩真大。你若 koh 入稟穩當會得著所求，我知 chiah e5 好 e5 物你的確會得著，總是你 e5 門著開，物到 e5 時你著teh 聽候來收"}
{"text": "。王所有備辦真濟項好 e5 物你無得著，攏是因為你 e5 門無開，反轉有關bat8-bat8，無人ti7 hia teh 聽候thang收 hiah e5 物，an2-ni 你有失落大福氣。你若反悔，改你 e5 款來深信，王kaN2會赦免，koh 前所失落 e5 福氣 beh hou7你。你若會得著王所 beh hou7你寶貝 e5 物你 e5 厝就變不止爽。王若對 hia 過若入去探你，你就免tu2著見笑。今時已經晏 lah，咱著倒去。」 \n出去 e5 時慢鈍阿東看見 koh 一間不止 sui2 ，門頂有 kheh 王 e5 冕旒，hou7 人知 hit 間是屬 ti7 王。就問，「Hit 間真 sui2 e5 棧房是 toe2 甚物？」欽差講，「Hit 間是王 e5 棧間是 teh 退換物 e5 所在。有時人入稟照伊憨想來求，設使tu2-tu2照伊所求來 hou7伊，boe7 利益伊，反轉kiam2-chhai2會害伊，所以王就換別物較合伊 e5 路用。譬如有時人求今世 e5 長歲壽，王換 hou7 伊來世 e5 永遠活，抑是有人求愛出艱苦，kiam2-chhai2艱苦 e5 事無 liam5-piN 煞，總是王 hou7 伊 e5 心得著滿滿 e5 平安。設使人若會明白王 e5 好意思，知伊啥事 m7 hou7 咱所求e5 ，人的確會感謝伊 e5 大恩。」 \n慢鈍阿東 koh 看有一間較遠e5 ；門頂 e5 字寫講，「雖然延chhian5著聽候；時到的確會成。」（哈巴谷2:3）伊就問 hit 間是 toe2 甚物？欽差應講，「Hit 間就是慢慢賞賜 e5 kek8，若用千里鏡就會看亦有寫字講：「耶和華上帝行仁義，心存憐憫。伊的確忽然興起施恩 hou7 lin2 ；見若靠主 e5 人的確得著福氣。」（以賽亞 30:18）門頂亦有時鐘，是準準e5，攏 boe7 緊 boe"}
{"text": "7 慢，定著 e5 時到時鐘有出聲指示差用 e5 人著備辦提出所收囥 e5 福氣。可惜有時福氣到人 e5 厝伊無備辦 beh 收伊；因為無 liam5-piN 得著所求 e5 人失望。設使人深信雖然著聽候久久iau2-ku2 無疑，無失志，王就歡喜 beh ka7 伊講，「你 e5 信大，照你 e5 意愛thang得著。」（馬太15:28） \n王若延 chhian5 ，無 liam5-piN 照人所求來 hou7伊，較濟人就失志，扑算王攏無 beh 允伊，路尾若得著所求就奇怪，塞加利亞雖是好人 m7 信天使 e5 話；因為所求 e5 福氣延 chhian5 真久伊失望，m7 信。Kok 馬可 e5 老母kap學生替彼得求。主聽 in 所求差天使救伊出監，顧門e5報講，「彼得 teh 扑門。」 In m7 信講：「你發狂。」 \n咱所求 e5 福氣有時延 chhian5 是因為主比咱較知會利益咱 e5 代誌。譬諭囡仔愛挽青 e5 果子，父母知是真酸 boe7 食tit，hou7 伊聽候熟就不止甜真好食，kiam2會嫌父母無疼伊 e5 子 mah？咱是親像囡仔常常錯誤，愛趕緊得著福氣，m7 知天父啥事延 chhian5 無 liam5-piN hou7 阮。人雖然 m7 知主 e5 意思，iau2-ku2 信伊，吞忍到尾這號 e5 人主歡喜伊，hou7 伊會得著大賞。」 \n慢鈍阿東kap欽差出 hit間「延 chhian5 福氣 e5 kek8。」Koh再過代先所過 e5 棧房，看見差用e5 人有備辦一張車 ti7 埕nih8便便 beh 起身。看 in不止細膩gia5箱疊不止好勢，就知內面有不止寶貝 e5 物 ti7-teh。較詳細看就知幾若包有寫伊 e5 厝邊滿福嬸 e5 名。 \n欽差問，「這時是 lin2 e7晡分物e5 時 mah？」應講，Hit 個人叫滿福嬸早起，e7晡"}
{"text": "kap e5昏不時常常分 hou7伊，所以綽號伊企起 e5 所在 e5 名向望 e5 厝角。逐包王本身細膩備辦，看是tu2-tu2合 ti7 伊 e5 欠用。伊所入 e5 稟到 chiah 濟，所求 e5 物到 chiah 濟，設使 chiah e5 棧房內 e5 物若會了，我扑算這個婦人人會攏得著到了，總是王 e5 恩無限量，伊所 beh 賞賜 e5 福氣往往boe7了，所以不論甚物人「求就得著」。Koh 人直直求 che 是王所愛，因為伊本身 bat 吩咐「人著常常求無厭。」（路加 18:1） \n阮到滿福嬸 e5 厝伊罕tit無ti7 門口 teh 聽候阮，歡喜伸手 chih 接王所寄 e5 禮物，嘴o-lo2講：「我 e5 神魂ah！你著o-lo2耶和華，心內所有e5 ，著o-lo2伊 e5 聖名。」（詩篇 103:1）扑算無偌久王 beh 召伊去阮 e5 工就清楚。慢鈍阿東問，「你扑算伊 beh 離開 chia mah？」應講，「正是因為王所備辦e5 房間 ti7 王宮內tit-beh 便，王就 beh 召伊去。伊濟濟年來所求 e5 物會搬過 hit 間房排到真爽。無偌久王 beh 差伊 e5 天使扶伊去kap伊 toa3。慢鈍阿東看滿福嬸所 beh 收 e5 物是真好真寶貝。有一包外面寫講，「天堂 e5 景緻kap榮光」亦有字講，「上帝因為疼伊 e5人所備辦 e5 代誌，目珠 be7-bat 看見耳孔 be7-bat 聽見，心 be7-bat 想。」（I哥林多2:9）欽差講，「伊收著hit 包伊 e5 福氣的確充滿。你看，縛 ti7 hia 有幾若字是王親手所寫e5 。Hiah e5 字講：「世間散hiong e5 hou7 伊 ti7信主來做好額，thang續接上帝所應允 beh hou7 疼伊 e5 人 e5 國。」（雅各2:5）Hit 包 e5 內面有琴，欽"}
{"text": "差摸伊，就出真和諧 e5 聲，伊聽見是若親像遠遠有人 teh 吟講，「Hou7 人thai5 e5 羊羔，的確得著權柄、好額、智慧、才能、尊貴、榮顯、福氣。」（啟示錄 5:12） \n欽差講，「得著 hit 號 e5 琴 e5人是少，王揀 gau5 o-lo2 e5 人賞賜伊有琴，hou7 伊iau2-be7到王宮會不時出好聽 e5 聲來o-lo2，聽候王所差 e5 車到伊 e5 門口，來接納伊到王 e5 面前。」今時已經換，欽差就 chhoa7 伊緊緊倒去伊 e5 厝。伊所得著濟濟項好 e5 教示攏記 ti7 心內。看伊 e5 厝真歹看就見笑，因為知是家己 e5 m7 著。Hit 時日 e5 光對窗仔門照入來；teh 照桌頂e5 約字，所照 e5 字講，「無惜家己e5子替咱眾人放 sak伊，kiam2 m7 用萬項物續賞賜咱。」（羅馬 8:32）讀了有聽見親像和諧 e5 聲 teh吟講，「願耶和華允你攏總所求e5 。」（詩篇 20:5）伊 liam5-piN 越頭看hit 個欽差有去了。 \n對 hit-tiap8 了後看見 hit 個人 e5 款不止各樣，就無 koh 叫伊慢鈍。 \n無偌久王差車來 chih 接滿福嬸到王宮內，所以 這 tiap8 boe7 聽見伊 e5 聲 teh 吟歡喜 e5 詩，總是阿東對伊有學 hit 首 e5 詩，伊今常常用歡喜 e5 心來吟詩o-lo2。看伊 e5 厝亦是不止各樣。內面真爽，有濟濟寶貝 e5 物來顯明主 e5 大疼痛。亦會聽見阿東 e5 聲不時 teh o-lo2王 e5 恩，赦免伊前有giau5疑 e5 心。前伊無啥得著王所分 e5 物，今伊日日企 ti7 門口歡喜 chih 接王所寄 e5 好物。 \n設使人有kap伊講話，伊常常愛講贖回地 e5 內面有青翠 e5 草埔，亦有清水通 lim。Koh 伊有一支 choan7 匙th"}
{"text": "ang開門，出在伊不時thang入去，前伊罕tit用 hit 個 choan7匙，所以生 sian 到tit-beh 歹，門差不多攏 boe7 開tit。今伊常常用伊 e5 choan7 匙，會開濟濟所在 e5 門，有e5 是果子提，有不止甜 e5 果子thang食；koh 有所在thang kap王 e5 使者交陪，亦有時 ti7 hia 會kap王本身交陪講話。 \nHit 個贖回地 e5 誌讀明白。讀e5 人若細膩想就會tit thang得著大大 e5 利益。 \n放蕩子 e5 譬喻講伊飼豬 e5 時講，「我tit-beh 餓死。」咱雖然認上帝做咱 e5 父，咱kiam2 m7 是親像放蕩子tit-beh 餓死。這個 m7 是天父e5 所愛，是因為咱失落伊所 beh 賞賜咱 e5 福氣。咱若讀聖冊所允e5，就知咱所會得著 e5 福氣真大，kiam2 m7 是著奇怪 mah？上帝所允kiam2 無 beh成 mah？的確 beh。主有福氣充滿愛賞賜咱。咱若無得著真正是因為咱家己無備辦 beh 受伊。咱甚物人會實實講，「我所向望e5 攏是對伊。」（詩篇 62:5）咱最大 e5 王 e5 子兒怎樣散hoing到 an2-ni？咱 e5 父真好額，kiam2 m7 歡喜用濟濟項好 e5 物賞賜咱。總是咱應該著求，亦著深信，就會得著逐項所欠e5 。 \n咱看聖冊所允濟濟項e5 福氣。Koh 看咱所得著 e5 是少少，kiam2 m7 是奇怪 mah？Che 的確m7 是因為上帝 m7 照伊所允e5 ，攏是因為咱 m7 信，就無求。 \n你讀這本 e5 人著今仔日定著 e5 意思 beh 決斷趁咱 e5 主耶穌所講e5：「Lin2 著求就會得著，hou7 lin2 e5 歡喜滿滿。」 （約翰16:24）"}
{"text": "Ti7 古早古早支那有一個細細e5 鄉莊，ti7 hia有一個真散hiong e5 少年人kap伊e5 老母teh企起。因為老母已經真老，所以少年人將伊逐日做工所得著 e5 淡薄錢來teh養飼伊e5 老母。所以an2-ni in所食e5 也是am2糜仔湯na7-tiaN7。原來這個少年人是真有孝伊e5 老母，也不止愛惜in所飼e5 狗kap貓。 \n後--來這個事hou7 神知影，神不止感心這個少年人 e5所做，就差使者提物 beh來賞in。有一日這個使者變裝做出外人來探in一家講︰「我是出外人請hou7 我toa3。」老母講，「親像這款 e5 草寮仔，也koh無物thang 供給你。」使者講︰「無要緊。」這個親切 e5 老母聽見這句話，就hou7 使者toa3 ti7 in兜。 \n較停一個變做出外人e5 使者講︰「我beh 煮chheN-chhau，就tui3 袋仔內提一粒黃金e5 寶珠出來，後--來就提in e5 鼎toe2 水，就將這粒寶珠he7落去，就將鼎he7 ti7 火e5 頂面。後--來這個出外人面就向鼎直直念chheN-chhau e5 名，到有teh 滾e5 聲，出外人就掀鼎蓋起來hou7 in 二人看。Ah﹗果然有影真好食 e5 chheN-chhau滿滿是，今來食。後--來 in三人﹙出外人、老母、少年人﹚就食。親像這款 e5 物in 出世到今攏 m7-bat 食著，所以的確真好食，食 in所食chhun e5 貓kap 狗猶原真歡喜。 \n隔早起hit 個出外人m7知tui3 to2位去，後--來in想這個黃金e5 寶珠的確是神賞賜。後--來in一家食物不止豐富，經過也漸漸較順事。總--是ti7無久e5 中間這個不思議 e5 事續hou7 in e5厝邊知影。Che猶原是姑不chiong e5 事，總--是koh較害--e5 就是hou7 對面莊 e5"}
{"text": "親情，就是 in 阿婆仔知這個事。 \n這個阿婆仔是歹人，也這個少年人是散hiong e5 家，所以攏m7-bat 行腳到。總--是到聽見這個事，就隨時來，的確ai3 看這粒不思議e5 珠。姑不chiong 提hou7伊看，後--來續的確 beh ka7伊借轉去，因為boe7 tit thang 借伊，就ka7伊辭，總--是伊真無歡喜就轉去。 \n經過 5、6 日有一e7晝e5 時，in攏無人ti7-teh，kan-ta 狗ti7-teh na7-tiaN7。Ti7 這中間這個歹e5 阿婆仔暗靜來，入去厝內，將in真tui3重囥真好勢e5 寶珠ka7 in 偷提去。Koh無偌久，in 厝 e5 人轉來，beh提寶珠e5 時chhoe7無就真m7甘，少年人kap 老母攏真煩惱 teh 哮。 \nTui3 chit -tiap8 e5 生活猶原著親像以前食am2糜仔湯，到昨昏食真好e5 chheN-chhau e5 狗kap貓一時beh食這款猶原boe7慣勢，因為無食boe7用tit，就小可ka7伊na3 leh，所以腹肚不時真枵到擋boe7-tiau5,後--來就想「是因為甚mih8因端chiah久thai2無chheN-chhau」這隻狗是真khiau2,後--來就想的確是in hit個歹阿婆仔 ka7 in 偷提去。 \nTui3 an2-ni 就將這層事ka7伊e5 同伴﹙就是貓﹚講明。In參詳講咱著來去ka7伊提轉來。貓講︰「我因為真軟chiaN2 boe7 thang 泅過溝，所以敢boe7 thang 達咱e5 目的。」狗講︰「若是an2-ni，我beh iang7你過溝」，in an2-ni 約束好勢就出發。 \nIn到位 e5 時身軀較大e5狗boe7 thang入去厝內，所以tiam3外面聽候，後--來kan-ta 貓tui3 灶腳e5 am5空鑽入去。入去了暫時bi"}
{"text": "h ti7 較暗e5所在，湊kham3有一隻老鼠tui3 hia 經過。貓想an2-ni不止幸福，就緊緊tui3 老鼠ka7伊掠leh。總--是老鼠真驚講︰「你無論講甚mih8我攏beh順趁，請救我一條e5 性命，」用an2-ni 直直tui3 貓求。 \n貓講︰「Lin2 chia有一粒teh煮chheN-chhau e5 寶珠抑無？」老鼠講︰「有」。貓這時知妥當lah，就緊緊teh想方法，ti7-teh想 e5 中間老鼠講︰「Hit 粒寶珠我beh來去提來hou7 你，請你放我好無？」貓想若放伊去 hou7伊走去就真害，就想講︰「M7免用an2-ni，你若ai3 性命，你著叫你e5 同伴提hit粒寶珠來。」姑不chiong 老鼠猶原著順趁，叫伊e5 朋友去提hit粒寶珠來ti7 貓 e5 面前。\n貓看著寶珠e5 時就續boe7記得伊e5 老鼠就an2-ni 放伊去，將珠he7 ti7 嘴內，真歡喜，一下跳到狗e5 所在，就緊緊相chhoa7 beh 轉去。總--是到以前所過 e5 溝e5 時，狗tui3 貓講︰「貓君，咱這5、6 日攏無食，總--是我beh ka7你注意一項，因為你平素真愛食魚，咱beh 過溝e5 時若有看著魚e5 時的確m7-thang露現你 e5 本性，因為若開嘴寶珠隨時會ka落去。」貓講︰「請安心lah。」總--是ti7伊e5 心內teh想講che是m7免注意e5 事，總--是果然溝經過beh了e5 時有一尾魚跳起來，看見an2-ni 不止oh禁tit伊e5 愛食 e5 貓，隨時boe7 記得伊前 e5 話，就開伊e5 大嘴beh ka7伊咬來食。Hit時伊嘴內所有e5 寶珠隨時ka落落去溝底。 \n狗kap貓攏大驚也是無法度lah﹗狗真受氣，因為刁工提來到chia e5 寶珠，狗也有ka7伊注意，這tiap8 hou7 貓失落去。In 續gong5-"}
{"text": "ngiah8 企teh看，總--是 ti7 in 身邊有人teh看，hit個人就是水雞兄，伊看了也是真同情in講︰「我beh 替lin2拾起來」就chhang3落去水底chhoe7 hit粒珠起來hou7 in。失志e5 貓kap 狗koh一擺出 in e5 元氣，ka7 水雞兄說謝就緊緊轉去 in e5 厝。 \n咬這粒珠e5 貓不止爽e5 款，親像伊家己得著珠e5 面，就真雄跳到主人 e5 面前，將伊嘴中e5 珠吐出，主人看了不止歡喜。 \n主人m7知狗kap 貓e5 經過，所以少年人kap老母攏想che攏是貓e5 功勞。所以真o-lo2 這隻貓，一面tui3狗不止歹款待伊，無甚mih8 ai3 hou7伊食，也無ai3 hou7伊toa3 ti7厝內。 \n後--來貓有thang kap主人toa3 ti7 厝內，食好物。總--是狗，雖然有大雨kap大風也是著toa3 ti7外面睏。 \n到昨昏不止相好 e5 狗kap貓，今仔日分開，貓有thang toa3 ti7 主人 e5 腳頭u頂，抑是ti7 桌邊sang2-se3。所以狗真受氣，tui3伊e5 朋友講這chan5事，狗朋友攏不止不平貓e5所做。後--來 in e5 感情就是狗若看見貓e5 時就beh ka7伊jiok，ka7伊創治kap ka7伊咬。Che是這個故事 e5 路尾。 \n(台灣教會報第543卷，1930年6月)"}
{"text": "耶穌是我好e5 牧者，<BR>烏暗e5 時伊保護我，<BR>光明 e5 時伊也無離我；<BR>危險 e5 時伊chhoa7我腳步，<BR>Hou7 我來行 ti7 正路。<BR>Chhoa7 我、飼我、疼我，<BR>Hou7 我thang kap 你永toa3。\n細子。「阿母ah，m7知實在有影，有天使抑無？」 \n老母。「聖冊講，有影。」 \n細子。「有影houN3，我bat看見人畫天使 e5 尪仔；m7知你bat看見誠實 e5 mah？」 \n老母。「我想敢bat，總--是伊e5 穿chhah m7是親像尪仔hit款。」 \n細子。「我beh來去chhoe7一個天使﹗我beh tui3大路直直走來去，到我chhoe7著才煞。」 \n老母。「An2-ni 真好﹗我也beh kap你做陣去，因為你iau2細漢，m7-thang 家己一個行hiah遠。」 \n細子。「我今m7是細漢﹗我有穿褲；今是大漢lah。」 \n老母。「Ah，有影houN3。我續boe7記得，總--是chiah好天，我也ai3 出去散步cheh。」 \n細子。「總--是你跛腳，行著hiah慢。」 \n老母。「我會行較緊，免驚。」 \n所以in就起身，囡仔那走那跳，老母也伸腳直直進前，致到囡仔liam5-piN boe7記得伊是跛腳。 \n囡仔進前行，就看見ti7伊面前一隻白馬拖馬車teh來。內面一個真sui2 e5 貴婦人teh 坐，穿綢緞，也有白 e5 鳥毛ti7伊烏sim3-sim3 e5 頭毛頂teh iaN7。伊teh 振動e5 時，伊所妝飾 e5 寶石kap金器直直sih，總--是伊hit二蕊目珠比hiah e5 金剛石koh較 光。 \n囡仔就走倚去馬車邊仔問伊，講︰「你是天使抑m7是？」 \n貴婦人無beh 應伊，kan-taN 掠囡仔金金相: 後--來ka7 駛車--e5 講一句話，也馬車駛cheh，趕緊做伊去，捲"}
{"text": "到土粉phong7-phong7 eng。 \n土粉eng入囡仔 e5 目珠kap嘴，害伊氣到beh 絕去。伊想beh 喘氣，也那teh je5 目珠 e5 時，忽然伊e5 老母te3 後面來，隨時用伊所 ha5 青色粗布e5 圍身裙ka7伊拭土粉。 \n囡仔才講︰「Hit個的確m7是天使﹗」老母應講︰「免講ma7 m7是﹗也有一個天使hit款﹗」 \nHit個囡仔做伊koh進前去，ti7 路邊跳來跳去，直直走；也伊e5 老母盡所會，直直te3伊行。無偌久，囡仔tu2著一個第一sui2 e5 查某囡仔，穿到白liak8-siak。伊e5 目珠親像天星，sih-cheh sih-cheh，也面一陣紅一陣白。 \n囡仔就喝，講︰「你的確是天使﹗」Hit個查某囡仔面愈紅，就講︰「你這個乖囡仔﹗昨暗ma7有人tui3我an2 -ni講，你知mah？我正是有影親像天使抑無？」 \n囡仔講︰「有影，你是天使﹗」 \n查某囡仔溫馴抱伊起來，就ka7伊chim。就講︰「我m7-bat 看見囡仔親像你才乖。Ka7我講，你那會an2-ni 想﹗」總--是忽然伊e5 面變。伊喝，講︰「Oh﹗伊ti7-hia來teh-beh 接我﹗今我e5 白衫hou7 你e5 鞋bak la5-sam5,也頭鬃hou7 你khiu2到ju5-ju5去。緊走，轉去chhe7 lin2老母﹗」 \n伊就hou7 囡仔落去，卻輕輕仔，總--是因為真趕緊，致到囡仔續跋倒，若是查某囡仔無看見che，因為趕緊beh進前去chhoe7伊所疼 e5 人。 \nHit個囡仔倒ti7 路nih8 teh 哮，到伊e5老母倚來牽伊起--來，也用所ha5 青色粗布 e5 圍身裙拭伊e5 目屎。 \n伊就講︰「我無ai3信hit個是天使。」老母講︰「M7是，總--是kiam2-chhai2 後日仔會；因為伊iau2少年。」 \n囡仔講︰「我sian7 ka"}
{"text": "h﹗阿母ah，你beh 抱我轉去無？」 \n老母講︰「哪會m7 leh﹗我刁持來ma7是為著an2-ni。」 \n囡仔khiN5 ti7 老母e5 頷頸，也老母出力抱伊，跛cheh跛cheh直直行，續唱伊所第一愛e5歌。忽然囡仔掠老母e5 面看cheh，就講︰「阿母ah，我想，你敢m7是天使mah？」 \n老母講︰「你這個憨子﹗甚mih8人bat聽見講天使ha5 青色粗布 e5 圍身裙？」講了做伊那行那唱歌，koh伸腳做伊直直去，所以無人知影伊是跛腳。 \n(台灣教會報第539卷，1930年2月)"}
{"text": "〔序言：我m7是小說家，所以我無teh想我會寫好e5宗教小說thang利益大家。總是頂日接著咱南台e5編輯部長命令我寫，總是伊ka7我指定宗教的、福音的、短篇--e5。所以我就用祈禱來寫。 \n論小說e5感化是真大。你看盧梭寫教育小說，惹起法國e5革命。美國e5某姊妹寫「奴才多馬」，就引起美國南北戰爭，變做放黑奴e5運動。 \n咱國裡e5賀川豐彥--氏所著e5宗教小說，hit e5感化e5力亦是真深。 \n論報紙差不多m7-bat講有報無小說。若是咱e5公報tui3早到今m7-bat khiat載小說。我看這擺是試做，亦是今年編輯部大英斷。記得早年「閩南聖會報」連載「五更鐘」真有趣味kap利益。Bat和漢文kap外語e5兄姊有濟濟好e5消息、抑是實話thang讀。若是ti7咱台灣只有會曉讀羅馬字e5兄姊無tu2好e5冊thang讀，來培養in e5情緒，kap tui3 hit e5來bat濟濟有益e5事。實在真遺憾。早我bat寫「阿娘e5目屎」，亦是為這個意思。 \n今這擺ti7-chia ai3用「用kha-chiah向上帝」做題目，來寫一個事實小說。事，實--e5。講名較歹勢，一切用假名，亦照hit 個經過e5大略，我ka7伊敷衍攤開做小說來表現ti7-chia，做5擺來連載。 \n請兄姊會記得，我m7是小說家，我是上帝e5奴僕。所以結局我所寫e5小說，就是用社會事實e5形象來描寫；猶原是一篇e5說教。Hou7看e5人透過hit 個事實，來得到真理e5教示。所以這篇e5小說，頭尾是宗教的、福音的；請lin2諒解。Koh這篇小說是用「Teng-hu5嫂」做中心來講。 \n論寫小說ti7報面，這擺不才是頭擺。所以若有無tu2好e5所在，請這方面e5諸先輩斥正就是。〕 \n1.訪問 \n「牧師平安」。「Oan5姐來坐」。牧師tui3後面穿一領睏衫，手giah8齒bin2,面iau2帶愛睏神"}
{"text": "，就tui3灶腳出來。早起外面攏罩霧，天氣真冷。牧師所穿e5衫真厚；真寒手勼勼。就tui3 Oan5姐講，「Oan5姐你早起thai3 chiah gau5早？」「無gau5早ne7!已經8點外lah。」「Hou3!我早起真晚起來。是因為我cha暗真sian7,去佈道行真遠，好機會續siuN暗煞。倒來已經真暗，所以早起chiah慢起來；四界攏罩霧，我掠準iau2早leh。」 \n「Hou3!是an2-ni ouh8!真攪擾，真攪擾。」「Be7,be7。」「牧師，其實我是有一項要緊e5事ai3拜託你，也真無時間thang來chhoe7你，chiah順chi e5 beh去市場買菜e5時間彎tui3你這來。」「是an2-ni ouh8,請你講，是甚物要緊e5事？」「M7是我家己e5事，是阮隔壁e5事。」「隔壁甚物人an2-choaN2？」\n「Ti7這井腳講較歹勢，來去內面我才ka7你講。」Tu2 teh講e5時，牧師娘手捧一te3豆腐入來就亦kap Oan5姐相借問請安。Tui3 an2-ni 3個就相chhoa7入去客廳坐。牧師娘就講，「Oan5姐，你頭tu2-a2講，lin2隔壁是甚物人an2-choaN2？」 \n「阮隔壁一個姊妹叫做Teng-hu5嫂，我真ai3牧師你去講道理hou7伊聽。」「An2-ni nouh,伊是an2-choaN2？」「這e5 Teng-hu5嫂in丈夫是ti7 .............所在teh做監督，真有地位e5人。若是家內真be7和，cha暗兩個尪某chiah相扑，扑到大空細lih8,鏡台siak-siak破，綢衫li3-li3破，囡仔大人哭be-be。」「He是怎樣？」牧師kap牧師娘一下聽Oan5姐講an2-ni，一心替Teng-hu5嫂可憐，一心好奇真ai3知。兩個目珠掠Oan5姐金金相。Oan5姐也真iau3意e5款式，就接續koh"}
{"text": "講。 \n「聽見講，平生Teng-hu5兄真gau5 khai-hoa7,也 cha昏kap朋友招去醉月樓lim。若是Teng-hu5嫂真gau5 ka7伊tng，cha昏到11點外無倒來，伊就koh去ka7伊chhoe7,chhoe7幾偌間、chhoe7無，chhoe7到醉月樓tu2遇著伊e5丈夫ti7-hia。一時醋火大著，就當場ti7酒樓冤一khun3。大家看了局面真歹，朋友才苦勸Teng-hu5兄kap伊倒去。到厝to hoan半暝後、點外lah。倒來到te3 kiu3-kiu3嚷，一個chhoh、一個le2,相罵一khun3;阮厝邊攏hou7伊吵精神。無扑算停一下抑續pin3 piang3叫，鏡siak-siak破，扑到ai-ai叫。Teng-hu5嫂家己無生，分一個查某囡仔，今年tu2 7歲，也哭be-be。一時家內亂kun2-kun2。Kan-ta ti7哭be-be e5聲中聽一句，「今仔日來到chia我願死配你lah」e5聲。Hit e5聲是真無力、婦人人e5聲。Hit時我才叫我e5丈夫起來，ka7伊講，扑算咱著來去ka7伊chiam3。起頭阮是想講翁某代，嘴kap舌eng2會相礙；床頭扑，床尾就和lah。M7-ai3起來ka7 in chiam3,按算人e5家內代，有時著力koh m7好看。總是聽in扑到an2-ni pin3 piang3叫，koh哭到be-be叫，心也不忍才去ka7 in chiam3。去到位，我e5丈夫才tui3 Teng-hu5兄ka7伊攬走，我才tui3 Teng-hu5嫂ka7伊giu2開。Teng-hu5嫂頭額一空，大概是去hou7 Teng-hu5兄用鏡sai著。Teng-hu5兄手骨一空，看是hou7 Teng-hu5嫂咬--著。兩個iau2 chhiauh-chhiauh嚷；伊也講beh配--伊，伊也講beh配--伊。阮"}
{"text": "ka7伊chiam3開，hoan7 iau2是幾擺jih8倚去beh koh相扑。一個iu7 gau5 chhoh、kiau7;一個li7 gau5 le2、khut8。Ah！家庭、心內無道理e5光，真正宛如活地獄。我kap阮囡仔in阿爸兩個kap伊tiam3 hia纏歸暝，到天beh光lah，才講，今天光lah，be7看tit，會hou7人笑，才煞kou2；阮才倒去。Be7輸搬一棚be7 hian7-si3 e5大戲；m7是講m7-bat冤ne7,是有lang3日無lang3禮拜--e5,是cha暝特別大poaN。所以阮才有過去ka7伊chiam3。\n牧師你想an2-choaN2？你去講道理hou7 in聽好無？」「好nouh!chhin3-chhai2人咱ma7 ai3講hou7 in聽。」總-是牧師娘真好奇，就koh tui3 Oan5姐講，「Oan5姐，iau2早起今an2-choaN2？」「早起to無聽見teh koh嚷，亦無聽見起來煮飯，也外早Teng-hu5兄就做伊出去lah。」 \n「Ah！無道理實在真可惜。」牧師接牧師娘e5話講「Oan5姐，你平時bat講道理hou7 in聽抑無？」「罕得ne7,Teng-hu5兄透早出去到暗暗倒來；koh有時暗時當值，阮真罕得tu2著伊。若tu2著是kap伊相借問na7-tiaN7，koh真oh親近；m7知是做監督e5地位抑m7是。平時面罕tit笑，若無先問--伊，伊m7-bat beh問人--e5,所以我罕tit kap伊講話。也若是Teng-hu5嫂tu2-tng7有時仔，我Bat講淡薄hou7伊聽。He是無hiah快，是非常e5迷信，厝前後壁to he7、to拜。咱chia e5廟拜無夠，舊年才去北港朝天宮媽祖婆hia掛香，今年去新竹he7城隍。聽見講，新竹城隍廟hou7 滿洲e5前外交大臣謝介石來賜匾，講外興leh"}
{"text": "，就去he7。照我看hit e5人是真oh，看牧師你去講hou7伊聽有變抑無？」 \n「牧師ma7是無辦法，除去上帝e5神beh救--伊以外。」 \n「今時間真晚lah，牧師你請，我ai3緊來去市場。總是請牧師你iau3意去講道理hou7伊聽he3。」「好，kiam2-chhai2 e7晡我若有機會才kap牧師娘來去chhoe7 Teng-hu5嫂坐，總是我m7-bat kap伊相會。」「無要緊，你若來去我才ka7你紹介。」「好，好，an2-ni e晡阮才來去。」 \n「牧師、牧師娘今lin2請。」「Chiah koh來坐，e晡阮才來去chhoe7你。」「好。」Tui3 an2-ni Oan5姐kap牧師in相辭緊緊去市場，到e晡牧師kap牧師娘果然相chhoa7去chhoe7 Oan5姐kap伊去Teng-hu5嫂in兜。 \n「Teng-hu5嫂請你開門。」Teng-hu5嫂聽見Oan5姐e5聲就出來，頭殼包繃帶，小可有血紅紅tou3出來ti7外面。親像真無意歹勢e5款式，因為tui3內面聽阮e5聲，koh tui3杉e5籬笆縫有看阮ti7外面teh企。到開杉籬笆e5大門e5時，阮就ka7伊tim3頭；伊掠阮金金相，因為大家m7-bat相會。 \nOan5姐就ka7伊紹介講，「Teng-hu5嫂，這個就是阮教會e5牧師，這個就是牧師娘。」Teng-hu5嫂e5面無歡喜e5款，一toa7久就應講「食教先生著m7?」問an2-ni無掛聽候Oan5姐ka7伊in3,自an2-ni越tui3內面入去，也liam5-piN koh出來，手me一lak8白白e5物，嘴phui3-phui3叫講，「衰，衰；phui2-phui2,耶穌上帝phui2-phui2。」將手裡所提白白e5物，直直ia7來。這時牧師in夫婦kap Oan5姐3個續憨憨。 \n2.一刀雪恨 \n起頭牧師、牧師娘看伊直直ia7"}
{"text": "--來，掠準伊teh ia7 甚物 leh。若是聽伊phui3-phui3叫chiah詳細ka7伊看，就是鹽kap米。才知in一行3個，是去hou7 siak鹽米。想了亦好氣、亦好笑、亦可憐。Oan5姐一時續gang7-gang7,心內暗暗teh想這個人是相當e5地位e5婦人人，也讀過高女，an2-choaN2今仔日會an2-ni。Tui3牧師kap牧師娘真歹勢，續大家一時相看，大家攏gang7-gang7無話。 \nTeng-hu5嫂kiau-thau5 koh ban2-lan5 e5款式，面臭臭，huiN-leh做伊入去。廳門續關--去。 \n一時牧師想了煞愛笑，想講今thai3 續 an2-ni。Oan5姐kap牧師娘teh流目屎，心真艱苦，牧師就講， \n「咱tiam3 chia企來替伊祈禱幾句，望主開路救伊，才倒來。」大家就chhih-chhih企ti7 in大門e5內面邊祈禱。3人ti7 hia祈禱了後，牧師、牧師娘kap Oan5姐相辭倒去拜堂。Oan5姐真m7過心，想講伊今仔日thiau-kang chhoa7牧師kap牧師娘來hou7人糟蹋。若是牧師in夫婦真歡喜，無掠做意思，激勵安慰Oan5姐e5心。Oan5姐暗暗想講，為主e5名受人毀謗、褻瀆、phui3瀾扑算是這個款式。一心想講，主講，為著伊e5名來受窘逐、恥笑、le2罵e5有福氣，因為天國是伊e5。若想an2-ni，心就受安慰，想講一生也是今仔日頭擺受這號凌辱，來kap主擔憂，一時心那準真好膽、真歡喜，因為知有kap主相kap有份ti7十字架e5艱苦。總是koh一面想hit時e5情景，一句也phui2、兩句也phui2,也連叫主e5聖名來phui3。想了為主真m7願。想倒轉，卻是因為伊m7-bat。Koh想著Teng-hu5嫂in e5家庭e5慘景，就生起可憐赦免--伊e5心。 \n總是koh一面真m7願"}
{"text": "魔鬼e5作工。宛然主e5奴僕有thai5-su受凌辱e5款式。所以心真艱苦，腳步真重，kap牧師相辭就頭chhih-chhih真餒志亦越tui3伊e5埕入去。 \n牧師in夫婦kap Oan5姐相辭倒去。Hit暗家庭禮拜tu2 遇有別個兄姊來相chhoe7坐，就大家為這層事來祈禱。 \n隔幾日後，牧師家己一人koh去訪問Teng-hu5嫂。這擺無tui3大門，是tui3後面埕e5小門去。去e5時Teng-hu5嫂頭殼e5繃帶攏thau2起來lah，照看m7是甚物重傷，就liam5-piN好好，ti7後面chong2-phou續出來e5走馬路teh踏腳踏車，teh車囡仔衫。 \n牧師去，看伊e5查某子亦ti7 hia，就kap in tim3頭ka7 in請安。這擺Teng-hu5嫂較無hiah歹。扑算想頂日家己e5所做歹勢，所以較無hiah歹。總是面chhih-chhih做伊車衫，亦無beh chhiu3睬牧師。牧師亦無要緊伊有chhiu3睬伊抑無。直直行到Teng-hu5嫂teh踏車做衫e5位，就坐ti7 ni5-chiN5走馬路e5 墘(chong2-phou續出--來e5 kiN5緣側)就講， \n「前日真失禮，kap Oan5姐真chhiong2-pong7來拜候--li2。今仔日koh來，向望無棄嫌，我ai3讀幾句聖經hou7你聽。」 \n牧師講an2-ni，Teng-hu5嫂亦是無停腳，做伊裁縫車直直lap，車e5聲phe7-phe7叫。扑算伊是看牧師做親像狗teh吠，所以m7-chhap--伊。 \n牧師也不管它，就掀一位聖經讀hou7伊聽。讀了就招伊祈禱。因為牧師看無機會thang講道理hou7伊聽。M7-ku2既然來，m7-ai3空空倒去。牧師就企起來祈禱。Teng-hu5嫂看做無kap伊干涉，猶原做伊踏裁縫車，伊e5查某子7歲，ti7身邊目珠金金相。扑算伊是想這個o"}
{"text": "-jih-sang3是起痟，阮阿母to m7-chhap--伊，伊thai3目珠kheh-kheh teh唸甚物。所以查某囡仔掠做真奇異、真心適金金相。 \n牧師免loa7久就祈禱煞，就kap Teng-hu5嫂相辭tim3頭出去。Teng-hu5嫂猶原無放工做伊踏裁縫車，頭尾伊攏m7 chhap牧師。到牧師出小門e5時，就叫伊e5細查某子緊去關門，宛然驚牧師koh越倒轉e5款。 \n總是牧師真歡喜伊今仔日會tit ti7 hit個人e5家庭讀聖經。亦會tit ti7 Teng-hu5嫂e5面前用耶穌e5名祈禱，亦m7免koh受siak鹽米，所以一路沿路感謝上帝。想講主已經有贏魔鬼一步lah。 \n有一早起，Oan5姐大步行、細步lap，來到牧師e5宿舍，pheN7-pheN7喘、面失色，講話大舌kau5,親像真驚e5款式。 \n牧師kap牧師娘看伊hiah-nih著急koh驚惶e5款，就緊請伊入來坐。 \nOan5姐無khoa3坐落椅，就講，「害lah-ne7,牧師。」 \n「An2-choaN2害？害an2-choaN2？今你ma7喘li7--leh，才講。」 \nOan5姐hoan7 iau2是pheN7-pheN7喘大舌、兼ka-lau2-loe2,thih8-thih8叫teh講，「牧師，咱頂日去chhoe7 hit 個 Teng-hu5嫂害lah ne7。」 \n「Kan-ta害、害，今是害an2-choaN2？」 \nOan5姐才坐落椅，親像較無chheN-kong5 e5款才講， \n「牧師，咱前日去探--伊，hit e5姊妹cha昏用剃頭刀beh thai5死in丈夫ne7。」 \n「亦有ka7伊thai5抑無？」「有。」「Thai5著to2位？」「Thai5著頷頸。」 \n牧師娘聽了真驚，心肝phok8-phok8-chheng2緊問講，「今an2-choaN2？」 \nOan5"}
{"text": "姐講，「Hit時Teng-hu5兄緊暍救人，m7-ku2已經thai5一空，ti7倒爿e5耳仔後，血chim-chim流。」 \n牧師娘koh問講，「是an2-choaN2 ka7伊thai5?」 \n「聽見講，自hit日翁某冤家了後，Teng-hu5兄koh較氣。自an2-ni m7知tui3 to2位去，sa錢去tui3醉月樓e5頭家贖hit e5寶珠仔，自an2-ni去稅一te3厝ti7 Mui5-ki町。講亦hak衫仔櫥鏡台，逐項to有，chiah久暗時tiaN7無倒來厝裡。Teng-hu5嫂啼、哭、siak，chiah久面青sun2-sun2 be7輸起kong5。 \nM7知甚物人ka7伊thok-thau3,自an2-ni去chhoe7,注死去hou7伊chhoe7著hit間厝。去，果然看Teng-hu5兄kap寶珠仔宛然夫婦to無hiah親，自an2-ni be7 tit寶珠仔死，beh入去扑寶珠仔，Teng-hu5兄醋火koh大著。用一支常用e5教chhoe5,sa起--來tui3 Teng-hu5嫂連扑數十下。Teng-hu5嫂ju5-thau5 sam3-koe3,一聲父、一聲母，一聲le2、一聲khut8,沿路哭倒來。 \nChhau3-tu2-kham2 cha暝Teng-hu5兄倒來厝裡睏，cha昏e5暗頭仔我看Teng-hu5嫂妝到清清楚楚，so粉插花、穿裙，我心肝底暗暗teh想講，E5昏大家翁某kaN2是較有話講lah。哪知天beh光e5時，忽然囡仔哮到ke3-ke3叫，亦查甫人聲teh喝救人。阮一下過去ka7伊看，一chong2-phou全血。厝邊圍圍來看，有e5緊去ka7伊叫醫生，有e5講扑算著去報派出所，有e5 講翁某代歹看。今醫生先來看傷是重抑輕才來扑算。醫生來看，知是無甚物重傷，是thai5 tui3耳仔後削一lih8,骨teng7-ten"}
{"text": "g7,所以無大傷害，緊設法去醫院糊藥。 \n大家亂煞，才想著Teng-hu5嫂無ti7內面。也chhoe7無hit支刀。有e5講kiam3-chhai2出去自盡，有e5講扑算是走倒去後頭。大家心真煩惱，分幾若位去chhoe7。」 \n牧師kap牧師娘聽這個話心真艱苦，牧師娘緊koh問講，「亦 chhoe7有抑無？」 \n「M7知leh，我看見an2-ni liam5-piN來ka7 lin2講，今到底m7知怎樣？」"}
{"text": "5大團圓 \nTui3 hit日夫婦ti7病院相認錯了後，大家幾分有較好感。若是Teng-hu5嫂已經得tit主e5感化，所以盡所會beh用主e5疼來疼伊e5丈夫。所以tui3 hit日以後逐日去看伊，也逐日買果子好餅去ka7丈夫mai7病。佳哉病勢一日、一日有漸漸較好。Koh上要緊--e5，就是Teng-hu5嫂倒來若讀一句聖經較好意思--e5，就寫tiam3一張紙，ka7伊偷下tiam3眠床頭。恬恬做伊去。起頭Teng-hu5兄無掠做意思攏無ka7伊讀。過幾若日lah，伊就ka7伊提起來讀。 \nAi3 ah！ Che是甚mih8？ Thai2有這號紙，寫這號話ti7眠床頭。總是Teng-hu5兄平生是真冷靜e5人，也攏無講，到成十日後就退院倒--來。 \n倒來內面攏換新空氣，萬事變款。Teng-hu5兄事事腳鬆手liang7，嘴笑gi7-gi7，歡頭喜面，tui3大tui3細輕聲細說，宛然前後一個人。Teng-hu5兄心暗暗真大e5感激，自an2-ni人真久無koh去梅枝町chhoe7寶珠仔。伊真ai3 ka7伊看Teng-hu5嫂是teh變啥款，thai3會chiah大變。Teng-hu5嫂仍然逐日寫tu2好e5聖經句ka7伊囥ti7伊e5丈夫beh去出勤所穿外衫e5袋仔內。Teng-hu5兄若beh jim5 支仔薰就jim5--著。好奇，就ka7伊讀，每擺都受大感激。 \n到有一日，Teng-hu5兄心奇怪擋be7-tiau5，就問Teng-hu5嫂所寫ti7紙片e5話是tui3 to2位來。伊chiah好膽提聖經hou7 Teng-hu5兄看。 \nTeng-hu5兄不覺，續講，「你也去kap人食教，著m7？」\nTeng-hu5嫂hit時好膽，才將tui3 siak鹽米起，到最近e5事，攏講一遍hou7伊e5丈夫聽。 \n其實Teng-hu5嫂自tui3清水倒來就kap圓"}
{"text": "姐去拜堂禮拜，拜二婦人會也真熱心，所以才有今仔日e5大變。牧師kap牧師娘也koh來chhoe7伊真濟擺，每擺來的確著kap伊做伙讀聖經，祈禱chiah beh放牧師倒去。 \nTeng-hu5兄聽了大受感激，續講伊也beh去禮拜。真正有影，隔明仔日是禮拜日。Teng-hu5兄、Teng-hu5嫂kap細囝kap圓姐in一家攏相chhoa7做伙來禮拜。牧師、牧師娘kap當職，兄弟、姊妹攏大歡喜，因為教會tui3聽牧師kap圓姐講這層事大家攏常替in祈禱。就大家感謝上帝e5大權能kap疼痛。 \nTui3 hit時起，Teng-hu5兄也大熱心，歹攏hiat-kak8 。醉月樓e5寶珠仔也hou7伊去，hiah e5寶珠仔用e5物賣賣掉去還債。常欠人淡薄，Teng-hu5嫂e5金器也提出來賣去相添還--人。Iau2欠淡薄，翁某大家儉，向望無久thang還清楚。 \nUt8--chit8-e5 ，年兜到臘。所欠e5債攏還清楚。Teng-hu5嫂在來身體無tu2好e5婦仁人病，也去病院通院 ，今也完全好。一家笑gi7-gi7，備辦心beh迎接新春。若是iau2有一項boe7清算，就是boe7除偶像。 \n所以ti7 12月下旬，有一暝昏Teng-hu5兄請牧師、牧師娘kap圓姐in夫婦去in兜坐，做伙禮拜。Teng-hu5嫂in夫婦也坐3排。牧師hit暝讀以弗所5章，夫婦e5道理苦勸in。兩人感慨無量，宛然koh重合婚做新創造e5家庭。 \n禮拜煞，Teng-hu5兄提筆kap紙，ai3牧師ka7 伊寫一幅小中唐做紀念。牧師無見笑家己e5字bai2，就也giah8筆起來ka7伊寫。 \n「夫婦一體」4字e5 大字續寫聖經節ti7-hia。寫了後大家感謝。禮拜煞，就將佛壇等e5佛做一下請出去外埕淋水油放火燒去。 \n到新正e5頭一禮拜，通家攏總謙卑受洗禮來入ti7主e5教會。當受洗禮e5時，Te"}
{"text": "ng-hu5兄、Teng-hu5嫂攏起--來干證in早用腳chiah向上帝來行，來生活e5時，是外大e5苦慘。也這時in 向上帝e5面來行，是外大e5平安kap受祝福。大家無m7感激替in流目屎感謝主。 \n只有一條路 \n〔Ti7舊年編輯部有參詳ai3 hou7咱e5報較有潤澤，所以有時ai3託人寫宗教小說。舊年已經有請賴仁聲牧師寫一塊「用ka-chiah向上帝」，得著大家e5歡迎，ka7 lin2說謝。總是hit塊是伊e5頭序na7-tiaN7，伊e5總題目是「疼e5勝利」。分做4部： ---\n1、用ka-chiah ng3上帝。<BR>2、只有這條路。<BR>3、黎明。<BR>4、各各他 e5路。 \n伊e5描寫，kap伊e5文筆，免我koh ti7-chia講甚mih8，伊bat寫「阿娘e5目屎」kap已經khiat載了e5「用ka-chiah向上帝」，夠額thang證明lah。Tui3今起，盡所會beh koh連載第2部「只有這條路」，所beh描寫--e5是家庭宗教教育kap教會，實在夠額thang hou7咱期待。編輯部。〕 \n1. 感謝e5述懷 \n「牧師平安。」 \n「平安，Teng-hu5嫂來坐，早起罕行。」 \n「不時hou7牧師kap牧師娘真疼痛，心常數念，chhoe7一個機會ai3來ka7 lin2說謝。若是事務真濟，續真延an5 。今tu2好ti7今仔日有一個機會，所以thiau5-ti5 beh來chhoe7你坐，深深ka7你kap牧師娘說謝。也向望牧師koh較指導我頭前e5路。」 \n「豈敢，豈敢，今請坐。牧師娘、Teng-hu5嫂來，請泡茶。」 \n「好，Teng-hu5嫂平安。」 \n「平安，牧師娘，你teh無閒houN7 ？」 \n「是，我teh ka7囡仔補衫。今請坐。」 \n「牧師，我若想著舊年e5事，就真見笑，也受lin2 e5疼hiah大，beh怎樣答"}
{"text": "謝。」 \n「Teng-hu5嫂，論舊年e5事，咱m7免定koh掛心，ti7-hia，咱e5聖經講，莫tit看後面，獨獨致意頭前，向所插e5標來走。論你所做hiah e5舊e5代誌，是tui3你m7-bat。Tui3 m7-bat來做--e5，咱e5主無kheng5-kham3 ，獨獨tui3 這tiap8起，著行ti7光明，新e5路，thang hou7主歡喜。也論阮有疼lin2 e5家庭，che是tui3主e5疼chiah會，m7是阮疼lin2，是主e5疼透過阮來疼lin2。所以lin2著感謝主。Lin2、阮平平是兄弟姊妹，不過阮直接受主交代做奴僕，照時來分靈界e5米糧hou7 lin2 na7-tiaN7。也是真無路用e5奴僕。所以lin2 m7-thang感謝人，是著感謝上帝e5攝理kap主寶血e5贖回。 \nTeng-hu5嫂，你看！論lin2家庭e5得著拯救，m7是kan-ta我kap牧師娘就會。試想，若m7是平生熱心疼主e5 Oan5姐一家做你e5厝邊，也若m7是清水e5傳道先生e5千金kap先生娘e5安慰勉勵，你就無得救e5機會。所以萬事是神e5攝理。伊e5聖手牽你，伊e5目珠看--你。天父無放sak你。Koh聖神到時有開你kap Teng-hu5兄e5心，hou7 lin2 e5心到時極硬變做軟，hou7 lin2甘願接納主十字架e5光。Tui3 an2-ni bat罪e5 thang驚，bat家庭夫婦相和e5必要，續知家己是該死e5罪人，除主耶穌以外無路。Koh聖神幫贊lin2好膽信靠主，就lin2 e5生涯變換。所以m7是著感謝人。著千千感謝主。」 \n若過頭感謝人，就ai3變做人情的e5信徒。Tui3 lin2 e5信仰無利益，會變做拜牧師，依賴牧師。續be7記tit感謝上帝，倚靠上帝。牧師本身也無利益，因為害牧師e5心脹大，家己自高起--來。所以tui3"}
{"text": "chia起，無論你、我，攏著歸榮光hou7主。」 \nTeng-hu5嫂聽chiah e5話，頭殼chhih-chhih，提手巾掩ti7面nih8，緊拭目屎。Koh一擺想著舊年e5慘境，koh一擺新新感激上帝疼痛e5安排，kap主十字架e5寶血。也想牧師e5謙卑，因為牧師kap俗人大各樣，無討人情，續m7敢榮光家己。所以一發感激主e5疼，知主e5疼有催迫人到an2-ni，hou7人會到生、死，攏為著伊。抑！主e5疼，大抑！ \nTu2 teh想chiah e5事，牧師娘捧茶kap餅出--來。若是Teng-hu5嫂e5面iau2-ku2 chhih-chhih。牧師娘來。「Ou3！愛玉仔，你kap阿母來。真乖，真乖。牧師娘餅hou7--你。」 \n查某囝仔真細膩，Teng-hu5嫂ka7細子講，ka7牧師娘提，續說謝。愛玉仔就偆雙手來提，續叮嚀說謝。牧師娘就斟茶請Teng-hu5嫂。 \nTeng-hu5嫂企起--來，雙手接茶，大家才坐落椅，koh接續講話。 \n牧師hit時用笑笑e5面，看愛玉仔講，「愛玉仔，牧師真失禮houN7！tha-tu2-a 顧kap你e5阿母請安，續無顧kap你請安。」\nTeng-hu5嫂牽愛玉仔e5手起--來，ka7牧師講，be7。企好勢ka7牧師請安。愛玉仔就企四正ka7牧師請安。「牧師平安。」大家真歡喜，就接續koh講話。 \nTeng-hu5嫂講，「牧師，chiah久我發見一項真大e5真理。」 \n「HouN3！Iau2較好。你講我聽看mai7。」「Tui3我e5過去e5生活，我知一項，就是兩個烏，be7變做一個白；兩個歹，be7變做一個好。」 \n牧師應講，「Che是實在e5代誌。」 \nTeng-hu5嫂接續講，「起頭我想我e5丈夫hiah歹，我beh比伊koh較歹，來kap伊鬥法。我家己想我有相當e5學問，也後頭be7散hiong。老皮beh配伊凊肉"}
{"text": "凍。按算beh ka7伊變到無面皮。到弄家散宅，大家死，才甘願。到今一下想，真見笑、真憨，真正是魔鬼入心。到得著主救了後，m7 若知兩個歹，be7誠做一個好。續知beh hou7大歹反悔，著用大好贏--伊。Hit e5大好，照我所知，就是無限e5疼。」牧師應講，「真正是an2-ni。」 \n伊是我e5丈夫 \nTeng-hu5嫂講到真熱，家己真感激e5款。 \n「牧師ah！An2-choaN2樣ne7。Boe7信主e5時我e5查甫人，伊罵我一句，我就罵伊2、3句。伊若罵我小可惡毒，我就chhoe7上中毒e5話ka7伊罵倒轉。伊雖罔無罵我，我也定罵雞罵狗；罵囡仔來khau2洗，giat8-siat蹧踢--伊。伊boe7入門我e5面to臭便落lah；伊入門我e5面就koh較臭。心真geng5，定一丸親像石頭tu3-teh。若m7-thang相應2、3句話，就逢罰。伊利chhoh ，我又le2，大下換細下。有時siak碗siak箸；不過家內無一時e5靜靜。Ah！真正是活地獄。這時koh想to心酸，會驚。An2-choaN2 hit時會an2-ni。」\n牧師娘ai3講笑，講「Poh kaN2是你做新娘e5時，lin2 Teng-hu5兄beh請你出轎e5時，ka7你踢轎門，也你to敢也ka7伊踢出來--leh，m7 chiah兩個會hiah gau5冤家。」 \nTeng-hu5嫂見笑，見笑講，「無影ne7，人阮hit時坐自動車，m7是坐轎ne7，koh兩個坐掠排，相隨tui3自動車落來，chiah來講ou3。」\n「有影mi7！An2-ni冤家是暫時lah。今be7 lah--lah。」 \n大家攏ai3笑，一時客廳攏是笑聲。「牧師娘，今阮有影be7冤家lah ne7，tui3我信主了後」。 \nTu2講這句Teng-hu5嫂e5面紅紅自an2-ni頭chhih-chhih，見笑見笑接續講，「"}
{"text": "自伊入病院我家己一個去探伊e5時，我ka7伊會失禮，伊也ka7我會失禮，了後阮就m7-bat koh相罵lah ne7。」\n講去病院探伊，是指舊年伊thai5伊e5丈夫無死，去入院e5事。所以家己講家己歹勢，才面紅紅見笑e5款。 \n牧師娘笑笑講，「真恭喜，真恭喜。」Teng-hu5嫂iau2見笑見笑e5款，接續講，「我to讀聖經講著疼對敵，也講翁某是相一體。講若sian3倒爿e5嘴phoe2，連正爿也著越hou7伊。我起頭m7信，想講che beh an2-choaN2行。後來想講這條路若m7行，to也bat行到死步，也是chhoe7無平安lah。所以就求主幫贊，ka7伊試行。佳哉行了真聖理。」 \n牧師娘聽了真ai3笑，真歡喜。講到chia Teng-hu5嫂e5面家己也真歡喜，親像有光leh。牧師娘講，「An2-choaN2 勝利，你ma7講寡hou7阮學。」Teng-hu5嫂深深感謝主e5幫贊，誇口主e5氣力e5款。就講，「總講一句：代先我想主赦免我，我今也著赦免我e5丈夫。An2-ni想e5時，心肝頭hit丸就無去啦。Hit丸無去e5時，心感覺真清。扑算hit時面也有較清。第二步：主講著疼對敵，我想著an2-ni e5時，知m7若著赦免伊na7-tiaN7，著續疼伊chiah好。An2-ni我e5心已經囥kap伊和，ai3體貼伊e5心。後來我知伊m7是我e5對敵。伊是我e5丈夫，是我e5頭，是我e5同體--e5。我是伊--e5，伊是我--e5，我無thang koh靠外家，我是著離開父母來結連ti7我e5丈夫。到hit時我感覺前攏是m7著，今著tui3疼重出發。 \nAh！只有是疼。只有是疼，以外無路。我深知beh重建造我e5家庭，只有是疼這條路。Tui3 an2-ni我換心，換做無條件e5疼。Tui3 hit日起，我e5心生出新e5向望，生出新e5信念來對待我e5丈夫"}
{"text": "。Tui3 hit日起，我e5態度、面容、聲音攏變款。我e5家庭那準ti7抗旱接著甘雨e5款式，忽然有潤澤、有活氣。Ti7食飯桌有笑聲，ti7廳nih有笑聲。」\nTu2講到chia，忽然Teng-hu5兄tui3外面入來。Teng-hu5兄入來看大家攏teh笑，伊也無意識kap人大家笑，也大家看伊入來就攏tui3椅nih peh 起來。牧師講，「Teng-hu5兄請來坐。」「好，多謝。」Teng-hu5兄說謝也就坐落椅，坐kap Teng-hu5嫂隔壁椅。愛玉仔看阿爸來，就真歡喜走倚阿爸e5身軀邊。大家koh接續講話。 \nTeng-hu5兄入來e5時，看Teng-hu5嫂講kah hiah熱心，也伊入來大家續恬去，就奇怪問講，「Lin2頭tu2仔teh講甚物，大家hiah心適？」 \n牧師娘就應講，「Teng-hu5嫂teh講lin2 e5家庭tui3主得著外大e5變化，大家ti7-chia相談論來感謝主。」 \nTeng-hu5兄笑笑講，「是an2-ni ouh ！ 實在有影，真感謝主。也是真感謝大家e5疼痛，gau5指導。總是我chiah久真感激我e5婦仁人實在比我家真gau5。」 \nTeng-hu5嫂聽Teng-hu5兄講an2-ni，頭殼chhih-chhih用liu5-phan3(流盼用目尾) ka7 i 偷看，意思是講ma7 m7-thang an2-ni講，也che講我較gau5--e5。 \n牧師娘看Teng-hu5嫂an2-ni，就壯Teng-hu5兄e5膽，講，「Kan-na2無要緊做你講，勸Teng-hu5嫂an2-choaN2 較gau5。」\nTeng-hu5兄聽牧師娘an2-ni講，koh看婦仁人e5面to笑笑，知講無要緊就講。"}
{"text": "兩款e5疼 \nTeng-hu5兄接續講，「An2-choaN2 講我e5婦人人比我較gau5 ne7！論早e5所做實在m7是攏我e5婦人人m7著，實在也是我家己有m7著，iau2-ku2伊先ka7我認錯。Koh tui3 hit時起，伊真大變，變到hou7我奇怪e5大變。萬事續顛倒hou7我家己想歹勢。濟濟擺hou7我想我e5人格、度量比伊真輸，所以我chiah感服--伊，chiah kap伊信耶穌。伊設使若m7是用hiah-nih好來贏我，我穩當be7 kap伊信主。我m7 若kap伊和，續疼--伊，koh kap伊相kap信仰。真正奇怪ah？我這個平生極冷靜、鐵齒，m7信神e5人也kap伊同心信主，實在連我家己都想m7出。」 \n牧師娘應講，「Hit條理氣我知，就是只有一條路。」 \nTeng-hu5兄看牧師娘笑笑，家己e5婦人人也肉紋笑 ，就問講，「甚物路ah？」 \n牧師娘講，「只有就是疼痛e5路。神聖e5疼，ti7主e5疼，是舊iau2-ku2永新e5疼。」 \nTeng-hu5兄問講，「疼to疼--lah，thai2著講神聖e5疼，ti7主e5疼--leh。」\n牧師ti7邊仔teh坐，靜靜真久。忽然用嚴肅e5面，深、沈逐低低e5聲講，「疼有兩款。」 \n1. 世俗的e5疼。為著肉體美，抑是物質、地位、名聲，一時的感情e5衝動來結成露水姻緣e5疼，這款e5疼是為友所貪，抑是便宜的來結合--e5。Tu2-tu2達目的e5時真歡喜，總是隔無偌久hit 個扑算的e5貪慾若已經tiN7，就冷淡前e5疼抑是hit 個所貪若無tui3，抑是過了就hiat-kak8 前e5交陪，親像破e5一樣。所以無論交友，抑是共榮事業，的確m7-thang用不純e5心，何況結婚e5問題。 \n第2款e5疼。神聖e5疼。就是tui3上一款e5信念來出發，向 ti7上一個目的希望來進。Hit款e5疼真sui"}
{"text": "2。同信，同向望e5疼，那老同行天路較近祖家，就那gau5相安慰、相幫贊。雖罔ti7世間e5肉體的美，抑是快樂，物質的e5享福已經無，抑是自頭就無。總是in to m7是為著an2-ni來結e5疼。In e5疼是ti7同信、同向望，是十字架中心e5疼。所以那老，祖家那近，天堂看那現，hit 個疼e5密度會那加添chiah著。Hit時老丈夫看老婦人人捏捏皺皺e5面kiam2 m7是那sui2，那可愛，那準神最高e5藝術品，面皺皺那顯出hit e5面e5曲線kap光暗e5影，hit e5雕刻那綿密e5款，kiam2 m7是那sui2嗎？那相知心性，那準琴瑟e5弦線那會和，音韻那和諧。那奏那好聽。Koh有子兒新婦，孫仔thang做伴奏。往過是獨奏，後來兩人合奏，今一家變做樂團，大演奏。早暗吟詩讚美主，兩個老夫婦準做下調（bass），子準做中調（tenor），新婦是副調（alto），孫仔做上調（soprano），全家和諧來o-lo2主，感謝主，kiam2 m7是是舊iau2-ku2永新嗎？ \n若世俗的e5疼--neh，就有同床異夢（同床異夢）一人眠夢疼一個，抑是一個眠夢去一位，be7 thang行上路e5艱苦，半路分破鏡e5冤家，家庭生出地獄e5悲慘劇。若ti7主做中心e5疼--leh，家庭是好港灣是理想 e5厝宅（sweethome），家庭是樂園（paradise）。Ah！Hit 個精差kiam2無大嗎？ \n總講一句，逐人著檢點咱e5家庭有疼做中心抑無？若有，就會美滿圓圓e5生活。若無，穩當會歪來歪去，hit 個家庭穩當be7美滿，be7端圓。所以我真向望lin2夫婦，過去都無講，此去的確著用ti7主e5疼來相疼，起造永遠疼e5殿堂，做燈台來榮光主，kap做一個siok8-tek 社會e5模樣。\n不知不覺牧師e5話續變做親像一篇說教。也Teng-hu5兄夫婦聽了大感激，因為牧師所"}
{"text": "講句句攏扑著in e5心門。Be7 khah-su 將in e5過去kap現在攏無tau5皮膚，赤露露拆hou7 in看相同。 \n一時客廳續變做親像拜堂廳e5嚴肅。大家攏靜靜。 \n忽然牧師娘企起來koh斟茶。若是Teng-hu5兄in夫婦真感激，不約而同，兩人續平平企起--來，用恭敬e5態度tui3牧師行禮講， \n「真領教。真領教」「豈敢，豈敢。向望主一發祝福lin2 e5家庭。無扑算ti7談論中續講chiah真鹹e5問題，續較失落談笑e5趣味。」 \n「Be7，be7。An2-ni真好，無扑算我tui3工場倒--來，tui3 chia過續得著chiah好e5教示。」 \nTeng-hu5嫂也贊嘴講，「有影ne7，牧師，我今仔日無扑算我e5主人也會來，兩人thang做伙受chiah好e5教示。今向望lin2常替阮祈禱，hou7阮此去e5家庭果然會成做用主e5疼做中心e5家庭。」 \nTeng-hu5兄接續講，「今咱攪擾牧師chiah久，今著倒來去lah。」 \n「有影，牧師，真攪擾你e5時間。今阮著倒來去lah。」講an2-ni e5時，兩夫婦kap愛玉仔攏企起來，離位beh倒去。 \n兩極端e5教育 \n牧師、牧師娘攏真好禮koh留in坐，總是in攏beh倒去lah。牧師kap牧師娘攏叮嚀送in到門口，大家事禮分開。 \n牧師先入去，Teng-hu5嫂in夫婦笑gi7-gi7，牽愛玉仔做中央，3個相牽tui3鳳凰樹並木(並木)茂盛e5街路去。牧師娘企ti7門口ka7 in看。Ti7開紅花，綠蔭e5街路，3個翁某、母子，相牽手teh行，春天e5陽光(陽光)照ti7 in e5頂面，夫婦e5步調齊齊，愛玉仔親像細細e5蝴蝶跳舞ti7中央，teh行e5款式(後姿)實在真sui2 ah！不覺替Teng-hu5嫂in夫婦祝福，心內續感謝主講，\nAh！主ah，願你e5疼常常ti7 in中間，hou"}
{"text": "7 in做永遠契合美滿e5家庭阿門。Tui3主拯救Teng-hu5嫂了後，照看伊e5家庭有一大變。總是iau2有真濟難題boe7解決。其中兒童e5家庭教育，也是做in e5家庭一項e5難題(難題)。 \n今ai3知hit 個真相，咱著來bat in e5家庭到較深。論Teng-hu5嫂本身e5後頭，老父是前清e5秀才。有兩個兄哥。大兄去外國留學現在轉來俸職ti7某洋行。第2兄畢業醫學，現在ti7市內開業。伊本身是單生e5查某子，koh是煞尾子。所以自細得父母疼，那芋葉捧珍珠，金--e5、銀--e5，疼命命。Tui3 an2-ni素性真驕。家風真守舊慣，迷信真重，老秀才娘koh較是an2-ni。 \n到大漢讀高女卒業，就去koh講習一年，出來去教市內e5公學校幾若年。真gau5揀，到22歲chiah配Teng-hu5兄。 \nTeh教學校e5時也是真驕，真gau5扑囡仔，學生囡仔大家真驚伊。總是gau5、伶俐，真gau5教。囡仔kap伊讀卻逐個 iau2讀有冊。可惜一項，為著伊e5過嚴，囡仔ti7伊e5面前攏親像老鼠見著貓e5款式。較無膽e5囡仔若hou7伊叫著名起來企，身軀khu7-khu7-chun3，面攏失色，有時仔會曉應，續驚到應無路來。伊也家己知伊siuN嚴，旁邊e5父兄也定teh評論。學生仔較作giat8-e5 ka7伊號偏名，號做「赤仙仔」，因為逐e5聞其名伊赤。M7-ku2伊的確m7是無責任。伊是真骨力教，伊m7是無疼學生，伊又真gau5顧學生。所以學生kap伊讀攏讀有冊。伊gau5扑學生，總是伊m7甘扑大下。可比來講，伊若教學生一遍，伊就想講an2-ni就會lah。第2遍若讀無，就大聲嚷。第3遍若讀無，就扑落去，手nih若無chhoe5仔，就liam3目珠皮，giu2耳仔所以學生真驚，伊是想講伊家己都hiah快bat，也hiah伶俐，hiah清氣，an2-choa"}
{"text": "N2 chiah e5囡仔會教be7 an2-ni。也若全校考查e5時，若拚輸別組，伊就geng5心，有時geng5到哭，無食，隔日tui3學生就活beh惡--死。所以hiah e5囡仔逐個會拚，拚到be7拚所以父兄又m7敢抗議伊e5赤，想講伊都骨力教koh有疼囡仔。總是逐個念講伊過嚴，也有人寫無名e5批來苦勸伊較m7-thang hiah嚴。總是伊無論到to2位，伊都主張囡仔著惡hou7伊落頭，會驚伊，伊才會好教。校長也bat ti7教員會phoe5-phoe5仔講起，講近來e5教授法已經tui3板杯過了，到ti7疼e5感激時代lah。Hou7囡仔驚來降服，m7值著hou7囡仔尊敬來順趁是較好，是較合現代e5思想。先生10分理解囡仔e5心理，勻勻仔用啟發e5法度來引chhoa7囝仔在來e5所bat，來接新新e5教示，hou7兩爿融合。是tui3淺到深，tui3近到遠，tui3舊到新。著chat囡仔e5力，kap伊e5趣味，也照時用合宜e5法度來引chhoa7。M7是無等候囡仔e5消化，也無管囡仔愛抑無愛，有備辦心便抑無便，會理解抑是be7理解，直直ka7伊灌落去。那準看囡仔做矸仔，也用漏斗ka7伊囥ti7嘴，也將所ai3 e5直直ka7伊thin5落去就好，che m7是號做教授法。 \nKoh囡仔是真重溫習，親像牛翻草，一遍koh一遍，到hou7囡仔十分記得一項，伊自然就會欣慕ai3 koh知第2項，也第一項e5知bat有十分，伊自然著會有較會理解第2項e5力量。Koh一項，人m7-thang看囡仔做冊箱。先生想講將我有讀e5冊，做一下搬過去疊ti7囡仔e5冊箱，就是上盡忠，就是號做無囥步，衣缽真傳(衣缽真傳)lah，an2-ni是大錯。教育e5中心的確m7是ti7-hia。教育e5中心的確m7是ti7「子曰，子曰」(子曰,子曰) e5傳授。也m7是ti7 xx xx e"}
{"text": "5 傳授。上要緊是人格e5造就，是beh造就好e5市民、國民，kap世界人。總講是beh造就從容陽氣(從容陽氣)大器具，只可以講，退靠以守。進可以做堂堂一個世界人，企ti7國際無見笑，會為著世界來貢獻e5公人(公人)。退--來為著咱一國、一民族會得thang做指導者e5人，che是公民教育e5大目的。 \n人m7 若著私轉(私轉)，也著公轉(公轉)，意思親像地球m7 若家己teh轉來teng7光、暗，koh著tang3攏總e5行星(行星)，抑是游星(游星)來seh8 ti7太陽e5周圍來定四時。人也是an2-ni，所以目的著看較遠。若kan-ta舉板杯phi3-phi3叫，掠囡仔惡一下過來，惡一下過去。教幾條2+2=4算無錯，就是號做盡職，he是大錯。 \n是看tui3做國民，kap世界e5公人(世界的公人)，做教員有甚物模樣thang hou7學生看，hou7學生學抑無。 \nTeng-hu5嫂做查某囡仔時代教公學校e5時，伊較be7曉想tui3 hia去。無顧嚴一二面。入教室，就是聽伊teh罵囡仔。若hiah e5較gau5閱唸，字寫無錯--e5，就較得伊疼。所以伊e5學級e5囡仔，智的(智的)方面較發達；若是心，精神的e5方面無thang可取。Che是伊平生teh教學生e5款式。 \n今伊家己無生，也ka7人分一個查某囝。這個囡仔ti7 in厝號做罔市仔，因為in生母兜，查某--e5傷濟，所以ka7伊號做罔市仔。若是Teng-hu5嫂ka7伊分--來，就ka7伊換名叫愛玉仔。顯明真疼--伊，總是hit個教授法，kap伊教公學校e5款無各樣。Iau2較嚴，想講公學校是別人e5囡仔，今這個時家己e5；koh家己be7生，盡望是這個。所以萬事著tu2-tu2照伊所畫e5痕來行。伊想講若會教一個親像伊，an2-ni就真滿足，伊無teh想囡仔也有自由。有時著嚴、有時著寬、有時著罰、有時"}
{"text": "著想、有時著ka7伊罵、有時著kap囡仔爽、笑，做好朋友。伊攏無teh想，伊是講，「我是老母，hou7你囡仔bat去。」伊掠囡仔做完全m7-bat，若無伊教in是空空，其實無影。囡仔伊tui3環境，自然，tui3家己e5 giau5疑，後來伊會家己推測、研究，伊也會發見新e5智識。Teng-hu5嫂m7-bat hou7囡仔看伊teh笑e5面，伊講an2-ni是失落威嚴，囡仔ai3 m7驚。伊叫Teng-hu5兄也著an2-ni，伊m7准愛玉仔倚in阿爸e5身軀，雖然是父子，伊主張男、女著另席(另席)遵守老父老秀才e5教示。所以伊若看Teng-hu5兄講好笑e5事hou7囡仔心適，伊就受氣，定罵伊無才，不seng7-soan3 老父。伊本身tui3囡仔若有心適e5事beh笑，著越邊仔，囡仔無看見e5位。笑了，面koh張hou7伊惡惡，chiah koh越倒轉來向囡仔。伊孜孜 想我著怎樣hou7囡仔bat我e5威嚴，che是伊e5苦心。伊定罵囡仔講，「你m7驚我--hou7，lin2父chiah扑到hou7你叫m7敢，看你beh驚我抑m7。」 伊掠愛玉仔若會驚伊，就是伊教育做大e5目的。 \n實在真好笑。Hou7世界e5人攏總驚伊就有甚物利益。秦始皇、拿破崙一時人攏驚伊有甚物利益？Hou7囡仔驚惶m7值著hou7囡仔敬、疼，hou7囡仔tui3尊敬，kap疼來順趁m7知外好leh！ \n父母若過嚴，m7 若失落父子母子e5疼情，是後來ti7兩爿會有深淵隔斷，意志be7疏通。Koh囡仔會反逆，也白賊百出。著hou7子兒kap你那朋友、好參詳、相尊重，來相補tah無到e5位。 \nTeng-hu5嫂be7明這e5理氣，為這個事夫婦常常意志be7和。總是Teng-hu5兄tui3這點真有吞忍。 \n今koh來講Teng-hu5兄e5父母，Teng-hu5兄e5老父是一個tui3散hiong"}
{"text": "，雙手提兩片薑來成功e5人。號做笨仔，一下幼嫩，年老e5時逐個叫伊「大笨伯」。身體無到外勇，矮細、矮細。若是大笨姆是一個那桃人盾leh，肥lok-lok。Be7輸老雞婆，家內e5事攏是伊teh扶起siak-tou2 ，那準女總理一樣。Ti7 田庄竹圍仔若有甚物代誌，查某人伴逐個都去拜候大笨姆。 \n所以這e5大笨姆也是家己掠做真gau5，生3個後生，無查某子。大後生細漢就扑損去，Teng-hu5兄是排第2--e5，自細gau5讀冊。去到內地讀高等工業，這tiapt8 teh做某工場e5監督，koh chhoa7秀才e5查某子，是女先生。所以老大笨姆起頭真滿足，見人見展。也第3後生un2-ku m7成人，20外歲lah，iau2-boe7 ka7伊chhoa7。所以盡向就是Teng-hu5兄這支筍。無扑算Teng-hu5嫂來koh be7生，一年等過一年，秀才娘kap大笨姆也去媽祖廟跪到磚仔beh lap落去。Tui3注生娘娘磕到頭額liu3皮。 \n兩年等無，3年等無，老大笨姆定叫Teng-hu5也chhoa7細姨。m7-ku2 Teng-hu5兄幾分驚Teng-hu5嫂e5厲害，也驚in後頭，所以m7敢。Tui3 an2-ni兩ta-ke新婦真be7和。所以Teng-hu5嫂in chiah搬出來tiam3街仔，beh去工場也較近。罕罕仔老大笨姆若來，Teng-hu5嫂真罕tit kap伊講話，真歹面相見。總是大笨姆真疼這個查某孫仔，雖然m7是親生孫，m7-ku2內面無別e5細漢囡仔，所以來到位，錢、物出在伊ai3。所以愛玉仔若阿媽來，目珠就金，也會偷tau5 in阿媽，講in阿母真嚴，有時偷peng2 in阿母扑e5烏青hou7伊看。阿媽心肝樑疼tiuh-tiuh就大聲、細聲罵Teng-hu5嫂。Oah8！兩大家新婦冤家lo5-che3。所以老大笨姆若來tiam3一月日ti"}
{"text": "7街仔，Teng-hu5兄hia，愛玉仔e5天年到lah，伊就m7驚in阿母，有錢thang開、有物thang食、m7免掃塗腳，阿媽chhoa7出去過街，若ai3物就khiau5，chiuN7 chiN5，真hiN。Teng-hu5嫂看著目火就著。這擺阿媽若倒去，愛玉仔就知死lah。 \nAh！慘ah！這個兩極端e5教育。佳哉tui3信主了後，Teng-hu5嫂真大變。總是這個老ta-ke就m7是an2-ni。 \n(台灣教會公報第653~656、658、661~665號，1939年8~11月、1940年1、4~8月)"}
{"text": "3. 逃走\nTeng-hu5嫂thai5 Teng-hu5兄。聽見Teng-hu5兄喝救人，甚至看血chim-chim流，天koh beh光lah。亦驚家己e5力tu3 Teng-hu5兄be7 tiau5，所以不管伊三七二十一，三百六十計走為第一。連忙一khun3拼到川上公學校前才停腳。連敢越頭to m7敢，因為驚了人追來。一時心也氣、也驚，看見血直直流出--來，到底hit時伊是ka7 Teng-hu5兄thai5外大空伊ma7 m7知。Teng-hu5兄lim酒lim到醉醉，天beh光當好睏。睏than2-khi身，面向ti7壁hit爿，無hai7-si3才會去ho7伊thai5著。若是Teng-hu5嫂伊自cha昏beh暗，看Teng-hu5兄倒來，伊就有chhun5-pan7 leh。所以才會換到hiah整齊，koh溫燒酒hou7 Teng-hu5兄lim，Teng-hu5兄又m7知死日beh到lah、直lim。佳哉hit支剃頭刀無夠外利。Hit支剃頭刀Teng-hu5嫂beh走e5時hiat-kat8 ti7後面花園e5蓮蕉花真am7 e5所在，到後來才知影。 \n若是hit早起天iau2真暗，所以伊走到川上公學校前，攏無甚物tu2著人，只有遇著幾e5田庄人，tui3鄉下擔菜beh來赴市場e5 菜hi市hou7人koah e5 na7-tiaN7。時iau2真早，擔koh重，頭殼chhih-chhih直直行，半kau2走，所以無teh ka7伊致意這個查某人是teh走怎樣。M7-ku2 Teng-hu5嫂若kian3遇著一個人影、抑是一隻狗kap伊相tng7頭伊to真驚。伊to liam5-piN 聯想想講m7知是警察追到lah、抑是非常警線teh圍伊，狗poh-kaN2是警察署e5警察專用狗，所以連tu2著狗伊to驚。若是走來到川上公學校前，越頭知無人teh追伊，"}
{"text": "才安心ti7 hia停khun3。 \n免幾分鐘beh去清水海岸線e5巴士來，伊就peh去坐。 \n車內真少人，伊e5心真驚，一心煩惱講車掌、運轉手m7知知伊thai5人抑無？亦chiah e5人客m7知有聽人講某所在有某thai5死翁--e5 抑無？其實事beh thai2有hiah緊知，m7-ku2伊e5心真不安。Koh一心想講早起e5自動車thai2會chiah慢、thai2 m7駛較緊，亦逐擺若停車teh hou7人客上落，伊e5心真peh-pak，目珠真青驚e5款。伊上煩惱警察、抑是刑事起來坐車，所以驚到面細細e5，坐ti7上後面e5角仔，車內e5人看這個婦人人生做to be7 bai2，打扮hiah清楚，看m7是平常家庭、抑是鄉下e5田庄人，坐車thai3會hiah青驚e5款。所以逐e5真ai3 ka7伊看。人若看--伊，伊那驚，續親像憨神、憨神e5款，總是無人問--伊。\n到清水大家落車，伊iau2 teh坐。伊e5單是拆到高美海水浴場。伊e5心底m7是beh去洗海水浴，是beh去跳海自盡，因為hit時是二月尾，真寒。 \n若是伊憨神憨神，m7知thang落車。車掌才ka7伊講，甚物嫂，li2 beh去高美著換車，請li2落車，tui3 an2-ni伊才落車，若是一支綢雨傘be7記tit giah8，自an2-ni放tiam3車內，車掌ka7伊叫，才giah8還伊，不過hit時伊是gong5-gong5。 \n落車自an2-ni ti7車仔腳企，亦無人問伊甚物，伊也無kap人講話。Hit時伊e5心攏茫，俗語講，死鬼teh toe3，魔神仔teh chhoa7相像。\n忽然tui3 hit爿有一個姊妹來，看Teng-hu5嫂ti7車腳teh企，伊目的是beh等高美e5車。但是hit 個姊妹來，看伊e5面非常e5憂鬱，koh憨神e5款，就真親切ka7伊借問，這個tui3 hi"}
{"text": "t爿來e5姊妹是ti7清水一個某退任傳道師e5令千金。是熱心可取e5姊妹，青年姊妹活動好意，看Teng-hu5嫂e5面an2-ni，知伊e5心有大艱苦，雖然m7相bat，iau2-ku2真同情疼心，真殷勤ka7伊借問。 \nTeng-hu5嫂也是人，m7是鐵、石e5心，koh是相當有受教育e5人，受這位傳道師e5令千金殷勤親切e5借問，一時目屎禁be7 tiau5 續四淋垂。傳道師e5令千金真奇怪，心底暗暗teh想這個婦人人的確m7是平常，心底的確有非常be7得thang講出e5艱苦。所以一時想著主e5話講，\n「見若艱苦背重擔e5 著就近我。」（我指耶穌）傳道師e5千金想著這句e5時，續生起傳道理e5熱誠，續想講伊有引chhoa7這個婦人人bat主e5必要，向望會tui3主e5道理來安慰這個婦人人e5心。Koh想講著疼至微細e5一個就是疼主。今這個姊妹我若疼--伊，穩當是體貼主e5心。Koh想著聖詩238首第2節講，\n「今求天父感化我心，<BR>體貼眾人e5情；<BR>快樂e5人kap伊快樂，<BR>憂悶hou7伊安寧；<BR>我ai3心思時刻恬靜，<BR>安慰別人無停。」\n想著chiah e5話就koh較致意ai3安慰這個 m7相bat、憂悶e5婦人人。所以真致意問伊beh去to2位。起頭伊攏m7講，be7忍tit 傳道師e5千金好嘴，才講伊beh去高美。傳道師e5千金問伊chiah寒海水浴場也無開，chiah早去hia beh怎樣。Teng-hu5嫂be7曉應，續 chhngh-chhngh哮。傳道師e5千金那想那奇怪，就一味勉強伊去in兜hioh睏。起頭Teng-hu5嫂m7，後來be7 lun2得伊kou-chiaN5，就kap伊去。一面來到hia准做無想著丈夫，亦想著伊e5子kap厝裡後頭老母e5面。所以beh死，幾分有死m7斷e5心，koh到chia腳也較軟lah"}
{"text": "。所以hou7傳道師e5千金硬硬ka7伊拖去in厝。In令尊是退任傳道，所以厝無tiam3 ti7拜堂，是ti7別位，m7-ku2客廳有吊耶穌釘十字架e5像。也有吊一張夫婦kap一個細子團圓beh食飯、teh感謝e5 尪仔圖，所以一下入去，Teng-hu5嫂即時感覺是入拜上帝e5人e5家庭。 \n今伊最chheh就是落教--e5，無扑算當ti7苦慘e5日tui3伊上親切e5人koh是落教--e5。伊m7-ai3見落教人e5面，無扑算koh 續來落教人e5厝。所以一時感覺真見笑、真歹勢。因為伊家己心內liam5-piN想著前日ka7牧師siak鹽米，koh牧師單身去chhoe7伊，伊m7 chhap牧師，掠牧師准做狗e5無禮，就心真見笑，坐攏be7 tiau5，真ai3緊koh出去。 \nKoh心上艱苦--e5，就是看hit幅兩翁某kap一個細子團圓beh食飯teh感謝e5尪仔。想講別人e5家庭thai3會haih和平，若是家己e5家庭thai3會hiah亂，親像活地獄e5艱苦。所以頭殼chhih-chhih，攏m7敢giah8懸起來。 \n停tiap仔久內面捧牛乳kap提淡薄e5雞卵糕出來，真殷勤請伊用，一時心大受感激。Koh一面老實講也是枵，tui3 an2-ni無細膩就用牛乳，總是心艱苦就一面也是食be7落去。所以雞卵糕無食自an2-ni囥leh。 \nTui3 an2-ni大家真好意相kap ti7客廳坐。傳道先生娘是真出名e5產婆，真仁者慈悲e5款式。Teng-hu5嫂看這個家庭e5空氣完全受感激，暗暗teh想家己e5家庭若會親像an2-ni m7真好。總是想倒轉，che是落教--e5 beh死。Liam5-piN就koh想人teh keng-the2「落教死了無人哭，」亦想著南瑤宮一個願boe7謝，beh an2-choaN2 kap伊混教。也想著真m7願，beh去城隍廟"}
{"text": "，請廟前hit e5 hiuN店，兼做城隍府e5代書人，beh請伊做一tiaN5稟來告in Teng-hu5兄。Beh tui3城隍告，叫城隍來掠in Teng-hu5仔去gia5 枷，伊死目才願kheh。心十個五個，人雖然tiam3傳道師e5兜坐，若是心teh想hiah e5事。所以手定loah8心肝吐大氣，有時就想著天beh光thai5 in丈夫e5情形，面就失色真驚e5款，總是驚人知伊e5心。 \n若是傳道先生娘kap令千金攏m7知Teng-hu5嫂心teh想甚物，總是一味講道理、苦勸伊。看伊攏無受安慰e5款，就想著讀聖經hou7伊聽，就掀馬太11：28節。 \n「Lin2見若著磨擔重擔e5，著就近我，我beh hou7 lin2安歇」（我beh賞賜lin2平安）。 \nTeng-hu5嫂一下聽著這句hou7伊平安，beh替伊擔重擔，一時心肝hoang3一--下，即時面轉笑容，問講甚物人會ka7伊擔重擔？也世間kiam2真正有hit號會賜人平安e5人？傳道先生娘kap令千金才前頭一理一五一十，將耶穌e5道理koh講一遍hou7伊聽。到hit時Teng-hu5嫂才開聲哮，將伊e5苦情講hou7 in聽，也ka7 in講早起伊是beh去高美跳海。害傳道先生娘in某子聽一下著大驚。大家才ti7-hia跪落流目屎來感謝主。亦殷勤請Teng-hu5嫂著信耶穌。 \n4. 喜淚 \n3人大家跪落流目屎祈禱。祈禱煞時已經晚，in就留伊ti7-hia隔e7晝。Hit e7晝先生娘用真好意來接待伊，先生出去chhoe7--人亦倒--來，細子幾若個去讀公學校亦倒來。大家真有禮數，真有大細，beh食飯攏祈禱感謝，一個家庭宛然樂園、宛然天堂ti7世間實現化。Hit時Teng-hu5嫂滿心感激，深深欣羨，怎樣拜上帝e5家庭kap家己e5家庭會hiah大e5 增差。一時心禁be7-tiau5，才講前日伊t"}
{"text": "ui3牧師e5無禮hou7先生娘in聽。講beh知拜上帝是hiah好，伊的確beh較早拜上帝。 \n先生娘in才安慰--伊，ka7伊講前日tui3牧師kap Oan5姐e5事無要緊，是因為m7-bat，牧師in穩當無khioh恨，穩當歡喜赦免，亦叫伊這擺倒去的確著去禮拜。 \nM7-ku2 Teng-hu5嫂最掛慮--e5，就是南瑤宮e5願iau2-boe7謝。先生娘才koh 從頭一理說明hou7伊聽，心幾分有較明白e5款。 \nM7-ku2 iau2一層大事，就是早起天光早thai5丈夫e5罪beh an2-choaN2了結。亦m7知今伊e5丈夫hou7伊thai5一下，到底是怎樣lah？所以心真tiu-tu5。 \n總是這時Teng-hu5嫂家己已經無自殺e5勇氣lah。亦tui3傳道先生娘kap先生e5令千金聽hiah濟道理，koh大家做伙祈禱，所以亦幾分家己知家己e5錯，koh知自殺是m7著。所以beh自殺e5心thang講已經無去lah。 \n今beh怎樣？掠準thai5死丈夫了，家己亦beh自殺，一sin3大家死，免teh koh相見、相交纏。若是今家己tu2著好貴人又死無去。萬一若倒去，丈夫若已經死beh an2-choaN2？亦丈夫若無死beh an2-choaN2？心大艱苦，beh倒去m7 thih、m7倒去m7-thih。Beh倒去厝裡，今m7知怎樣？Poh-kaN2警察、刑事long7-long7-kun2 lah，若m7倒去定toa3傳道先生娘兜亦是be7用tit。設使丈夫若已經死，伊tiam3 chia亦是bih be7-tiau5。Koh先生娘in亦真迫切苦勸伊著倒去。事來到chia的確著tam輸贏，家己敢做著敢當。設使丈夫若已經死，亦著去自首，亦出在上帝e5旨意，只有認罪ti7主e5面前，宛然十字架頂e5賊。身體伏罪受刑，若是向望主寬恕憐憫救你e5靈魂，"}
{"text": "總是你著深深e5反悔認罪。 \nTeng-hu5嫂聽到chia koh開聲哮，想講今仔日伊thai3會hou7魔鬼入心，做到chiah-nih thang驚e5事。先生娘in母、子看這e5情形亦是真艱苦，就koh一擺大家相招跪落來為著Teng-hu5嫂認罪，Teng-hu5嫂也跪落家己認幾句罪ti7上帝e5面前。伊只有想伊穩當會hou7政府掠去，一時想講今仔日伊thai5會做到chiah見笑，m7但現在丈夫e5家庭e5體面，kap後頭e5父母e5面皮，koh扑損伊讀hiah濟冊。今仔日若一旦企ti7法庭來受公判，眾人teh看，來受殺夫e5死刑判決，hit時伊beh thai2有面thang見人。一時驚到ngiauh8-ngiauh8-chhoah，koh較哮。哮到目珠ham-ham、鼻水khok8-khok8津。 \n若是先生娘in看伊an2-ni，續想無甚物話thang安慰伊，亦是kap伊thin7頭哮，koh一擺深深感覺罪e5厲害。先生娘koh替伊祈禱，知只有祈禱求主聖手giah8懸，以外無路。 \n後來安慰--伊，ka7伊講，向望Teng-hu5兄無到死e5地步，向望主恩典lin2，會koh有一擺團圓e5機會。安慰煞，日已經mng2晡，Teng-hu5嫂就家己決心，無論怎樣無倒去一choa7亦是be7用tit，就決意beh倒去。 \n先生娘in母子就送伊去到停車場，亦將一本聖經送--伊，續請伊常讀聖經、祈禱。Teng-hu5嫂就坐車倒去。 \nChiah講Teng-hu5兄hou7人設法去醫院。雖然m7是真重傷，iau2-ku2 著成十日e5治療才會好。為世間態(世間態)驚了歹看siuN3，koh家己e5地位、面皮e5關係，koh無致到死e5傷，就無去報警察。亦入院較be7 hou7人來面會，糊藥也較利便，chu7 an2-ni bih tiam3醫院治療，寫面會謝絕e5單貼t"}
{"text": "i7外面。Oan5姐看世面an2-ni亦真可憐in，前日hou7 in siak鹽米e5事攏無koh記ti7心，厝邊tai7過去內面ka7伊khioh-khioh好勢，chong2-phou e5血ka7伊拭拭 leh，門chhoe7一門鎖ka7伊鎖leh，亦將hit個7歲e5查某囡仔ka7伊chhoa7去厝裡。亦去ka7 Teng-hu5兄講伊有替伊設法內面，koh囡仔chhoa7去ti7伊hia，Teng-hu5兄平生知Oan2姐in一家是拜上帝。亦逐項真gau5做，真有疼心，就真說謝。 \n講Teng-hu5嫂坐上火車，心真煩惱，攏m7敢giah8頭起來看人，只有心內暗暗祈禱。講，上帝ah！耶穌救主ah！你若是有影、有靈、有聖，你著救我一條狗命。我就是m7-bat才會做到這號罪。你若賜我平安，耶穌你若替我擔這個擔，我賤婢的確願做你的奴才、查某kan2，願報你e5恩，四界來去講你e5道hou7人聽。心底一句也我耶穌你著做我e5主，你e5手著giah8懸、饒我賤婢一條狗命。兩句也我主耶穌你著做我e5主，饒我賤婢狗命。前日e5 phui2-phui2耶穌phui2-phui2，攏be7記tit lah。目屎sip-sip流，手巾na2 拭，免偌久就到位落車，叫一張人力車chit khun3 piaN3到in厝。 \n到位看見門鎖leh，心肝chhiak8一--下，想講今害lah，大概是葬式了lah。亦囡仔大概是受政府保護，將來ti7法庭thang做唯一e5證人。因為teh thai5喝救人e5時，內面只有這個囡仔ti7-teh na7-tiaN7。Tu2 teh驚e5時，Oan5姐tui3隔壁看見一個查某人坐人力車，亦日已經beh暗、反烏lah，車蓬kham3-kham3 leh、m7-ai3人看。到底這個是甚物人，一下看就是Teng-hu5嫂。Oan5姐趕緊ka7伊叫入去，囡"}
{"text": "仔也來chhoe7 in老母，Oan5姐才將chiah e5事前頭一理講hou7伊聽。 \n講Teng-hu5兄e5傷無loa7重，醫生講倚成十日就會好，現在入院中。Teng-hu5嫂心肝hoang3一下，心開開去。不知不覺講一句，ah！感謝上帝，救主耶穌你有救我賤婢。\nOan5姐真奇怪，這e5平時就是phui2-phui2耶穌e5人，今仔日na2會講上帝話，真奇怪！Oan5姐緊問Teng-hu5嫂，你thai2會講感謝上帝？Teng-hu5嫂才將伊今仔日beh去高美跳海、到清水所tu2著e5事。亦才thau2伊e5手巾，將聖經hou7 Oan5姐看。Ah！Oan5姐歡喜到流目屎，兩人才koh跪落感謝主。Teng-hu5嫂亦知Teng-hu5兄為驚了家己e5地位tui3社會歹看、koh無到偌重傷，所以無去報警察。事意外e5安靜無動搖，所以Teng-hu5嫂koh一番e5深深感謝上帝。 \nHit暗Oan5姐留Teng-hu5嫂ti7伊e5兜食飯，Teng-hu5兄ti7病床幾分也是想著家己e5錯，才會來逼婦人人行到這條路。亦teh煩惱萬一Teng-hu5嫂若去自殺，伊也是真大e5責seng5。Koh感激Oan5姐一家做厝邊，是拜上帝人，真親切。所以心暗暗亦teh想講此去若會得一家平和，亦真ai3 hou7婦人人去信教。 \n講到hit暗Oan5姐就招Teng-hu5嫂去醫院看Teng-hu5兄。Teng-hu5嫂起頭m7敢去。若是伊直直ka7伊苦勸。今你to亦beh認耶穌做主lah，萬事的確著忍氣、用好贏歹，你赦免人、主也才beh赦免你。苦勸了Teng-hu5嫂就kap Oan5姐做夥去。總是Oan5姐m7敢hou7 Teng-hu5兄知in Teng-hu5嫂有beh kap伊信耶穌，Teng-hu5嫂亦m7敢講，因為驚了Teng-hu5兄受氣，不過去chhoe7--伊，kap"}
{"text": "伊會面。大家亦無話，伊也m7先開嘴、伊也m7願先開嘴，只有Oan5姐若雞婆leh，做好做khiap講幾句話就相辭倒去，Teng-hu5嫂也倒去。 \nHit暗Teng-hu5嫂ti7 Oan5姐in兜過暝，大家作伙做家庭禮拜，讀馬太，耶穌講，人著疼對敵，koh le2罵lin2 e5著替in祝福，怨恨lin2 e5著替伊祈禱，Teng-hu5嫂大受感激，隔明仔早起家己就去chhoe7 Teng-hu5兄。 \nTeng-hu5兄看伊單身來，chhiak8一下，按算cha昏kap Oan5姐來m7敢，早起家己來，這kioh chhiah查某的確是beh來kap伊大鬧一leh lah。所以伊亦就打扮好好、面kek到膨sai-sai、臭kia5-kia5。無扑算，倚來koh輕聲細說、koh目屎kam5目墘，真有禮數、thim3頭，深深hoe7伊e5 m7著，真可愛、真純情e5款式，靜靜企，手提手巾仔ng ti7面裡，chhngh8-chhngh8哮，輕聲講，「夫君請你赦免我e5 m7著，求你照舊疼我。」Ah！Kah m7是禽獸e5 Teng-hu5兄na2忍得聽家己e5妻子用純情可愛、反悔e5態度來講安慰e5話leh。一時擋be7 tiau5，看病室無別人ti7-hia，只有in兩夫婦na7-tiaN7。自an2-ni peh起來坐ti7鐵眠床kiN，伸手牽Teng-hu5嫂講，\n「我，愛卿你亦著赦免我。」兩個 tiam3 hia tiap仔久流目屎，無一句話thang講。"}
{"text": "差不多160 年前有一日幾若人ti7 美國南爿e5 樹林teh 做工。中間有一個少年人真大漢，也真粗勇，約略有18 歲。伊ti7 樹林行來行去。忽然ti7 溪邊有聽見婦人人 e5 聲teh喝救人。聽見聲這個少年人隨時走出樹林去到溪邊。Hit時看見幾若人teh khiu2這個婦人人，因為伊強強beh 跳落水nih8。婦人人出聲講，放我去，放我，我e5 子teh-beh tu7死lah，放我。聽見chiah e5話，少年隨時會記得這個婦人人 e5 細漢子，伊真乖，也真sui2。Hit e晡伊teh thit-tho5 ti7溪邊，跋倒續hou7 水割去。 \n溪nih8 e5 水真大，koh攏是湍，溪中攏有大石；有濟濟人看見囡仔hou7 水流去，也m7 敢去救伊。In kan-ta企teh看。少年人一下到，隨時褪伊e5 衫，目珠四界看，看見一點白白ti7溪中央，伊隨時chong5 落溪流。伊知hit點白白e5是囡仔e5 衫。婦人人 koh 出聲講，感謝上帝伊beh 救我e5子，我所疼 e5 子ti7 hia lah，伊koh 浮起來。眾人走去溪邊，看見囡仔，liam5 -piN hou7溪流扑浮起來，無久又koh hou7 水割沉落去。有時流落湍，有時流tui3大石 e5 身邊過。有時水捲螺，ka7伊扑到lin-lin-go5。有時沉落去真久，有時liam5-piN koh浮起來。雖然是an2-ni 少年人直直泅，決意beh救hit個囡仔。囡仔 e5 老母真注神 teh 看。Teh看 hit個少年人出力泅致意beh救伊e5 子。有時伊泅到真倚，koh 3 丈，koh 2 丈，koh 1 丈就救著。Iau2-ku2 雖然離一丈伊也boe7會泅較倚。 \n伊今重倍出力。伊知koh無遠就到第一危險 e5 所在。Ti7 chia 溪流，親像風颱了，非常 e5 透。船到chia 也常常沉落去"}
{"text": "。危險 e5 所在已經到lah。伊koh大出力，囡仔險險hou7伊khiu2著。M7-ku2 khiu2無著就koh流去。伊koh再phe死iah，phe死泅。今又koh khiu2無著。真可惜。 \nHit時囡仔 e5 老母到極煩惱。Koh一擺少年人下命泅，眾人看到tiau7去。今伊果然救會著抑boe7?到chia水若親像滾。大人kap 囡仔攏hou7 湧kham3去。今koh浮起來。少年人koh出力iah 2、3下，眾人出聲喝萬歲，囡仔hou7伊khiu2著lah。老母歡喜到boe7顧tit。總--是歡喜liam5-piN koh再變做憂悶。In兩個koh再沉落去。今in 流落湍，hou7 水扑來扑去。佳哉是一目nih8久na7 -tiaN7。In koh 浮起來。今伊泅倚kiN5。一手抱囡仔，一手iah，眾人緊走倚來ka7 in khiu2起來。老母歡喜到若beh痟，就出聲講，願上帝報答你 e5 恩。伊的確別日beh hou7 你成做gau5人。感謝不盡。 \n少年人果然成一個gau5人。無久伊當兵，做官，路尾做美國頭一個大總統。伊e5 名聲今仔日滿天下。Joe7-li2華盛頓就是伊 e5 名。 \n(台灣教會報第399卷，1918年6月)"}
{"text": "倫敦是天下上第一大 e5京城，城內 e5 百姓亦cham2然艱苦 e5 輩；所以國家出tui3人民e5意思有設公醫院幾若百間，thang利益chhiN慘 e5 人。逐間病院也有看護婦teh管顧。Koh另外有已經卒業e5 看護婦，tiam3 hia 便便，出在院長派伊去有錢人in 兜，來幫助破病e5 人。 \n某日有一個看護婦倒轉來公醫院，身軀真厭sian7,因為一禮拜久伊暝--時teh顧病人。 \nTu2才倒來心teh想︰「今無代誌lah，我beh 洗浴，後來出在我去睏到飽眠」。無扑算院長已經派伊即時著liam5-piN 出城外去較遠e5 所在。聽見伊e5 聲teh叫，心真鬱卒，不過m7 敢違keh8,到伊e5 面前反轉那準有歡喜 e5 款式。院長ka7伊講，iau2有半點鐘久na7-tiaN7，著緊去款行李便，才會赴6點半hit 班e5火車。 \n到某所在你著chhoe7某mih8牧師，因為是beh 顧伊e5 後生。Hit個囡仔差不多9歲，有染著腦chek-kin e5 病，致到定定倒teh攏be7行。 \n講了看護婦就去備辦，到火車內，人真sian7愛睏。火車beh 停睏伊忽然醒，知今到位lah﹗趕緊落車四界看有人來接接伊抑無，總--是無半個，就發落行李，倩一張馬車載伊到hit e5 牧師e5 厝。 \n到位就扑門liam5-piN有一個老婦人人來開，叫伊入去坐，續ka7伊講牧師娘已經死幾若冬只有老父kap 孤單e5子，二人na7 -tiaN7，亦伊本身替in teh料理家內 e5 事。 \n行李款入來明白，就牽伊入一間廳，ti7 hia有備辦e5昏頓。食飽人較爽快，今ai3去chhoe7所beh顧e5 囡仔。到樓頂，看護婦一下扑門；內面 e5 人無聽伊e5 腳步聲，所以開門hit-tiap8,in攏無越頭。 \nTi7 房內所看見e5,到一世人m7 ai3 be7記tit。Hit個"}
{"text": "囡仔倒ti7 the椅，伊e5 頭殼倚老父 e5 胸前，兩個做伙相kap談論，那親像不止相疼痛e5 款式。子tu2好teh問一句講，阿爸，王bat行錯抑m7-bat？\n老父應伊講︰「我心肝子ah，王斷然m7-bat錯」。 \nTu2 hit時in知影有人ti7 身邊，牧師liam5-piN 起來真好禮接接伊講︰「看護先你來，路nih8有攏平安無？」即時就tui3伊e5子講︰「Lo5-ni， che是 beh照顧你e5好朋友，今伊來lah，你較有伴，免得親像前日家己一人na7-tiaN7」。 \nLo5-ni 越過來看，目珠亦金金相伊，就伸一支真消瘦e5 手出來講︰「真多謝你e5 好意，大向望我無費神你到siuN過頭」。 \n看護婦聽hit句，心肝有受大感激，一下跪落 ti7伊e5身邊，loah8伊e5 手，續應伊講：「Lo5-ni，我也teh 向望咱會相疼若朋友一樣。我著就本份管顧你；願所用e5 方法會大應效。」囡仔koh應講︰「我知你是王所奉差--e5,an2 -ni 我的確會真疼你」。 \n聽伊teh 念，你是王所奉差hit句，心肝大奇，又koh問伊︰「Hit句e5 意義著講較明因為我be7 曉聽。」 \nLo5-ni liam5-piN 開聲應講︰「Hit 個意思真白。Tui3醫生吩咐我老父著請一個看護婦，阮直直祈禱，求王設法，備辦tu2好 e5 人來chia，所以知卻你是伊所差遣 --e5」。Lo5-ni5 講︰「看護先你 e5 名是叫甚mih8？」 \n伊就應講︰「我e5 名姓是連歡喜」。囡仔tui3伊e5 老父講︰「阿爸，連歡喜hit 個名字，敢m7是好聽？王所差e5 看護婦我真意愛伊」。 \n到這時老父kah伊m7-thang講話傷濟，因為已經暗，身體也iau2真軟弱，驚了明仔再較厭sian7。老父就倚伊身邊beh抱伊到房間，囡仔出聲講︰「阿爸咱著代先ka7 阿娘安眠」。L"}
{"text": "o5-ni5不時大數念伊e5 老母，那準伊iau2-ku2 kap in做伙ti7-teh，就提伊e5相ti7 手nih8,ka7伊chim一擺，才ka7伊e5 老父講︰「阿爸，我攏便，今來去睏」。 \n連歡喜 beh去睏 e5 時，ti7房間內be7免tit思想hit日所歷過 e5 事，心肝也teh想，Lo5 -ni所講hit一句︰「王攏m7-bat錯誤，阮祈禱伊差你來，kam2 m7是好？」那想那見笑，因為從前伊kap伊e5 父母是拜上帝 e5 人，今到現今知伊本身是冷淡，ai3家己主意，m7 肯歸服救主。 \n來toa3牧師in 兜，pou7 -pin5看Lo5 -ni e5 款，真正疼耶穌那親像認伊做親密e5 朋友，實在有刺chhak8伊e5心，愈久愈煩惱。心肝那忍neh，驚了恩典 e5 時已經過身，無路thang chhoe7主。Koh心內常常有聽見Lo5-ni e5聲teh念hit句︰「你是王e5 看護婦」。這號聲kaN2是聖神beh扑醒伊e5 良心。 \n今tiam3牧師 e5 厝幾若禮拜，連歡喜愈久愈疼hit 個囡仔，日日kap伊交陪，be7免tit欣慕，ai3做親像伊，因為Lo5-ni 卻是深信 e5 囡仔，不時看耶穌那準ti7伊身邊，也看天堂那近父。Bat一日伊kap Lo5 -ni ti7 走尾樓teh坐，忽然間hit個囡仔舉頭講︰「看護先，你kiam2無ai3王tu2這時來chia kap咱相kap講話，看伊若見你一樣？」 \n看護婦m7 敢應伊，kan-ta講︰「我無啥知」。就問伊講︰「你本身扑算an2-choaN2樣？」 \nLo5-ni e5 面貌kai3歡喜，就liam5 -piN應講︰「自然我e5 心大意愛，tui3久久真欣慕beh 見著王e5 面，續beh ka7伊說謝因為差你來顧我」。看護婦應伊講︰「我所疼 e5 Lo5-ni，你講hit句我盡在"}
{"text": "歡喜」。Koh問伊一擺，意思是beh試看囡仔 e5 心，就講︰「設使王hit時有差一個歹性地，無合你 e5所愛--e5 顧你。你會giau5疑抑be7?」Lo5-ni 應講︰「我決斷無giau5疑。若是不得已tu2著hit等號e5 來，kaN2是主e5好意思，beh hou7伊ti7-chia受著利益，續信耶穌來得救。有時我e5王bat將小可 e5 事託重我替伊做。阿爸bat講，跛腳--e5所行做，無的確是勇健 e5 人。聽著阮父講an2-ni，我大歡喜，知有路thang做干證，我是真疼王e5 囡仔」。看護婦聽伊所念 e5 話了，忽然間流目屎講︰「Lo5 -ni 我扑算你 e5 王果然託重你一項」。 \n囡仔應講︰「有影無？是甚mih8代誌？」連歡喜近倚來Lo5-ni e5 身邊講︰「幾若年前我猶原疼你 e5 王，後--來勻勻仔冷淡，到現時有扑失落伊e5 恩，今是beh你贊我koh chhoe7伊，kap伊親近」。 \nLo5-ni 注目看伊，才講︰「我聽無明，你若是王所奉差--e5 可見有疼伊」。就應伊講︰「Lo5-ni我真正ai3,不過m7知這時伊beh疼我無？」 \n囡仔應講︰「咱這tiap8著來問伊」。目珠就放kheh開聲講︰「所疼 e5 主耶穌，要緊beh求一項。因為我e5看護婦chiah久仔be7記tit你，今ai3 倒轉來chhoe7你。我是無智識e5 囡仔，be7曉求較濟，總--是知影你攏m7-bat be7記tit伊。今祈求你施恩牽救伊。所祈禱是靠耶穌；心所願。」 \nLo5-ni今較無掛慮，因為已經ka7主講lah﹗連歡喜也那欣soan7 ai3做王真實e5看護婦。看見Lo5 -ni kap伊e5老父所顯出 e5 仁愛，第一thang感激人 e5 心，因為in e5 相疼是真非常，罕得tu2著--e5,真正m7是平常 e5 款式。 \n看護婦若去行遊倒來，常常看見"}
{"text": "Lo5-ni e5 身chhek倚老父，用頭殼掛ti7伊e5肩頭，兩個相牽手。有時攏無講半句，koh有時用細仔聲teh思量，面貌歡喜真親切 e5 款。 \nHit時知影in有數念所疼e5 老母。Lo5 -ni 不時愛講起伊iau2活e5 時所經過 e5 事。Be7免tit奇怪hit個囡仔gau5記心到an2-ni，常想伊ti7 天堂那看現現一樣。 \n頭一擺念伊老母e5 代誌，就問伊講︰「Lo5 -ni，你e5 老母kap lin2 相離別有幾冬--lah？」 \n伊應講︰「是tui3我細漢e5 時。雖然伊e5 形象我略仔be7記tit，m7 -ku2 阿爸tauh8 -tauh8 將伊e5 話ka7我講，也有伊e5 像thang看；所以常常會記得。王召我e5 老母去e5 日，伊be7 推辭tit；今現時阿爸kap我較無伴，不得已著聽候王叫阮去 e5 日才會相見。」 \n連歡喜應講︰「Lo5 -ni 你m7-thang 愛kap阮相辭。向望別日你 e5 身體會koh得著勇健」。 \n囡仔應講︰「看護先，你 e5話kiam2 -chhai2實，總--是我真愛見著我e5 王kap老母，只有一項，真愛阿爸一齊來去」。 \nHit -tiap8無扑算Lo5 -ni e5 心所ai3 hiah緊beh成。過一禮拜伊有重感著肺管發炎。頭兩日 e5 中間病較輕，第3日就那沉重，那危險，m7敢向望伊會活。Hit暝老父kap看護婦直直相輪顧，老父常坐ti7伊身邊，m7肯離房間。 \n半暝後Lo5-ni 若無脈，扑算beh liam5 -piN 去。總--是到三點鐘，伊略仔較 choah8 ，無hiah大喘，就叫in老父抱伊。牧師將一領毯仔ka7伊包好勢，才去坐ti7 火爐邊較燒e5 所在。Hit時吩咐看護婦著去歇睏tiap仔久。老父就在疼伊e5 子，看無法醫ta5-oa5,就煩惱到心肝beh 爆破。過一時"}
{"text": "仔久，連歡喜koh入來巡，知伊是無偌久人，老父猶原teh抱伊，攏無徙位。 \n聽見看護婦 e5 聲，Lo5 -ni teh振動來伸手。伊就跪ti7伊身邊，囡仔才用細仔聲念講︰「阿爸tu2 teh報我知，今仔日kaN2是beh chhoa7 我e5 王kap老母。到天堂我beh 將你e5 代誌攏ka7 王講。看護先我ai3 koh 問你一項，你果然是王 e5 看護婦抑m7是？」 連歡喜應伊講︰「所真疼e5 Lo5 -ni 今仔日我講，我真正是王e5 看護婦。Che也是你所贊我才會得著。」\n囡仔koh 問︰「你所講有影無？」 \n連歡喜應講︰「其實有影」。Lo5 -ni 講︰「若是an2 -ni我就滿心歡喜」。囡仔才叫看護婦來chim伊。伊就liam5-piN aN3落ka7伊chim嘴。摸伊e5 身軀，hit-tiap8攏流凊汗。Lo5 -ni 這時那無力，kan-ta 用細仔聲叫老父講︰「阿爸我的確會記得你所託重我e5話。Ti7天堂我kap 阿娘beh聽候你來。你有歡喜緊來抑無？」 \n囡仔e5 目珠金金teh相老父 e5 面，若親像盡愛聽伊所beh應e5 話。 \n牧師即時應伊講︰「我心肝子ah﹗王召e5 時到，我真甘願愛去」。Hit句tu2仔講了，Lo5 -ni hou7主召伊去。老父就將伊e5 身屍下落眠床才講︰「Lo5 -ni 果然有到ti7 王 e5 位，已經有見著伊e5 面」。 \n牧師一時仔久企teh看囡仔 e5 身屍，be7免得想伊所深疼 e5 子，今已經相離別，無thang koh 聽伊e5 聲。想了就擋be7-tiau5，做伊出去。 \n連歡喜洗身屍了，就跪落ti7 邊--仔，求上帝贊伊來學Lo5 -ni e5 深信，續來toe3伊e5好模樣。Hit時也將本身一盡獻hou7 主，到一世人ai3 beh做王e5 看護婦。 \n(台灣教會報第399~401卷，1918年6"}
{"text": "真珠iau2-boe7到度晬已經bat toa3亞美利加，歐羅巴以及澳大利亞洲。這個查甫囡仔出世ti7加拿大 e5 西爿；ti7-hia有英國人，也有紅面番。真珠若見著人，無論是白面抑是紅面，面仔笑gi7-gi7;tui3 an2 -ni 逐人都做伊e5朋友。凡若tu2著伊e5 人，不管伊e5 親人抑是甚mih8外口人，攏總愛kap伊行禮。真珠phut-phut跳，也kap人tim3頭。 \n真珠e5 父母m7是好額人，in所toa3 e5 厝是用杉家己起--e5;頭路是作穡。Ti7 冬天e5時陣非常寒，kian霜掛落雪，致到土teng7若鐵，所以ti7園--nih8 be7做tit工。 \n真可惜真珠e5 父母tu2著歹年冬，連連幾若擺，不得已著換所在。想了，定著beh 遷徙去澳大利亞，就全家坐馬車20外鋪路到火車頭拆單坐車，一日久到一個埔頭。隔明仔日落火船出港過大西洋，意思是ai3 beh ti7英國kap親人過年，後--來才beh去澳大利亞。坐船差不多一禮拜久，就到in e5 祖家，去真珠in 阿公e5厝。伊是hit 所在 e5 區長。 \n29 暝昏 e5 e7晡，真珠e5 阿公tu2-tu2坐ti7 寫字桌寫批，講︰「緊回幾字來通知我e5 子多馬你知。因為你做代誌可惡koh 糊塗，我決斷m7 koh chhap你」。寫到hia，真珠e5 父母入來，手nih8 抱in e5 細子。In hit陣已經到位2、3日。聽門開，區長舉目看in入來，m7-ku2 面惡形，無歡喜 e5 款。 \n真珠 e5 老父開嘴講：「阮tui3 加拿大有toa3淡薄物beh ka7你恭喜過年。請你收，向望無棄嫌。」 \n區長伸手提這個小包，解開看一雙鞋，用加拿大鹿皮做 --e5,真sui2。區長teh看in所送 e5 物 e5時陣，真珠 e5 老母就出聲講︰「阮beh過去禮拜堂chhoe7牧師，ka"}
{"text": "p伊參詳主日學過年e5 鬧熱，請你且顧真珠。阮liam5-piN 轉來。」區長推辭講︰「我無閒，koh be7曉顧囡仔。」M7 -ku2伊e5 新婦kou-chiaN5講︰「M7免驚，伊的確怪怪。」講了，in就hou7 囡仔ti7 the椅也liam5-piN出去。 \n真珠 e5 阿公無甚mih8歡喜，想ai3 beh叫差用抱伊去樓頂，因為批寫iau2-boe7了，總--是看囡仔ti7 the椅恬恬，所以舉筆續接寫講︰ \n「Koh你定定討錢，lam7-sam2開，所以我定著m7認你做子。」 \n寫an2-ni，聽真珠笑一下，越頭看囡仔險險跋--落-去。阿公起來，手nih8提批，倚來ka7伊chhiau5 四正。孫仔看批ti7伊e5 手，liam5-piN khiu2-teh 扑饒，在伊扑算這張批是準做in 阿公所beh送伊好thit -tho5 e5 物。區長e5面ba5-bun2笑，也無受氣，koh再坐，提一張新e5 紙，beh koh 重寫。這擺所寫e5 口氣較無hiah 嚴，就是講︰ \n「多馬平安。聽你e5 消息，我e5 心煩惱到極，總--是我的確猶原無thang koh 寄錢。」Kan -ta 寫hit句，聽 keN2 --著 e5 聲，舉頭看孫仔teh食tu2仔hit張頭擺寫e5 批。緊緊走倚去講︰「M7 -thang an2 -ni﹗你kiam2 m7知紙be7食tit？Hai7--lah﹗囡仔be7曉聽。老母an2怎樣無轉來？我kaN2著ka7伊tah ka-chiah。」Tah了，就ka7 伊peh開嘴，jim5 hit塊紙出來，續ka7伊抱。 \n今，多馬出世 e5 時陣，伊e5 老母月內過身。tu2著這個試練以後，區長 e5 心變做硬，怨恨上帝。Tui3 hit -tiap8到今罕tit bat 抱細漢囡仔，所以這陣抱真珠，伊e5 心be7 免tit想前e5"}
{"text": "艱苦續大大數念多馬e5 老母，也想著當時手nih8抱細漢多馬e5 時陣。想了心受感動。後--來he7真珠 ti7 the椅才koh坐ti7 寫字桌。總--是看第2擺寫e5 批真嚴，無老父 e5 情ti7 -teh，m7敢看，所以拆碎碎hiat -kak8去，koh提一張紙第3擺寫講： \n「批寄來請安我所疼e5 子多馬」。「A2 -gu7﹗a2 -gu7﹗a2 -gu7﹗」 \n區長聽真珠 teh 出聲就gong5 -giah8 起來去窗仔門看外面teh落雪。土腳、樹枝、厝頂，逐項白chhang -chhang，真好看。看了，伊才會記tit這節聖經，就是以賽亞，頭一章，18節，講︰ \n「Lin2 e5 罪惡灌滿，色緻重親像赤，深親像紅，我beh hou7伊盡白那雪kap 暝一樣。」想了，知家己e5 重罪，求上帝洗伊e5 心白白親像雪。 \n「A2 -gu7﹗A2 -gu7﹗」 \n區長koh再聽hit 個聲koh倚去the椅。真珠一下看，就liam5 -piN 笑笑，chhun雙手，那親像ai3 in 阿公抱伊起來。區長ka7伊抱續ka7伊chim嘴phoe2，囡仔 e5 手teN7伊e5指頭仔hou7 阿公真歡喜。M7若歡喜na7 -tiaN7，伊e5 心雖罔本然較硬鐵，這陣抱孫仔，忽然變做軟那綿花。 \nTu2-tu2 hit-tiap8門koh開，真珠e5 父母轉來。老母開嘴講︰「阮去hiah久，大失禮，總--是是因為tu2著朋友kap in講話，真向望囡仔無chhian5你 e5 工。今真珠著來樓頂去睏。」 \n區長m7甘願講︰「M7免hiah趕緊；請留伊，我真愛抱伊。」 \n老父講︰「驚了傷晏。細漢囡仔較早去睏才著。」父母續抱伊出去。 \n區長koh再坐寫字桌，拆第3張 e5 批，續提一張電報紙beh寄hou7 多馬，寫kan-ta 8字，就是︰「轉來 kap阮歡喜過年。」"}
{"text": "寫了才叫差用kah伊著liam5-piN kong3電報。Hit個差用出去beh趁主人 e5 意思，頭家koh叫伊e5 總舖ka7 伊講︰「明仔再阮beh請人客真坐做鬧熱，你著吩咐上等 e5 廚子來備辦幾若塊桌，因為我e5 子多馬e昏beh 轉來，kaN2無beh koh出外去放蕩」。 \n總舖歡喜聽hiah e5 話因為tui3 多馬放縱，老父真受氣，致到幾若年久後生攏m7 -bat 轉來厝nih8。 \nHit e7昏多馬果然到，老父接納伊親像放蕩子e5 老父接納伊e5 第二子，就是ti7 路加15章所記。明仔再做大鬧熱，大家歡歡喜喜。真珠也來赴，面猶原笑笑，真有人緣。 \nTui3 hit陣以後多馬kap老父toa3做伙，無koh相離別，和好相疼。 \nKoh無偌久真珠 e5 父母chhoa7伊去 toa3 澳大利亞。囡仔漸漸大漢，好品行乖乖。到大人就做牧師，一世人出力ti7 教會。M7-ku2所做e5 中間，無一項較贏這個故事所記--e5,就是細漢e5 時陣做上帝 e5 器具，hou7 硬心 e5 人反悔，歡喜接納伊e5 子。 \n想an2-ni thang hou7 咱會記tit 耶穌抱囡仔 e5 時陣講︰「上帝國 e5 人正親像這號e5 人。」 \n(台灣教會報第402卷，1918年9月)"}
{"text": "論這句親像俗語，其實是字眼，bat字e5人會曉意思，m7-bat字e5人自然是be7 曉得。所以我愛代先開拆這句e5意思，後來beh 引一個故事來教示咱。 \n「弄巧反拙」是beh 展伊奇巧e5計策，後來抵著見笑，反轉見出伊e5憨慢，an2-ni號做「弄巧反拙」。 \n早前高麗國一個大官有一個查某子，也有一個姪女，年歲差不多，面貌也相親像。這個大官teh 揀子婿真斟酌，若是替伊e5查某子揀選koh較謹慎。雖然經過媒人tauh8-tauh8 來求親，伊攏m7 肯liam5-piN允。了後這個大官家己揀一人，好額koh尊貴，資格真相當，就將伊e5查某子配hou7伊。雖然iau2未見著子婿e5面，就liam5-piN koaN7-tiaN7，續定著日期beh 成親。無扑算ti7未成親e5 3日前hou7卜卦先生ka7 伊卜看覓teh，卜卦先生就講，照這個卦來論，匹配m7 著啦，因為子婿怯勢koh愚憨。大官聽了真艱苦，teh 想若m7廢親無koh樣將一蕊好花插ti7牛糞；m7-ku2若beh 廢親驚了hit爿m7 放伊煞，才想一個thui3包 e5 計策，將伊e5姪女嫁hou7伊。總是伊e5查某子聽了心真gong5-ngiah8,但礙老父e5命令m7 敢違逆。照高麗國e5風俗 teh-beh 娶e5時子婿有e5代先到丈姆厝完婚，到3日後才搬倒去。成親e5日已經到，就將伊e5姪女妝thaN7 明白，才上結婚台佮子婿行禮清楚，新娘就退入內面，子婿也到客廳接待人客。丈人一下看見，心大驚，面失色，知去hou7卜卦先騙去，因為子婿生做聰明koh文雅，心內大lim5 反悔，才koh想一個計智，扑算我e5姪女雖然ti7台頂佮子婿行禮，iau2-ku2子婿無斟酌看伊；又koh我e5查某子佮我e5姪女面貌彷彿相親像，就趕緊kah伊e5查某子入房佮子婿成親。Hit時hit個大官攏無teh 想伊e5姪女怎樣"}
{"text": "e5見笑，就伊e5子婿攏m7 知內中e5緣故。\n到2、3日後伊e5丈人因為食酒煞漏口對伊e5子婿講，前日上台佮你行禮e5是我e5姪女，後來入房成親e5,就是我e5查某子代先佮你定著e5。子婿聽見chiah e5話，想不止久，才吐氣講，這正是天賞賜e5良緣，這兩人攏是我e5某，代先上台佮我行禮e5是我e5大某。後來你kah你e5查某子佮我成親e5,是我e5細姨。大官躊躇真久，姑不chiong煞用姪女配hou7伊。常常家己吐氣講，自作自受，縛網e5人家己入ti7內面。照韓國e5風俗，若娶細姨，hit個細姨是屬ti7下等e5人家。大官e5查某子是稱做姑娘小姐，照日本e5稱呼，號做華族，華族e5查某子嫁人做細姨，敢m7 是歹名聲？高麗國有這層事，永遠流傳做笑柄。\n照an2-ni看，這個大官有3項e5罪，thang做咱e5鑑戒： \n一、迷信。興聽卜卦看命e5話，致到永遠歹名聲。咱做基督徒若嫁子娶新婦敢thang koh hou7青盲仙卜卦看命？ \n二、背約（羅馬1：31）。既然應允將親生e5查某子配hou7伊，koh已經提定，親像石nih8鏨字，雖然聽見怯勢koh憨也m7通移易。宋朝有一個姓劉，名重式，對細漢e5時已經做親情，到長成讀冊成功煞中進士。可惜伊所做hit個查某囡仔青盲，人苦勸伊m7 通ka7 娶，劉重式應講，我若m7 ka7 伊娶，伊beh 嫁hou7甚物人。竟然ka7 伊娶，後日生2個子也攏中進士。今這個大官背約，佮劉重式相比，實在真見笑。 \n三、不仁。這個大官既然知子婿怯勢koh愚蠢，m7 愛伊e5查某子toe3伊艱苦，聖人講，家己m7 愛莫得hou7人。敢thang將伊e5姪女來thui3包？俗語講，遊子比兒，款待姪女，著佮款待家己e5查某子平平。總是這個大官愛伊e5查某子得著快活，煞將hit個艱苦sak hou7伊e5姪女去擔當，che實在是不仁。願咱做聖徒e5人"}
{"text": "下面所譯這篇是法蘭西e5 文學者Guy de Maupassant﹙1850-1893﹚所寫--e5, 不止有thang做咱e5 教示，請大家m7 -thang看做是心適 e5 故事，因為伊寫這篇的確m7是beh hou7 人讀心適；伊e5 目的是ai3 讀者目珠著金，m7-thang hou7 這個烏暗 e5 世間 e5 影遮去，致到來趁這個世間 e5 款式。 \n一擺 ti7 Kho-liap8-bi2 e5 所在有做生理 e5 鬧熱。農夫kap in e5 婦仁人tui3 四方聚集來ti7一個城市。做生理 e5 所在chhiang5 -chhiang5滾，人叫來叫去，生理人大聲招呼人來買in e5 物件，牛teh哮，狗teh 吠。Ou-su7-kun 兄tu2才到這個所在。伊因為瘋 e5 病行路真無自由，一個可憐 e5 老人 liau5-liau5仔chhiang2去十字路頭鬧熱 e5 所在，ti7 路中忽然看見一條線ti7 塗腳nih8。伊tu2 beh aN3落去拾hit 條線e5 時，伊看見做馬鞍e5 馬麟兄企ti7伊e5 門口teh 看--伊。這兩個人從前是真好e5 朋友，總--是為著小可不幸 e5 口角，以後久久 e5 中間大家相閃避無往來。 \nOu-su7-kun 兄hou7 人看見teh拾hiah-nih8 小可 e5 物件，心內真見笑。所以伊隨時袋hit條線ti7 落袋仔nih8,也假影teh chhoe7別項物 e5 款式，總--是親像chhoe7無e5 款。後--來伊就koh 起身去生理場，無久就無看見--伊。 \nHit早起過了，到晝人攏離開生理場，ek入旅館beh食晝。旅館e5 食堂，無偌久就hou7 chiah e5 農夫佔滿。In大家談論 in e5 買賣；談論天氣；大家相探聽消息論 in e5 種作。 \n忽然ti7 門口埕有聽見鑼 e5 聲。"}
{"text": "Teh食 e5 人攏peh--起來走倚去門nih8。鑼e5 聲煞，也扑鑼e5 人就大聲喝講︰「Lin2眾大家 ah，今早起武陸兄有扑m7見一個錢袋仔，內面有toe2五百箍kap幾若張重要e5 書類。拾著 e5 人請直接提去還伊，抑是beh 提去市iah8所。報賞二十箍。」 \n扑鑼e5 人tui3 街尾落去koh去報相同 e5 消息。食晝e5 人koh 倒轉來坐桌相kap談論這項事。Tu2-tu2食飽有一個伍長來到門nih8 問講︰「M7知Ou-su7-kun兄有ti7 chia無？」Ou-su7-kun 爬起來就應講︰「有，beh創甚mih8？」 \n「你著kap我來去市iah8所，因為市長ai3 beh kap你講話。」 \n可憐 e5 農夫著一驚，總--是te3 hit 個伍長講︰「Hah，來去。」 \n市長坐ti7 交椅nih8 teh 聽候in 到。伍長kap農夫入來 e5 時， 市長就問講︰「Ou-su7-kun兄，今早起有人看見你拾一個錢袋仔，是武陸君 e5。」Ou-su7-kun 大gong5-ngiah8,致到一tiap8仔久boe7講話，後--來歸正去，就講︰「我拾著一個錢袋仔？」 \n「是，人teh講。」 \n「錢袋仔我攏m7知影，你這陣講，我才起頭聽著。」 \n市長續接講︰「M7 -ku2你有hou7人看著。」 \n「人看見我拾著錢袋仔--e5,是甚mih8人看見？」 \n「製造馬鞍hit-e5 馬麟兄，企ti7伊e5 門口看見。」 \nHit個老人隨時了解；就chhng手搜伊e5 袋仔，提出一條線。「馬麟兄看見我，chiah歹心﹗伊看見我拾一條線lah，市長ah；無別項。」 \n市長搖伊e5 頭殼，講︰「你m7 -thang扑算我會信馬麟兄，伊是老實koh thang信用e5人，來看m7著一條線kap一個錢袋仔。」 \nOu-su7-kun兄舉伊e5 正手宛然beh 咒詛"}
{"text": "伊所講e5是真實，就koh吩咐一遍講，「M7-ku2實在是an2-ni，市長ah。我是kan-ta 拾著一條線na7 -tiaN7。」「你an2 -ni 講，Ou-su7-kun 兄，你拾錢袋仔起來了後，你kiam2 m7是koh續接chhoe7看有萬一tui3錢袋仔落出來 e5 錢抑無mah？」 \n可憐 e5 Ou-su7-kun 兄﹗伊差不多boe7講話。馬麟兄入來koh再翻伊所報告e5 事，總--是農夫m7認。照伊本身 e5 所ai3,有搜Ou-su7-kun兄e5 身軀，總--是boe7得thang chhoe7出錢袋仔ti7 伊e5 身軀。 \n市長不止艱苦，到路尾叫hit個農夫轉去，吩咐伊講，伊beh koh kap檢署照會來聽候伊e5 命令。 \nHit-tiap8這個消息傳到一四界，Ou-su7-kun 兄離開市iah8所 e5 時，好奇e5 人濟濟走倚來圍伊e5 身邊，ai3 beh知hit個消息。伊講 hou7 in 聽，總--是無人beh信--伊；反轉大聲來笑伊所講--e5。Koh行，koh再講伊e5 事hou7所tu2著 e5人聽，總--是無thang向望thang chhoe7出一人來信伊e5 話。 \n濟濟人搖in e5 頭殼笑講︰「Ah﹗Ou-su7-kun兄，你老罔老，peng3 m7是物neh﹗」 \n到暗伊就kap幾若個厝邊做陣轉去。In經過十字路頭e5 時，Ou-su7-kun兄就比hit跡伊停腳來拾hit 條線e5 所在hou7 in看，也歸路伊攏無講半項別項e5 事。 \nHit暗hit個可憐 e5 老人就去seh8伊所tiam3 e5 鄉莊，講所tu2著e5 事；雖罔人人有聽見總--是無有一人歡喜勸伊e5 信用ti7伊所講 e5 話。伊經過hit暗真艱苦，煩惱到差不多beh 破病。 \n隔日有一個長工提所拾著 e5 錢去還hit 個主人，也得"}
{"text": "著所約束e5 報賞。Hit個人有講伊ti7 路nih8拾著，總--是為著m7-bat字，有隨時提去hou7伊e5 頭家。Tui3 an2-ni才知hit個扑m7見 e5 人。 \n這個消息傳到一四界。Ou-su7-kun兄聽著 e5 時伊e5 心肝真歡喜。「今in的確beh信我lah﹗」伊an2 -ni 講︰「世間無有一項會hou7人較艱苦，比hou7人嫌講有講白賊lah﹗」 \n伊報伊e5 朋友知這層事e5時，iau2-ku2看見有人iau2-boe7信伊是無罪。這項hou7伊e5 心肝真痛疼，koh再生起無平安。 \n隔禮拜，伊koh去街nih8 e5 時，伊koh再看見馬麟企ti7伊e5門口那看--伊，那teh笑。怎樣？ \nOu-su7-kun 兄有tu2著一個真熟似e5 作田人，ka7伊講論錢袋仔koh還 e5 事。Hit個作田人笑笑ka7伊講︰「你實在是成m7是人oh﹗」Ou-su7-kun koh較加添無平安。怎樣in iau2 -ku2 teh叫我是「歹人？」Hit個拾著錢袋仔 e5 人kiam2無提去還hit個主人了mah？ \n一個人應講︰「你講真好聽lah﹗一個chhoe7 --著，一個提去還。阮知noh﹗」 \n到路尾Ou-su7-kun兄了解。知人有嫌伊kap人共謀提錢袋仔去還。伊直直ai3 beh辯解，總--是無采工，到路尾食無到飽就離開桌。 \n伊轉去厝nih8真失志，真煩惱，心肝艱苦，因為伊知無法度thang koh 證明伊e5無罪過。 \n這項事影響著伊e5 心肝kap 健康，致到破病。Tu2-tu2 beh過氣 e5 時，有人koh再聽見伊hoah講︰「Kan-ta一條線na7-tiaN7，iau2無別項。你看ti7 chia，市長ah，一條細條線。」 \n(台灣教會報第518卷，1928年5月)"}
{"text": "早時希臘國有一個故事，論鶴濫交歹名聲e5 飛鳥。\n有一個作田人看白鴒鷥、暗光鳥，hit號e5 鳥不時來食伊e5 五穀就張網來掠。Bat一日ti7所掠著e5 中間有一隻白鶴。其餘e5 鳥無啼無哭算所tu2著--e5是平常 e5 事。M7-ku2 hit隻鶴哀怨chhiN慘，tui3 田主求命。\n鶴排列伊e5 情理，講伊m7是白鴒鷥，也 m7是暗光鳥，獨獨是thang可憐 e5 鶴na7-tiaN7。伊講起伊e5 有孝，講伊盡子 e5本份款待父母；in老e5 時伊飼in；設使in beh 別te3去，伊就hou7 in 坐伊e5 ka-chiah頂飛去所愛到e5 所在。作田人應伊講︰「你所講kiam2-chhai2 攏是有影；m7 -ku2 我掠著你是ti7 歹鳥e5 中間，teh kap in 相kap偷食我e5 五穀，就的確著kap in 同受刑罰。」\n(台灣教會報第514卷，1928年1月)"}
{"text": "﹙這篇無論大人、囡仔來看攏會明。﹚ \nBat有一擺ti7某所在，有一個女學學生kap伊一個小弟，兩個相chhoa7 出門；坐火車去到屏東 e5 所在chhoe7伊e5 窗友thit -tho5。Hit日in到屏東tu2-tu2 3點半，也hit個學生 e5窗友有來到車頭等接in；大家見面真歡喜，相kap講話；就chhoa7 in 到伊e5 厝。Hit暗就辦chhe-chhau請 in。食飽了停tiap仔久，in就出去門口埕歇睏；有時坐--teh，有時起來；行來行去，講東講西講真久，是因為太久罕tit相tu2;又koh歇熱 e5 時間已經beh過，大家相chhoe7坐；險險就無thang 相探e5 機會，所以大家談話真濟；到真暗才無koh會；大家歡喜到極，攏總真心適。 \n已經 9 點半lah，伊e5 窗友就是tiam3 ti7 屏東hit個，名叫玉枝；就ka7來chhoe7伊hit個同伴，名叫秀絨講︰「秀絨sang3,今咱來禮拜thang睏lah hoN3，你都kaN2真sian7 leh？」秀絨就講︰「Be7 koh8,我逐日心心念念，ai3來chhoe7你thit-tho5,今今仔日有好機會，我較講ma7 be7 sian7;是已經真暗lah，無lan2 kiam2 m7是ai3 koh講較久leh？」後--來秀絨kap in小弟名叫文雄，就kap玉枝以及 in家內 e5 人相kap做禮拜。In teh 禮拜，讀聖冊輪流讀，一人讀一節；秀絨 e5 小弟文雄也kap人輪來輪去。玉枝 e5 老母看見秀絨 e5 小弟iau2 hiah-nih8細漢liam5-piN hiah gau5讀聖經，想了真奇怪；到禮拜煞就叫伊來，問看伊幾歲，才知影是12 歲。 \n文雄是某教會 e5 主日學學生，5 歲e5 時就學字母，7歲就會曉讀詩，10 歲e5 時就已經真gau5 讀聖經，真gau5"}
{"text": "吟詩；逐年e5 救主誕攏有提賞品，舊年有受賞一本金墘e5 新約聖冊；伊逐禮拜攏齊出席，所以才hiah快進步；今已經是高等科e5 學生lah；也chim2仔每禮拜m7但赴主日學，也有kap大人做伙禮拜；吟詩，聽道理，真歡喜；逐禮拜行遠路無嫌厭sian7,ai3 到上帝 e5 聖殿，謙卑承受教示，聽道理真趣味，心肝真感激，實在有hou7伊得著真大 e5 利益。玉枝 e5老母就tui3伊e5 阿姊講︰「你 e5 小弟實在真巧，真可取，攏是tui3你真gau5教示。」秀絨講︰「無影ah，比伊較會曉--e5 ma7是真濟leh﹗」玉枝 e5 老母就koh講︰「實在真gau5,an2-ni 都算是真感心lah﹗」後--來講煞，in大家就攏去睏。 \n隔日就是拜三，in食早頓了；玉枝就chhoa7伊e5 窗友kap in小弟去看製糖會社，飛行機場hiah e5 明所。E7晡有歇睏，也 5 點半就食e5昏頓，因為熱天時，所以日頭iau2-boe7落山；到6 點in就相chhoa7 beh去公園散步；也in平常攏真ai3 談論聖經內 e5 故事，以及耶穌 e5教示；所以in tui3 公園出來 e5時，就直直行tui3 農場hit 方面去；四面有田園草木真sui2,也涼風微微仔來真chhio凊；in 那行就那談話，今將 in所談論 e5 記ti7 下底︰ \n玉枝︰「秀絨sang3,你看阮 e5 拜堂hiah大間hiah sui2 leh；咱tui3 chiah遠 e5 所在也iau2-ku2看會著，你看hit 個塔hiah懸leh；頂面有一支十字架，實在敢m7是真莊嚴 e5會堂mah？」 \n秀絨︰「有影都著，實在起了真好看真sui2,無論甚mih8外位e5 人tui3 chia來，看了liam5-piN 會知hit間就是拜堂；會hou7 信主e5 人 e5 心真欣慕意愛，心心念念ai3入去看；"}
{"text": "也ti7 hia 吟詩、祈禱、感謝上帝，來享受無限e5 福氣。」 \n玉枝︰「你會記得咱ti7 女學。盧姑娘bat 講，in hit爿 e5拜堂起了真 chhoang3,真好看，kap別款 e5 厝攏有分別；hou7人tui3真遠 e5 所在攏看會著，也有大鐘黃昏暗e5 時若摃鐘，hit 個聲聽到真遠，hou7 人 e5 心肝開，意向tui3 hia去；你看阮e5 拜堂ma7是猶原有大鐘，若黃昏暗我出來散步聽了心肝做一下開；ai3 趕緊去赴祈禱會。」 \n秀絨︰「咱ti7 女學beh暗e5 時，咱出去草埔行游，ma7有聽見神學校 e5 大鐘teh摃，khong、khong、khong...... 實在聽了hou7 人會改心悶；知影時間已經beh 到，就是hou7咱thang去上帝 e5 會堂，ti7 hia享受、祈求、感謝 e5 福氣。」 \n玉枝︰「實在 hou7 咱e5 心真欣慕houN3；咱ti7 女學圖畫e5 時間，先生有提這張外國 e5尪仔圖，就是畫兩個尪仔某 ti7園--nih8 teh 做工；到beh 暗，忽然聽著到會 e5 大鐘teh摃，in二人就放工雙手合倚，頭殼chhih-chhih 向tui3教會堂hit 面teh祈禱houN3；實在咱teh 畫hit張圖e5 時， 咱e5 心kiam2 m7是真受感激mah？」 \n秀絨︰「實在有影都著，hou7咱e5 心真欣慕，心心念念愛到上帝 e5 厝。」In teh講 e5 時忽然屏東教會 e5鐘teh摃，khong、khong、khong；玉枝，houN3︰「秀絨sang3,你有聽見無？」秀絨︰「Hou3--ah﹗真好聽 e5 聲有影，今仔日是拜三，所以咱著緊me2 倒轉來去赴祈禱會。」玉枝︰「今無咱趕緊轉來去koh。」 \n所以in 就緊me2 倒去提聖詩、聖冊去赴屏東教會e5 祈禱會。In 2、3人hit 暗去赴祈"}
{"text": "禱會，實在hou7 in e5 心真歡喜；m7若窗友e5 厝大家相探，koh較要緊 in有真欣慕愛到上帝 e5 厝，kap 兄弟姊妹相交陪，那親像一家e5 人；實在 in e5 心真熱，到極歡喜 e5 款。 \n到禮拜日 e5 時，玉枝有chhoa7伊e5 窗友kap in小弟去禮拜，in真早就去，是愛探看主日學e5 狀況甚mih8款；因為in兩人 ti7 女學e5 時逐禮拜攏有teh 幫贊主日學e5 工；歇睏轉去 in 厝 e5 時，也有鬥幫贊主日學；所以in tui3 細漢囡仔cham2然有趣味 e5 款。所以玉枝有chhoa7伊e5 窗友秀絨，去看屏東教會 e5主日學，也有將伊歇熱中teh教hit班hou7伊教；秀絨無推辭歡喜教，無各樣伊平常所teh教 e5 款，kap學生真好講話；也真gau5講故事hou7 in聽；所以hiah e5 學生到煞e5 時，ti7 邊仔大家teh 會講︰「這個先生tui3 ta2落來，he2真gau5講--ah，阮真愛聽；beh 會thang 逐禮拜來做阮 e5 先生kiam2 m7是真好。」 \n後--來主日學煞，in就chhoa7去赴大人 e5 禮拜，hit日真歡喜，轉去那親像有be7講--tit e5 歡喜 kap 感激ti7 in e5心內 e5 款。隔早起就是拜一，秀絨 kap伊e5 小弟文雄就kap伊e5 窗友玉枝相辭倒去 in e5 本所在；向望 koh無偌久in beh koh ti7 女學來做伙，就an2-ni 大家暫時離別。 \n列位兄弟姊妹，以及眾主日學 e5 學生，咱kiam2 m7是真愛看這2、3人 e5 模樣；歡喜不時心心念念愛到上帝 e5 厝mah？咱知咱人 e5 心神、肉體，不時攏有欠缺，所以咱e5 心若真謙卑，親像心內真散hiong愛欣慕上帝 e5 義；愛聽牧師，傳道師淺明上帝 e5 道理，養飼咱心神 e5"}
{"text": "米糧得著齊備；祈求、感謝、吟詩，咱e5 心敢無真歡喜；享受上帝所賞賜 e5 無限e5 福氣mah？ \n耶穌 ti7 世間，tu2才 12 歲e5 時，kap伊e5 父母上耶路撒冷守盤過節；ti7 殿nih8 tui3伊e5 父母講︰「Kiam2 m7知我應該 ti7我e5 父e5 厝mah？」﹙路加 2:49﹚。Koh一擺，耶穌猶原到耶路撒冷，入殿，管出殿內買賣 e5 人，chhia倒in所用買賣e5 器具，來清氣聖殿 e5 時，也bat 講︰「Kiam2無記載講，我e5 厝beh 稱做萬邦祈禱 e5 厝 mah？」﹙馬可11:17﹚ \n(台灣教會報第517卷，1928年4月)"}
{"text": "伊用an2-choaN2 來企ti7 獅e5中間？﹙有1個兄弟 e5 非常e5 疼痛﹚。\nM7若但以理toa3 獅穴過暝na7-tiaN7，ti7無幾年前，也有1個cham2然勇敢 e5 囡仔入ti7 獅穴。這個事後--來有人ka7 Hian2-li2 殿下講。這個事就是：\nTi7 1917年，有1個查某囡仔名伊士達﹙Esta Gercia﹚，出世腳就破相。伊有1個身上e5兄，名歐弗列﹙Alfred﹚真疼伊，也向望伊這個小妹無偌久會kap伊thit -tho5。若是漸漸知這個軟chiaN2 細漢 e5 依士達的確連行都be7。\n這個囡仔憐憫 e5 心，愈大漢愈深，也盡伊所會teh做，beh hou7 這個破相 e5 生涯較幸福。若是hit時有1個機會，照看會thang hou7 這個查某囡仔得著taN2-tiap8。\n歐弗列 12 歲teh做給士來teh 度活e5 時，有1擺聽見飼獅 e5 人講，若有人敢入伊e5獅 e5 櫥內，beh 50 磅﹙500箍﹚賞人，是因為無人敢入去。Hit tiap8 這個攫馬場換來ti7 Se5-ia2﹙Sheffield﹚。歐弗列就出外去hia，也勇敢就入去獅櫥內，總--是也無受hiah e5 惡猛e5獸傷害。所以伊就得著50磅﹙500 箍﹚ e5 手形。也伊就直透去Ha-liat8町﹙Harley Street﹚就是 ti7 倫敦 e5 出名醫生 e5家。將chiah e5 錢beh來聘請醫生去taN2-tiap8 in 小妹。\n有1個真gau5 e5 專門家，聽著這個歐弗列 e5 事情，就約beh醫in這個破相 e5 小妹，總--是的確m7 收伊這 50磅。Gau5 e5醫生較常親像an2-ni，che就是in宗教心 e5 款；也暗靜請這個囡仔，然後hit 個醫生就替伊設法，叫in小妹著去入王立 e5 畸形病院，ti7-hia得著齊全e"}
{"text": "5 taN2-tiap8。也歐弗列就定著意思將hit 50 磅提hou7 hit間病院，叫in的確著收。\n這個是約 5 年前 e5 事，也伊士達自hit -tiap8 就toa3 hia。歐弗列be7免得有時心肝giau5疑伊ti7獅穴所做e5 冒險攏歸空空；總--是結局科學是較贏病痛。Hian2-li2 殿下去探伊e5 病室 e5 時，伊有行出來kap伊面會。Ah﹗歐弗列 e5 夢想，今仔日實現。咱ai3續ka7伊恭喜，也續求向望受大致蔭 e5伊士達會得著福氣食長歲壽。\n(台灣教會報第516卷，1928年3月)"}
{"text": "某國有兄弟兩人做朝內e5文官，兄哥有生一個查某子名叫寶善。到14歲父母攏過往，就hou7 in叔chhoa7去照顧。小弟也有生2個查某子，一個名叫寶珠，一個名叫寶玉。寶珠這時12歲，寶玉13歲， in老父這時身體致病，就辭官回家養病。 \nIn嬸真疼伊2個查某子，每日kan-ta顧梳妝。寶善每日料理煮食洗衣裳，也著揀塗炭，致到身軀常常有塗炭e5濫糝，煞ka7伊叫做塗炭仔，總是hiah-nih8著磨也m7-bat受氣，算是真好女德。對來in叔兜7年久，伊2個小妹妝thaN7 sui2-sui2閒閒，伊攏m7-bat kheng5-hun ，家己逐日任職理家。 \n這時抵著太子beh娶某，召通國e5 在室女，著來hou7伊請。彼tiap8 in 2個小妹坐車beh去赴太子e5筵席，塗炭仔ka7 in嬸稟伊也愛去；in嬸佮伊2個小妹攏嫌伊講，你這個扮也敢thi2 開嘴講beh去，真be7見笑咧！Hou7 in嬸佮兩個小妹責備，面紅紅就koh入去塗炭間，目屎若落雨，總是m7敢哮出聲。忽然有一張馬車坐一個真老e5婦仁人來，問寶善講，哮啥事？我是你e5祖媽知你e5艱苦，今你也thang去赴太子e5筵席。就將枴仔loah8 寶善 e5身軀，即時變做穿真sui2 e5 絲綢，也用枴仔扑2塊石，即時變做一雙玉鞋，就吩咐伊講；「你去著m7-thang 過12點轉來。」寶善拜謝祖媽坐車就去。總是彼時人攏已經teh lim 食啦！\n太子看見寶善喜出望外，本身提好物hou7伊食。食半席了，看見teh-beh 12點，寶善就起身出去，真久攏無koh來。太子真憂悶，四界攏chhoe7無，也m7知伊e5姓名住址。後來看見桌腳一雙玉鞋，就將玉鞋差欽差去逐所在hou7在室女e5查某囡仔穿，若穿抵好hit個就是太子妃，欽差領旨即時去。 \nHit-tiap8寶善轉來到厝iau2-boe7 12 點，衣裳猶原變做佮舊時"}
{"text": "同， in嬸攏 m7知伊去赴太子e5筵席。伊2個小妹到4點正轉來，就ka7 in娘講，今仔日看見一個真sui2,比仙女贏過真濟。寶善ti7塗炭間aN3頭出來看講，敢有親像我？寶珠、寶玉真受氣，責備伊講，你這個若鬼也teh be7見笑。煞無意無意koh kiu入塗炭間。 \n隔日欽差來到in兜，叫若有在室女攏著來試穿玉鞋，穿若抵好，就是做太子妃。寶珠、寶玉看著玉鞋卡細，就ti7內面斬一塊腳掌，緊緊將布紮好 ，就beh來穿。欽差看見講，M7-thang扑濫糝玉鞋，因為你e5腳m7是自然e5,猶teh流血咧。寶善ti7內面也beh出來穿，in嬸佮寶珠、寶玉攏罵伊，你be7見笑也敢出去穿。欽差聽見講，M7-thang分別sui2-bai2, kan-ta chhu2穿會合腳，著來穿。出來一下穿抵抵合腳，欽差liam5-piN 拜伊做小主母。\n頂面所記雖然是小說，iau2-ku2有thang做咱e5教示。因為耶穌bat講，愛beh做大，著做人e5差用；又koh自高e5會降落做細。(翻譯)"}
