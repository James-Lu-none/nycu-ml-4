[
  {
    "title": "NEW - 槍聲新版",
    "author": "胡長松",
    "text": "《槍聲》2025年版    胡長松     槍聲              1 冷鋒面過境的春寒時天，早起拄落過雨，雖然雨已經停，不過氣溫猶誠低。壽山跤的看守所是一棟抹紅毛土的氆色建築物，四周圍箍一輾懸懸安鐵枝仔的圍牆。圍牆內底這面停一台軍用的吉普仔車，有一个查甫人徛佇車門邊。伊穿西米羅，手骨綁一塊有赤十字記號的布條，生狂著急的眼神投向看守所的大門。",
    "paragraph_id": 1
  },
  {
    "title": "NEW - 槍聲新版",
    "author": "胡長松",
    "text": "無外久，彼道門嘎一聲拍開，一个青年褪赤跤位內面行出來。穿西米羅的查甫人斟酌看，雄雄頓蹬一下。青年真虛弱，衫褲破糊糊，袂輸乞食模樣，行路小可跛跛，跤底親像拖萬斤的重量。不過，彼確實就是伊咧等的人。「正雄君，真正是你，正雄君！」穿西米羅的查甫人大聲喝。青年譴頭。「院長！院長！想袂到，啊！」 這二个人真激動，怹一下攬做伙，目屎流規面。",
    "paragraph_id": 2
  },
  {
    "title": "NEW - 槍聲新版",
    "author": "胡長松",
    "text": "這是一九四七年三月初九的代誌，彼日位看守所行出來的青年，名叫許正雄，25歲，日本久米留大學醫科博士，戰後轉來台灣，擔任高雄市立病院的齒科主任；另外彼个，就是市立病院的院長蘇山景。當然，若看眼前的模樣，無人認會出許正雄是一位醫師。「我三日前就應該愛死……就應該愛死矣啦……」 其實拄才，兵仔開門喝名的時，許正雄已經覺悟。",
    "paragraph_id": 3
  },
  {
    "title": "NEW - 槍聲新版",
    "author": "胡長松",
    "text": "因為彼幾日以來，有幾落擺，伊佇過度枵餓的半昏迷之中看著兵仔入來將人喊出去，過無偌久，就有槍聲位山壁的方向傳過來；逐擺佇這个時陣，牢房內就是一片寂靜。每一个人攏將目睭瞌起來，是紀念，嘛是佇心肝頭將死者的背景閣唸一遍。「咱互相鬥相共，誰若會使活咧出去，就負責去向咱厝裡的人通報。」這是怹的約束。伊佮二十幾个人關佇一間小小的牢房，因為牢房傷擠，人疊人，伊傷久無振動，規身軀麻痛。",
    "paragraph_id": 4
  },
  {
    "title": "NEW - 槍聲新版",
    "author": "胡長松",
    "text": "正雄聽著兵仔喝伊的名的時，強強peh袂起來。「許桑！」坐佇伊邊仔的李阿順斡頭講：「請你會記，佇苓仔寮，我的阿娘……」李阿順的目墘澹澹。正雄向伊頕頭：「會，我會去，假使……」伊無閣講。小小窗仔縫滲入來的窗光，親像是伊生命最後的一束光線，宣布伊的死期到位…… 伊喙唇咬咧，恬恬綴佇兵仔後面行，去到玄關一塊柴桌仔頭前。一个外省軍官叫伊簽名。外省軍官講：「簽完名，你就可以滾了。",
    "paragraph_id": 5
  },
  {
    "title": "NEW - 槍聲新版",
    "author": "胡長松",
    "text": "」伊起先毋敢相信，想講是家己聽無啥有北京話，聽毋著去，所以tshāi直直毋敢振動。「叫你滾，你沒聽見嗎？」邊仔的兵仔夯跤共踢，手指門口的方向，叫伊走。按呢，伊才真正清醒過來。──完全想袂到，伊，竟然是夆放出來的人。「正雄君，你敢知影？許參議員伊……」蘇院長講。「是，我知……」 一時間重生的歡喜之情，即刻位許正雄的面消退。伊頭佒低，目屎輾落來。──「正雄郎！」佇彼陣槍聲之後，多桑是按呢共喊的。",
    "paragraph_id": 6
  },
  {
    "title": "NEW - 槍聲新版",
    "author": "胡長松",
    "text": "紲落…… 正雄干焦想欲緊離開這个所在。蘇院長講，有重要的病人下晡會到，愛緊轉去。「我先送你轉去厝換衫，來，咱就去病院。」 蘇院長請正雄坐入車底。正雄的面一時躊躇。毋知啥物時陣，一个兵仔已經坐入去佇軍車的駕駛座，將車發動。「放心啦！」蘇院長講。怹鑽入車後斗。軍車駛出看守所圍牆的鐵門的時，正雄斡頭看，拄落雨了的薄霧罩佇壽山山坪的相思林。山頂的烏雲必一巡，有微微光線射落來。",
    "paragraph_id": 7
  },
  {
    "title": "NEW - 槍聲新版",
    "author": "胡長松",
    "text": "正雄鼻著家己一身軀焦去的血佮屎尿濫濫做伙的味，一陣反腹。「我想，你知影是誰。」蘇院長講。正雄頕頭。無外久，車駛入鹽埕埔。經過市政府門口的時，伊的面貼佇窗仔邊。市政府頭前的廣場，這馬是一列一列的棺柴，排列佇四个角落的衛兵的槍空下。正雄位嚨喉底輕輕仔喝一聲：多桑……     2   蘇院長佮正雄轉到病院的時，已經是下晡一點。怹一落車，彼台吉普仔就踅頭離開。",
    "paragraph_id": 8
  },
  {
    "title": "NEW - 槍聲新版",
    "author": "胡長松",
    "text": "市立病院佇小圓環北爿三百外米遠的路邊，是日本人佇戰爭尾聲起的。當初時，院裡的現代設備攏直接位日本配送過來。病院是一棟隘腹深間，二層樓懸的白色紅毛塗建築物，大門向西，有遮日夯雨的白色門廊伸向硿紅毛土的前埕。彼時埕前的路猶是石頭仔路，路的對面佮遠遠的高雄川閣有鐵枝路之間，是一片稻田。三月，稻仔拄播好，青色的稻仔栽，佇田中央排列甲整齊整齊。水田映出壽山的山影，有幾隻白鴒鷥歇佇田墘。",
    "paragraph_id": 9
  },
  {
    "title": "NEW - 槍聲新版",
    "author": "胡長松",
    "text": "病院的門口埕較早攏停四五台三輾車等欲載人，不過，彼日只賰七八个外省兵，圍佇角落的鳳凰樹跤，搦十八搏徼。怹phih-pheh叫，喝甲大細聲。「啊！」正雄聽著怹的喝聲，心肝頭雄雄搐一下，親像猶有驚嚇。「正雄，閣有佗位無爽快？」 「呃……無，無要緊。」 許正雄一个人坐佇二樓診療室的辦公桌，思考這幾工到底發生啥物代誌。",
    "paragraph_id": 10
  },
  {
    "title": "NEW - 槍聲新版",
    "author": "胡長松",
    "text": "佇一場熱情之後，這个城市雄雄冷靜落來，敢若之中存在一个巨大的斷層，予伊經過這三工監牢的烏暗了後，遂完全袂認得。敢毋是仝款？親像這塊桌仔、這條椅仔、抑是伊桌頂的紙筆佮墨水。一本烏皮燙金字的齒科辭典囥佇桌頂，彼日伊離開進前，拄好掀開佇某一頁；彼頁插圖有一齒喙齒，深深釘入齒岸，插圖畫出神經佮血管的分佈。正雄將冊閡起來。",
    "paragraph_id": 11
  },
  {
    "title": "NEW - 槍聲新版",
    "author": "胡長松",
    "text": "字典邊仔囥一枝鋼筆，是伊去日本留學進前，多桑位堀江買來送伊的，烏色的筆身用日本話刻一逝金字「正雄郎金榜留念」，字已經褪色。這枝鋼筆一直紮佇伊的身軀邊。──「尼桑，咱敢欲轉去？」正雄想起戰爭拄結束的時，佮伊作夥佇日本的小弟世雄按呢問伊。「哪會使無轉去，多桑佮卡將攏佇台灣，哪會使無轉去。而且，啊！這是祖國的勝利啊！",
    "paragraph_id": 12
  },
  {
    "title": "NEW - 槍聲新版",
    "author": "胡長松",
    "text": "」正雄想起怹佮幾个台灣學生，提紙、提筆、提尺，佇無人看見的房間偷偷仔學畫青天白日旗的光景。正雄行到窗邊，病院向南這爿，有幾間日本式的烏瓦厝，閣較遠的所在，半烏陰的市街路，寂靜中有肅殺之氣。伊聽會著外省兵的皮鞋聲，khiak-khiak叫，有時猶有一聲二聲槍聲，遠遠位某一个方向傳過來。除了夯槍的兵仔，路裡無啥物人，更加看無一个少年家，怹敢若是綴前幾日的雨水做伙消失去。「主任，這是彭老夫人的病歷。",
    "paragraph_id": 13
  },
  {
    "title": "NEW - 槍聲新版",
    "author": "胡長松",
    "text": "」護士小姐佇伊背後講。「嗯！先囥咧！」 「院長講，伊隨時會到。」 「嗯！我知。」 正雄行轉來坐落佇椅仔。──「正雄郎！」 多桑的面容又閣出現。排山倒海的血跡佮悲傷位伊眼前嵌落來。3   可能是因為傷過頭忝，無外久，正雄的目睭隨就瞌去。茫茫中，伊親像聽著有人喝伊的名。醒過來的時，彭老夫人佮伊的新婦已經入來佇診療室。怹佮平常時仝款，攏穿旗袍。「啊，真失禮。」正雄目睭擂擂咧，用生疏的北京語講。",
    "paragraph_id": 14
  },
  {
    "title": "NEW - 槍聲新版",
    "author": "胡長松",
    "text": "「哪的話，沒干係。」彭老夫人講：「虧你回來了，要不然，我這牙，今晚上可有得受了。」 正雄請伊坐上診療椅。彭老夫人將一个珍珠皮包仔交予新婦，坐起去。邊仔的護士過將椅仔放予䖙落來。「還是，那一顆嗎？」 「大概吧。這牙啊，痛起來可玄，一整張嘴痛得，要說哪一顆也說不準。」 正雄看護士。護士用台語共這句話閣講一擺。彼个護士是大港埔在地人，戰後捌參加過黨部婦女會辦的國語講習班，聽較有。「喔！",
    "paragraph_id": 15
  },
  {
    "title": "NEW - 槍聲新版",
    "author": "胡長松",
    "text": "」正雄講：「這個，很平常。」伊將椅仔頂面的診視燈拍灼。正雄看著伊頂排第一齒後齻蛀甲愈深落去，齒岸紅閣腫。伊提出一支鐵鋏佇下排對應的後齻頂面輕輕敲二下。「唔！痛！就是這兒。」彭老夫人講。「很痛嗎？」正雄閣敲二下。「很痛。」 「其實，我敲的這一顆好好的。這是說，您上排的那一顆蛀得很嚴重，所以才牽動底下的大神經。」 「哇！啥麼神經？那可怎麼辦？要拔掉嗎？」坐佇邊仔的彭司令夫人真緊張按呢問。",
    "paragraph_id": 16
  },
  {
    "title": "NEW - 槍聲新版",
    "author": "胡長松",
    "text": "正雄閣詳細檢查一下，講：「嗯！不過，要先麻醉。」 伊拜託護士準備麻射，請彭老夫人先漉喙。「不會痛吧？」彭司令夫人問。正雄斡頭看彭夫人。彭夫人的目睭閃開：「我是問你，痛是不痛？」 正雄無講話，親像咧想啥。護士共手裡的麻射交予正雄，正雄將射針提到目睭的懸度，輕輕仔捒一下射筒。彼射針閣幼閣長，藥滴滲出一滴二滴。紲落，伊將面向佇彭老夫人開開的喙頂懸。無外久，正雄閣來到窗邊，伊請彭老夫人小歇睏，等麻射降。",
    "paragraph_id": 17
  },
  {
    "title": "NEW - 槍聲新版",
    "author": "胡長松",
    "text": "伊看著烏雲當咧貼低，敢若閣欲落雨；拄才載伊轉來的彼台吉普仔，這馬停佇病院的門口埕。「許醫師，令尊的事……我們……我們聽說了，我們很遺憾。可是，無論如何你要記得，你的命可是老夫人救的，這可是救命之恩啊！」彭司令夫人雄雄按呢講。正雄斡過來看怹。伊對怹深深一曲躬。4 「毋是逐个外省仔攏按呢土雷雷無教養。其實，我相信彭司令是一个講道理的人，你要知，伊嘛是留日的留學生，佮遐土匪仔兵無仝。",
    "paragraph_id": 18
  },
  {
    "title": "NEW - 槍聲新版",
    "author": "胡長松",
    "text": "我佮伊捌食過飯，我知……」 三月初六彼日，怹透早六點就起床。許參議員體格懸強，穿插整齊：一軀烏色羊毛料的厚西米羅，白色的siat-tsuh ，頷頸拍一條暗藍色有幼斜紋的領帶，手掛金色的手錶，海結仔頭抹油抹甲金爍金爍。彼日早起霎微微仔雨，天氣真冷，正雄猶會記，早頓是卡將煮的燒呼呼的蕃薯糜，配一尾南文鯽仔，一 𥐵煎蛋，一碟醬菜。佇桌頂，許參議員交代夫人：「恁查某人，無代誌莫出去。",
    "paragraph_id": 19
  },
  {
    "title": "NEW - 槍聲新版",
    "author": "胡長松",
    "text": "外口亂……」收音機內面，怹聽著閣有某某縣的警察局予台灣人收復的放送，講話的是一个查某囡仔，聲調真懸，熱切，激動，敢若一陣炮仔聲。「莫出去！有聽著無？」夫人的面頭結結，頕頭。過一下仔，伊講：「阿你咧，你，今仔日敢會使莫去？」許參議員講：「泰會使？市長就約好矣，市民大會，無去，泰會使？閣再講，人選我出來做市參議員，當然愛出面，若無按呢亂落，欲會收山？",
    "paragraph_id": 20
  },
  {
    "title": "NEW - 槍聲新版",
    "author": "胡長松",
    "text": "」伊愛正雄去叫一台三輾車來…… 彼日早起八點，各路人馬開始聚集佇高雄川邊的市政府，有市府官員、市參議員、商漁會代表、青年團、學生隊、記者、市議會糧食組、治安組、揹大刀穿日本軍服的南洋戰士、區公所的巡邏隊、本省人警察，以及，正雄嘛佇其中的市立病院救護隊。市議會陸續派出公用車輛去各區載議員來開會。聽講前一暝，山跤町的電力公司員工夆拍死一个，兵仔守佇遐，殺無赦，不准任何人倚近壽山，氣氛緊張。",
    "paragraph_id": 21
  },
  {
    "title": "NEW - 槍聲新版",
    "author": "胡長松",
    "text": "正雄到位的時，伊的多桑已經佇遐。九點，市政府擠甲插插插，各方仕紳代表入去佇一樓倒爿的房間開會，民眾箍佇外圍，連窗仔外口都攏徛滿滿的人，手夯雨傘，大細聲喝喊。市長黃仲圖愛逐家冷靜，伊主張講和。逐家最後決定上山談判。十點，怹將九項結論確定，而且推派代表七名上山，其他的人佇市政府等消息。各種討論繼續佇每一个角落進行…… 「多桑，有要緊無？」 「我想，無要緊。",
    "paragraph_id": 22
  },
  {
    "title": "NEW - 槍聲新版",
    "author": "胡長松",
    "text": "我捌佮彭司令食過飯，我知影，伊出世佇讀冊人的家庭。伊應當袂完全無講道理。尚重要的，是陳儀嘛再三表示過。」 彼時，怹爸仔囝就徛佇倚高雄川這爿的窗邊。位窗仔看出去，州廳橋罩佇雨霧之中，河的對岸，舊州廳的建築化做一道扁扁的烏影，閣較遠的港邊，是玫瑰聖母堂尖塔頂的十字架。彭老夫人目睭瞌瞌，咧歇睏。正雄斟酌共看，確實，是有修養的家庭才會有的氣質。",
    "paragraph_id": 23
  },
  {
    "title": "NEW - 槍聲新版",
    "author": "胡長松",
    "text": "伊穿一軀淺米黃色、箍青色邊的素面旗袍，整齊、清氣、嫻靜，面妝拍薄薄仔，目眉畫甲真幼秀。伊的面容有年歲的皺痕，不過，遮的縐痕親像咧向人提醒伊的智慧佮慈悲，是一个經過苦難的溫柔的老母親才有的──無人看會出來伊是一个殺人兇手的母親。正雄請護士準備冰角來。彭司令夫人親像小可失去耐性，坐坐咧徛起來，佇房間內底行來行去，四界看。「還要幾多時？」 「啊？」 「我是說，天黑前可以做好嗎？",
    "paragraph_id": 24
  },
  {
    "title": "NEW - 槍聲新版",
    "author": "胡長松",
    "text": "」 毋知是按怎，對這个少婦，正雄總是感覺真討厭。伊一身軀珠光寶氣，穿一軀大紅親像欲出嫁的查某囡仔所穿的旗袍，有金金的水晶珠，胭脂佮踵甲油攏擦甲厚厚厚，芳水噴閣較厚，頷頸掛一條成斤的金鍊。「您們，也要煩惱戒嚴嗎？」 「不。可是天黑了就不好。還要回山上……」 「夫人，只是拔一顆牙齒，實際上很快的。我想妳知道。現在，」正雄夯頭看壁上的時鐘：「現在，是三點鐘而已。",
    "paragraph_id": 25
  },
  {
    "title": "NEW - 槍聲新版",
    "author": "胡長松",
    "text": "」   這時陣，一聲槍聲又閣位圓環彼面傳來。正雄發現彭夫人有不安的表情。毋知當時，田彼爿的田蛤仔，已經開始叫起來。「唉，講著遐土匪仔兵……若知按呢，當初時，就叫恁莫轉來，我一想著恁小弟世雄閣佇台北，也毋知……」 「多桑，放心啦！世雄初三拍一个電報來病院予我，講伊隨就轉來。今仔日應該就會到。」 「毋過，我聽講，火車干焦駛到岡山。」 「多桑！世雄已經是查甫囝一个，你毋免煩惱。」 「正雄郎！",
    "paragraph_id": 26
  },
  {
    "title": "NEW - 槍聲新版",
    "author": "胡長松",
    "text": "多桑共你交代。設使多桑有不測，厝裡的責任……」 「袂啦！多桑！你拄才毋是講無要緊咧？」 「正雄郎！你愛答應我，就算是失去一切，嘛愛賰一條命活落去！」       「許醫師，你能告訴我嗎？到底，是為什麼呢？為什麼你們本省同胞，對祖國就是一點感情也沒有呢？就非得把事情搞到這个局面呢？那幾天，多嚇人啊！你們見到我們就打。你說，我們虧待過你們嗎？難道你們甘願當那些日本狗的……」   「麗華！",
    "paragraph_id": 27
  },
  {
    "title": "NEW - 槍聲新版",
    "author": "胡長松",
    "text": "」這時彭老夫人目睭展開，擛手，意思叫彭夫人莫閣講。「別不識大體！」老夫人保持伊嫻靜、慈悲的表情：「許參議員是个好人。」伊將頭斡過正雄這爿：「許醫師，希望你諒解。我們是經歷過大苦難的人。保衛國家社會安定，是軍人的責任。我們都知道，槍和子彈，是辯不出好人壞人的。我們，只能為令尊的事感到遺憾。你還有什麼需要我幫你的嘛？」 正雄搖頭，伊繼續看窗外。",
    "paragraph_id": 28
  },
  {
    "title": "NEW - 槍聲新版",
    "author": "胡長松",
    "text": "一陣風吹過，鳳凰樹幼幼的樹葉，隨風旋轉，飄過來一瓣一瓣落佇窗台頂面。護士將冰角提來。正雄行向彭老夫人。彭老夫人對伊微笑。「我看，是麻醉得差不多了。你瞧我，一張嘴都快說不清囉！好罷！我把我的牙兒交共你了。」        5   彭老夫人的齒根，並正雄所料想的閣較堅固。伊請護士用鴨舌板將伊的舌硩咧固定，家己將二枝鐵鉗伸入伊開開的喙，出真大的力。彭老夫人手握按按，面開始扭曲，血水位齒岸霧出來。",
    "paragraph_id": 29
  },
  {
    "title": "NEW - 槍聲新版",
    "author": "胡長松",
    "text": "一陣血的腥味蒸入正雄的鼻空……   「我去問看便當來袂？」十二點左右，許參議員閣拄著正雄，伊共講：「你小等我。」 才一斡身，就聽見外面的街路乒乒乓乓。有人講：「彈槍矣！彈槍矣！」佇倒爿側門入來的走廊，每一个人攏向內底走，正門嘛有人傱入來，喝喊：「緊走！對面，位憲兵隊彼邊，兵仔嘛攻過來矣，緊啦！走啦！」許參議員喝一聲：「歹！」將正雄的手牽咧，欲位正爿倚高雄川這面的側門出去。「啪啪啪啪！」「咻！咻！",
    "paragraph_id": 30
  },
  {
    "title": "NEW - 槍聲新版",
    "author": "胡長松",
    "text": "咻！」千萬粒槍籽飛入來。有人隨趴佇土跤，有人走向地下室防空壕，有人已經著槍倒落。怹爸仔囝傱出正爿側門。想袂到，兵仔已經佇州廳橋跤遐等怹，才閣走二步，佇頭前的許參議員就著槍。「多桑！多桑！」 「啊！」許參議員斡頭喝一聲：「正雄郎！」伊目睭展大，擛手，意思叫正雄匿落伊的身軀下面。「多桑！多桑！」 許參議員佇牆邊跪落來，懸強的身軀攏是血，後一秒，趴落，用伊佮伊的血，將伊的後生嵌咧。──多桑！",
    "paragraph_id": 31
  },
  {
    "title": "NEW - 槍聲新版",
    "author": "胡長松",
    "text": "正雄的目屎箍佇目墘。伊將挽落來的喙齒囥入一个玻璃皿甌，閣來，行過水道頭遐洗手。「老夫人，請漱個口。」護士小姐講。「這麼多血！嚇人哪！」彭夫人看大家漉喙的時，按呢講。護士小姐用彼袋冰角替彭老夫人止血。老夫人講：「許醫師！成了嗎？」 「是的！」 「那該什麼時候來安上義齒呢？」 正雄看護士。護士講：「啥物時陣要來鬥假喙齒？」 「喔！過幾天。」 「真是謝謝你啊！許醫師！」 「不必客氣。",
    "paragraph_id": 32
  },
  {
    "title": "NEW - 槍聲新版",
    "author": "胡長松",
    "text": "」 護士將診療椅扶予正，牽彭老夫人行落來。彭老夫人保持伊一貫慈悲、嫻靜的面容。微笑。6 彼陣雨，最後嘛是落落來。雨聲嵌佇城市的每一个小角落。正雄佮蘇院長送彭老夫人怹到病院門口，坐上彼台吉普仔車。四箍輾轉的兵仔噴嗶仔集佮，向怹行禮。伊想欲問：恁敢知影？怹，用槍尾刀，刺入遐遍地的死去佮半死的人的身軀，一刀一刀──毋過伊無問。伊想欲問：恁敢知影？",
    "paragraph_id": 33
  },
  {
    "title": "NEW - 槍聲新版",
    "author": "胡長松",
    "text": "怹，將遐死者的物件，捎起來，袋入怹膨膨的衲袋仔，一件一件──毋過伊無問。伊想欲問：恁，經過大苦難的人，敢捌看過人民予家己的國家軍隊拍甲醬糊糊的土地？──毋過伊，無問。車駛出去的時，正雄夯頭，目光，消失佇雨中遠遠的壽山的墨綠色的暗影。毋知按怎，伊想起彼條囡仔時代的日本歌，彼是伊的多桑𤆬（tshuā）怹去山頂神社蹉跎的路裡教怹的。",
    "paragraph_id": 34
  },
  {
    "title": "NEW - 槍聲新版",
    "author": "胡長松",
    "text": "伊細聲仔唸起來：「春天的跤步到位，咱行佇溪邊，滿山的櫻花予夕陽染紅，啊，美麗黃昏的光輝……」 2002/5/26   金舖血案            1 鹽埕埔的玉寶山金舖，佇大仁路的大舞台戲院邊，倚近大溝的三角窗，彼條街仔有袂少賣高級品的店面，包括金舖、目鏡店、鐘錶相機店，一色是二樓懸、大正風格的清水紅磚厝。",
    "paragraph_id": 35
  },
  {
    "title": "NEW - 槍聲新版",
    "author": "胡長松",
    "text": "西爿路尾，大舞台戲院對面有一个大菜市；東爿是專門賣進口貨的商場堀江；斡角較過的「五層樓仔」，日本時代拄起好的時就有流籠，是高雄的第一間百貨公司，嘛是尚鬧熱的市中心。平常時仔這附近的人插插插。",
    "paragraph_id": 36
  },
  {
    "title": "NEW - 槍聲新版",
    "author": "胡長松",
    "text": "日時，菜擔、麵擔、賣涼水點心的、少年家、家庭主婦、歐里桑歐巴桑、囡仔、看電影的人客、跤踏車、三輾車，位菜市這爿一路湠到堀江去；暗時，夜燈熠熠，洋裝打扮的少婦來來去去，穿西米羅的紳士，手牽規身軀芳貢貢的姑娘仔，佇路頂踅街散步。怹其中足濟是玉寶山的主顧。劉興國，高雄在地人，四个兄弟，伊排尚細漢。",
    "paragraph_id": 37
  },
  {
    "title": "NEW - 槍聲新版",
    "author": "胡長松",
    "text": "伊早期捌待過水利會，然後去到台中的寶珍金舖學拍金仔，戰爭尾期，日本政府實施「金統制」，寶珍金舖收起來，劉興國佮厝裡的人疏開去斗六，直到戰爭結束，轉來故鄉，家己開一間金舖，就是玉寶山。一九四七年三月初六，伊死的時是三十九歲。2 「開門！開門！",
    "paragraph_id": 38
  },
  {
    "title": "NEW - 槍聲新版",
    "author": "胡長松",
    "text": "」   劉興國的大漢查某囝彩玉猶會記，代誌發生了後的幾落工，雜雜踏踏的車聲佮軍靴的聲，再一次聚集佇怹厝門跤口，阿菜市彼爿的路邊，敢若閣有菜擔予兵仔踢倒，乒乒乓乓；濟濟人底喝喊走傱，就親像是彼个欲暗時仔。有厝邊大聲咻喊：「阿秀仔！彩玉仔！開門啦！緊開門啦！」 阿秀是彩玉的叔伯大姊，是伊大姆的查某囝，大伊七歲，佇高雄食頭路，暫待佇怹厝。怹聽著聲，真緊張將門拍開，想袂到，三四个憲兵押一个兵仔傱入來。",
    "paragraph_id": 39
  },
  {
    "title": "NEW - 槍聲新版",
    "author": "胡長松",
    "text": "彩玉驚一下。這个兵仔，就是前二工伊佇麵擔看著的彼个。這馬，伊的雙手予鐵線絞縛佇後面，一粒頭頕咧頕咧，面紅絳絳，敢若酒飲濟，醉甲足厲害。憲兵踢伊的跤腿，叫伊跪落。「頭抬起來！」一个憲兵大聲喝。不過伊的頭愈頕愈低。「他媽的我叫你頭抬起來！」憲兵共搧二个喙䫌，一手將伊的頷仔頸插咧，一手位下頦將伊的面托懸。伊看著伊喙鬚邊的彼逝傷忌（khī）。這个兵仔目睭瞌瞌，目睭皮垂腫垂腫。",
    "paragraph_id": 40
  },
  {
    "title": "NEW - 槍聲新版",
    "author": "胡長松",
    "text": "憲兵將頭撇過來問伊：「妳說，是不是他？」 二日前，彩玉佇醫生館對面的麵擔食麵，阿伊拄好坐佇彩玉的面前彼桌，伊嘛底食麵。伊體格大箍大箍，面肉是茶色的，膨膨親像一塊肉餅。伊倒爿喙鬚邊有一逝傷忌。上重要的，是有仝款的兵號繡佇伊的兵仔衫。伊家己一个人，伊無講話。這个兵仔麵食了徛起來就離開，彩玉足想欲追去，毋過伊有槍，啊，伊有一枝長長的槍，伊外呢驚嚇。伊偃面，目屎輾落來，答答滴佇麵湯裡。伊一喙都食袂落。",
    "paragraph_id": 41
  },
  {
    "title": "NEW - 槍聲新版",
    "author": "胡長松",
    "text": "當彩玉頭閣夯起來的時，伊已經消失佇路口。後來，彩玉袂記家己是按怎行去到彼間紅瓦派出所的，伊共值班的警員講，伊欲報案。彼時伊干焦14 歲，值班的警員認為伊底滾損笑。警員是台灣人，好心叫伊緊轉去。不過伊講：我是大溝邊玉寶山金舖的查某囝，我有看著一个兇手，我欲報案。按呢，一大群警察就箍倚來。其中一个提出紙筆，將伊講的記落來── ──敢真正是伊？其實，彩玉對怹的面無印象。",
    "paragraph_id": 42
  },
  {
    "title": "NEW - 槍聲新版",
    "author": "胡長松",
    "text": "彼个黃昏，怹傱入來的時是戴軍帽，面用瓜笠巾仔掩起來，干焦現出二蕾目睭，阿伊唯一會當做的，只不過是將其中一个人胸仔口的兵號記牢咧。彼時伊親像是一个失去魂魄的人，干焦會記的彼摜數字，其他的代誌，其實伊到彼時猶攏無瞭解。彩玉退二步。阿秀姊搝伊的手：「彩玉！妳講啊，敢是伊？」彼个兵仔拍開目睭，用悲哀的眼神看怹，然後閣將面垂落來。",
    "paragraph_id": 43
  },
  {
    "title": "NEW - 槍聲新版",
    "author": "胡長松",
    "text": "黃昏的光線照佇路頂的壅埃，彩玉看著另外有幾落个夯長槍的兵仔徛佇門外口，怹的身軀親像予發金的砂質空氣包圍起來。有袂少厝邊遠遠擠佇路對面彼排樓仔厝的亭仔跤，嘛有人匿佇電火柱的蔭裡。拄才四界喝喊的街路，這馬外呢安靜。遐憲兵凝目睭，講：「妳們看到的，是他嗎？」。「彩玉！妳講啊！」阿秀姊的聲音小可底搐：「妳緊講啊！」   「阿姊！我……毋知敢是……」彩玉細聲講。「妳講啥？妳講，敢毋是伊？",
    "paragraph_id": 44
  },
  {
    "title": "NEW - 槍聲新版",
    "author": "胡長松",
    "text": "」   「是啦，阿姊，是伊啦，我佇麵擔看著的，是伊…是伊著啦…阿毋過……」   「是伊就共大人講啊！毋過啥？」   「毋過彼時陣，怹的面掩咧，我驚…我敢會記毋著去…」   「袂啦！彩玉，妳莫驚。妳只要共大人講，伊，敢是彼工妳看著的人？」   「囉唆啥呀！一句話！是，或者不是？」憲兵閣開喙講，這擺口氣真歹：「要不，就辦妳們誣告，槍斃妳們！」   「長官，饒命啊！」阿秀跪落來，斡頭看彩玉：「緊啦！」。",
    "paragraph_id": 45
  },
  {
    "title": "NEW - 槍聲新版",
    "author": "胡長松",
    "text": "彩玉共彼个兵仔胸仔口的兵號閣唸一遍…… ──敢真正是伊？3 1947年的三月初一，怹就位收音機聽著前一瞑發生佇台北大稻埕的代誌。初三盈暗，食錢官警察局長童葆昭的黑頭仔車，佇鹽埕壽星戲院對面的「新高雄酒家」夆燒去；高雄的街仔路出現趕走阿山的口號。",
    "paragraph_id": 46
  },
  {
    "title": "NEW - 槍聲新版",
    "author": "胡長松",
    "text": "初四，開始有槍聲，菜市仔頭議論紛紛：聽講有少年家仔予憲兵拍死佇火車站前，包括警察在內的外省政府官員，已經走匿去壽山佮西仔灣；學生佇省中集合；市政府佮市參議會組成處理委員會；市區的治安開始由市府佮各區公所台灣人組成的治安隊、學生服務隊、青年團來維持。初五，拄食暗飽，玉寶山隔壁「誠德鐘錶行」的大箍頭家楊昌德就雄雄狂狂傱入來，喙裡直直嚷：「國仔國仔國仔！」 「按怎？",
    "paragraph_id": 47
  },
  {
    "title": "NEW - 槍聲新版",
    "author": "胡長松",
    "text": "」佇櫃檯，劉興國頭夯起來，手將伊的烏框目鏡托一下。「么壽，規條鼓山路封起來，聽講有電力公司的員工予遐土匪仔兵拍死佇陸橋跤，野鹿！人是欲去公司呢！遂按呢佇路裡共人彈死！」 「哦！」 「野鹿！莫怪有人講欲放火燒山。」 「誰？無智識。燒袂去啦！這兩日仔這濕。」 「嗯，我共你講，你莫無要無緊，山頂遐土匪早慢會拍落來。」 劉興國講：「拍落來就拍落來，我無做歹，驚啥？」 「喔你實在喔！你夆糟蹋袂驚呢？遐土匪！",
    "paragraph_id": 48
  },
  {
    "title": "NEW - 槍聲新版",
    "author": "胡長松",
    "text": "」 楊老闆閣講起頂個月，兵仔入去伊的店買手錶無欲納錢的代誌。「驚閣會當按怎？金仔攬咧走呢？」 楊老闆走了後，劉興國吐一个大氣，斡頭問伊的牽手：「彩雲怹，身軀的錢紮有夠無？這擺去到斗六，毋知閣欲共阿嫂怹齪嘈外久？」 「有啦！我寄順仔二三十箍咧！」 「喔！按呢大約有夠。」 伊起身，穿伊的木屐，「kiak-kiak-kiak ！」款款仔行到門口，彼時，彩玉恬恬坐佇彼扇有四角格仔的柴門邊。",
    "paragraph_id": 49
  },
  {
    "title": "NEW - 槍聲新版",
    "author": "胡長松",
    "text": "「阿玉仔，妳會驚無？」 彩玉定目看對面樓厝的厝頂，暗雲當底罩低。路裡，有少年家仔揹刀底巡邏，以之外，無啥物人。伊搖頭。劉興國輕輕貼一下伊的肩胛頭，然後，伊教彩玉將柴門挩（thuah）起來。「妳猶毋睏？」 「唉！」 「是按怎？」 「國仔！你敢有想過，如果你若……唉，我毋知，這二工我的心肝窟仔嚓嚓叫。若準講愈亂起來……」 「袂啦！咱這紅磚仔厝，莫出門就好，槍籽拍袂入來。莫聽楊的烏白講。",
    "paragraph_id": 50
  },
  {
    "title": "NEW - 槍聲新版",
    "author": "胡長松",
    "text": "」 「我講真的，咱欲來去斗六匿一站無？」 「遐就安全？閣再講，佇路裡傱毋是閣愈危險？睏啦……」      夜暗之中，彩玉佇眠床板反來反去，睏袂去，伊聽著隔壁房間，伊的爸母壓低聲音講話。閣來是沉沉恬靜的暗暝，伊聽見窗外，有大溝邊田蛤仔的叫聲一聲二聲。",
    "paragraph_id": 51
  },
  {
    "title": "NEW - 槍聲新版",
    "author": "胡長松",
    "text": "4 初六烏陰霎雨，中晝，劉家當底食飯，高雄要塞司令彭孟緝的部隊，雄雄位壽山頂攻落來，引擎聲轟轟叫，經過陸橋了後分做兩叉，一叉行大公路，一叉位大仁路經過玉寶山，相續有幾落台兵卡車，頂頭的兵仔嘻嘻嘩嘩。彼時彩玉走到門口一看，怹規身是武裝，是一車一車的頭盔、槍、閣有金熠熠的槍尾刀── 這兩路最後佇無外遠的市政府會合，然後就出現一陣接一陣「啪啪啪」親像炮仔聲的槍聲。「哇！",
    "paragraph_id": 52
  },
  {
    "title": "NEW - 槍聲新版",
    "author": "胡長松",
    "text": "」就佇第一台兵仔車駛過的時，路裡的人斡咧攏位二爿的巷仔傱，「野鹿！真正拍落來矣！走啊！」一條路親像予風颱掃過，phi̍h-phe̍h叫。「歹！阿玉仔！門緊關起來！」  街仔路的門窗，親像佇仝一个時間齊關起來。市政府彼爿的槍聲響起的時，大舞台戲院這爿，已經恬唧唧袂輸無人的死城。「攏匿入去房間，莫出來！",
    "paragraph_id": 53
  },
  {
    "title": "NEW - 槍聲新版",
    "author": "胡長松",
    "text": "」 劉興國將金仔收入怹尪仔某房間的金庫囥，然後將一部份藏佇半樓仔彩玉佮阿秀咧睏這間的衫櫥，最後，怹所有的人攏入來這間。這間半樓仔是柴板搭的，東爿一扇窗，會使看著大溝、菜市佮街路的方向，另外，倚客廳的這面壁有幾个蛀空，貼咧看，會使看著門口的動靜。市政府的方向出現大爆炸，一直有槍聲，親像漸漸湠倚來。有幾个查甫人佇街仔路走傱。規半點鐘久，怹無講半句話。",
    "paragraph_id": 54
  },
  {
    "title": "NEW - 槍聲新版",
    "author": "胡長松",
    "text": "阿秀佮劉興國倚佇窗邊，彩玉跪佇有蛀空的壁邊，目睭貼佇壁空看；伊的阿母一跤曲起來，憨神憨神坐佇眠床邊。「今透早，毋是聽講市長今仔日欲𤆬（tshuā）人去談？」 「唉！」 過無外久，夯槍的兵仔閣出現佇街路，三四个一組底巡邏，若行若罵，土雷雷，大細聲嚷。然後，怹看著有幾个查甫人予兵仔押咧，行位壽山彼爿去。「國仔！我看你先走卡講啦！」 「野鹿！我無做歹，驚啥？",
    "paragraph_id": 55
  },
  {
    "title": "NEW - 槍聲新版",
    "author": "胡長松",
    "text": "」  5   彼日到下晡時仔，兵仔的巡邏暫時踅到別位去，開始有人將門拍開，街仔路嘛開始有人行踏，就敢若原本融佇巷仔底的人，慢慢浮出來；只不過，這擺是安靜的。菜市彼爿的小販轉去到菜市收擔，發現怹的擔，已經是空的。怹互相細聲講話：市政府遐，死成百个，屍體疊規堆，告示已經貼出來，暗時實施戒嚴，其他恢復正常。就按呢，到黃昏欲暗的時刻，街仔路的人，閣慢慢散去。「無代誌矣！",
    "paragraph_id": 56
  },
  {
    "title": "NEW - 槍聲新版",
    "author": "胡長松",
    "text": "」劉興國佇門口喘一个大氣，伊門關咧入去，位進前藏好的金仔內面，揣出一條人客娶某欲用、拜託伊翻的金袚鍊，然後𢯾出彼桶融金仔油，準備做工課。室內光線氆氆，伊欲將電火拍著，結果發現無電，斡頭差彩玉去揣一枝蠟條來預備。就佇這時，雄雄閣出現槍聲，這擺這呢響，袂輸就佇怹的身軀邊。「阿是按怎啊？」彩玉的阿母佮阿秀嘛位灶跤傱出來。有物件夆捙倒的聲、濟濟人喝喊的聲、跤步聲，最後，是玻璃碎去的聲，遐呢接近。",
    "paragraph_id": 57
  },
  {
    "title": "NEW - 槍聲新版",
    "author": "胡長松",
    "text": "「緊，匿起來！」劉興國下意識按呢喝。所有的人啪啪啪位邊仔的柴梯爬上半樓仔。隨就有人大力挵門，彩玉的心肝博博跳。「國叔仔！嗚！我啦！緊開門啦！阿玉仔！開門啦！」外面，是「誠德鐘錶行」楊老闆的大漢查某囝阿春的聲，伊若哭若喝出聲。劉興國馬上傱落，將門拍開予入來，然後隨將門閂咧。「按怎？啥物代誌，妳哪會哭甲按呢？」 「嗚！國叔仔！",
    "paragraph_id": 58
  },
  {
    "title": "NEW - 槍聲新版",
    "author": "胡長松",
    "text": "阮阿爸，阮阿爸予兵仔彈死矣啦……我拄才當欲入門，看著兵仔，傱入阮厝搶物件，嗚！我現現，現現看阮，阮阿爸予兵仔彈死矣啦……」 「啊！」佇半樓仔，彩玉的阿母叫一聲。阿春繼續講：「國叔仔！你緊走啦！兵仔等咧一定會過來的啦！嗚……」伊哭甲真悽慘，肩胛頭直直搐。彩玉的阿母嘛傱落來：「國仔！阿春講的無毋著，你緊咧，緊走啦！」伊一面共捒一面講：「位後壁門，緊咧！」 「毋！欲走早就走矣！我毋走！",
    "paragraph_id": 59
  },
  {
    "title": "NEW - 槍聲新版",
    "author": "胡長松",
    "text": "」劉興國祀（tshāi）定定講：「我若走，恁欲按怎？」 「國仔！」 「好啦！我決定矣，怹若欲啥，我就攏予予怹去啦！袂啦，怹干焦欲金仔爾啦，袂有代誌啦！」 這个時陣，遐兵仔已經到位，pang-pang-pang，親像欲共門𨂾破。「來囉！」劉興國對外口的兵仔喝。伊對怹使一个目尾，然後行到門邊，斡頭看怹攏peh起去，才將門拍開。",
    "paragraph_id": 60
  },
  {
    "title": "NEW - 槍聲新版",
    "author": "胡長松",
    "text": "6    台灣今日慶昇平，仰首清天白日清，  六百萬民同快樂，壺漿簞食表歡迎，  哈哈到處歡迎，哈哈到處歡迎。毋知是按怎，遐兵仔入來的時，彩玉想起伊佇國校仔學的這首「歡迎歌」。彼个時陣，怹唱甲外呢認真、外呢大聲。不過，這馬，伊位半樓仔的壁空看著這一切。四五个頭戴軍帽、面掩瓜笠巾仔、手夯長槍的兵仔傱入來，將槍喙拄佇劉興國的胸仔口，怹喊劉興國去提金仔出來。",
    "paragraph_id": 61
  },
  {
    "title": "NEW - 槍聲新版",
    "author": "胡長松",
    "text": "劉興國頕一个頭，上樓，將金庫裡的金飾攏提去予怹。不過，遐兵仔當場就分袂平，開始冤家。「還有沒有？快，全部拿出來！嘿嘿，最好別讓我們自己來找，懂嗎？」 劉興國，最後一次行上半樓仔，提出彩玉衫仔櫥裡藏的另外彼份。伊欲離開進前，就近將其中一塊十兩的金條塞入阿秀的手。伊看著彩玉當底流目屎，就細聲仔講：「阿玉仔，放心！阿爸袂有代誌。」 然後伊行落來，將彼部分嘛交予怹。「長官，這些，就是全部了。",
    "paragraph_id": 62
  },
  {
    "title": "NEW - 槍聲新版",
    "author": "胡長松",
    "text": "」 遐面掩瓜笠巾、手夯長槍的兵仔，提著黃金，大笑三聲，斡咧親像就欲離開，結果，其中一个煞雄雄開槍。「砰！」一聲，槍子位劉興國的胸仔口迵過，劉興國跛倒，嘛將土跤兜彼桶融金仔油捙倒，淋甲規身軀。土跤兜是一片蔫臊的血佮油。劉興國當場死亡。「嗚哇，國仔！我的國仔喂！」彩玉的阿母看著這个情景，擋袂牢位半樓仔傱落去，伊仆佇劉興國的身軀大哮：「我的國仔喂！」 結果，遐兵仔嘛送伊一槍。",
    "paragraph_id": 63
  },
  {
    "title": "NEW - 槍聲新版",
    "author": "胡長松",
    "text": "這槍拍入伊的骱（kai）邊，上尾後怹又閣對天大笑三聲，才傱出門。「阿爸，阿母──」 彩玉的阿母失血過多，隔日死佇病院。7   對面的亭仔跤，敢若有愈來愈來人聚集，烏mah-mah一片。眾人嗡嗡嗡細聲講話。「到底是不是？」 憲兵早就失去耐性，咧等伊回答。彩玉一直底看伊繡佇衫仔頂的號碼。──是這个號碼無毋著。毋過，敢真正是伊？伊再一次看這个兵仔醉茫茫、充滿驚嚇惶的面。伊已經雙跤軟膏膏，徛袂起來。",
    "paragraph_id": 64
  },
  {
    "title": "NEW - 槍聲新版",
    "author": "胡長松",
    "text": "伊的頭晃咧晃咧，喙裡嚶嚶嗚嗚踅踅念，毋知底講啥。這段歌曲一再出現，伊想欲拒絕，不過已經無法度拒絕，敢若深深浸入佇伊的記智，佮伊的爸母死去的畫面融做伙：   「……哈哈到處歡迎，哈哈到處歡迎。六百萬民同快樂，壺漿簞食表歡迎……」   是啊！就是伊，伊共家己講，就是伊！這馬，兇手就佇伊的面前。伊深呼吸，喙唇咬咧，瞌目，大力頕一个頭。這个兵仔就夆拖出去。",
    "paragraph_id": 65
  },
  {
    "title": "NEW - 槍聲新版",
    "author": "胡長松",
    "text": "憲兵將伊拖到亭仔跤的柱仔頭，放手，伊規个人就仆佇土跤。其中一个憲兵將手槍夯起來，位伊的胸仔「砰！砰！」彈二槍，血水齊噴。伊的跤最後踢二下，定去，胸仔成做碎糊糊一片。這个兵仔的血，位亭仔跤流入店裡，流入無幾日前怹拄才擦清氣的磨石仔地。空氣中，有仝款的槍炮仔味佮血的臊味……      2002/7/28     死亡證明   彼當陣，我猶是一个少年家仔，拄去到區公所食頭路。",
    "paragraph_id": 66
  },
  {
    "title": "NEW - 槍聲新版",
    "author": "胡長松",
    "text": "代誌發生的時，我佮阮同事負責維持區裡的治安，而且閣保護四五十个外省人的安全，予怹食、予怹蹛，結果，嘛是予外省兵仔掠去，關七八工。雖然比起來關無久，不過，你知影遐是啥物款的日子。我會記，佇四月尾的某一日。伊行入來，穿一軀作穡人底穿的氆色布衫。伊是來發嫂仔，蹛佇附近的三塊厝，卯人的田咧種作。伊有看著我。伊佇窗仔邊揀一个位坐落，然後將伊的瓜笠囥佇跤頭趺。伊瘦卑巴，恬恬坐佇遐，風霜的面無任何表情。",
    "paragraph_id": 67
  },
  {
    "title": "NEW - 槍聲新版",
    "author": "胡長松",
    "text": "彼幾日，我接著命令，愛辦理區民的五戶連保，彼是我的工課。一透早就有真濟人來辦，我的桌仔頭前一直有人，到我較清閒的時陣，已經欲倚中晝。伊猶佇遐。我向伊拍一个招呼，伊才起身，款款仔行倚來。「請坐啊！嫂仔！」   伊頕一个頭，坐落來。「我是欲來辦戶口的。」 「是，妳小等。」 我揣著資料的時，雄雄想著，來發兄佇舊年底致病過身去，死亡登記猶袂辦理。「我就是欲來辦阮發仔的死亡登記。",
    "paragraph_id": 68
  },
  {
    "title": "NEW - 槍聲新版",
    "author": "胡長松",
    "text": "」   「唉，來發兄是一个大好人，一就是一，二就是二，做人閣 ah-sah-lih，真想袂到……」   「伊病真久。」   「誰知影，鐵拍的身體，嘛會致著彼『嘛啦痢仔』……」   「伊病真久，不過毋是啥物『嘛啦痢仔』！」   「咿？」我感覺怪怪。我的記智應當無毋著。我猶會記，舊年底，我去看來發兄，伊規身軀發燒拚汗，一直漏屎，是「嘛啦痢仔」無毋著矣，庄仔頭有幾落个攏著這款病，無三二工就死去。",
    "paragraph_id": 69
  },
  {
    "title": "NEW - 槍聲新版",
    "author": "胡長松",
    "text": "我嘛會記，閣過幾日仔，我就聽著來發兄過身去的消息，仝款是舊年底的代誌。甚至我有參加伊簡單的喪禮。伊提出一張紙予我，是一張里長開的簡單的死亡證明：     死亡證明 吳來發住址高雄市三民區○○里○○路○○號因病歿於民國三十六年三月七日 此證           立證人 高雄市三民區○○里里長   林大木 印    我驚一著。「嫂仔！這……這哪會按呢？",
    "paragraph_id": 70
  },
  {
    "title": "NEW - 槍聲新版",
    "author": "胡長松",
    "text": "三月初七，是頂個月的代誌，毋過，來發兄伊敢毋是舊年底就……」 「是啊，伊是舊年就破病去無毋著。唉！伊病真久，拖到hín遂按呢做伊轉去──」 伊講咧講咧，開始流目屎。我講：「嫂仔，這个死亡證明袂使，愛醫生開的。」   「哪會袂使，我看真濟人攏是里長開的。」   「彼是少數。你知影，因為……」我將聲音放低：「因為死太濟人。」   「就是啊！春枝仔佮跛跤國仔，嘛是里長開的。",
    "paragraph_id": 71
  },
  {
    "title": "NEW - 槍聲新版",
    "author": "胡長松",
    "text": "」   「嫂仔，妳聽我講，彼無仝，怹是……橫直，若我記毋著去，我是講，舊年底——」   「無啊，你無記毋著去。水泉仔，講起來足感心的喔，阮尪仔某予你按呢照顧，發仔破病，你也去共看，也提錢來，頂個月伊出山，你嘛到位，你實在是足有情的喔！伊欲死進前，交代我一定愛共你說多謝。水泉仔，你好心會有好報，天公伯仔有目睭，攏看會著。」   「無啦！毋通按呢講，嫂仔，咱是仝鄉，本底就是愛互相照顧。",
    "paragraph_id": 72
  },
  {
    "title": "NEW - 槍聲新版",
    "author": "胡長松",
    "text": "只不過──」 伊將目屎抔掉，無聽我講遂。伊繼續講：「唉！是阮發仔家己無路用啦！我自早就一直共講，生命愛顧，你嘛知，伊毋聽。唉！死好啦，誰叫伊半暝就去巡田水。人欲偷就做怹偷啊，巡巡彼田水有啥路用，敢講攏免睏？阿你嘛知，伊毋聽，伊毋捌聽過我的喙。」   「來發兄是一个骨力人。」   「唉！就是傷骨力矣！伊欲死進前嘛交代，講有代誌會使揣你鬥相共，因為你是讀冊人，閣是阮仝鄉的。",
    "paragraph_id": 73
  },
  {
    "title": "NEW - 槍聲新版",
    "author": "胡長松",
    "text": "阮發仔將你當作親兄弟，你知無？」   「知啦！嫂仔，我嘛將伊當作親兄弟啊！只是……好啦，嫂仔，我坦白講，我看這日期可能有失覺察，死亡登記袂使烏白做的，若無，咱是會夆掠去關的。我會記彼毋是頂個月的代誌。」   「水泉仔，你這馬是底烏白講啥？這款死活的代誌我會烏白講？」伊徛起來。「嫂仔！妳莫受氣！我毋是講妳烏白講。只是講，妳有可能記毋著去。」 「我無記毋著去，伊就是頂個月死的。若無你去揣里長來問。",
    "paragraph_id": 74
  },
  {
    "title": "NEW - 槍聲新版",
    "author": "胡長松",
    "text": "你去啊！去問啊！」 「失禮啦！嫂仔，予妳遮受氣。妳先且坐，妳聽我講，這是我的工課，我袂使──」我行出我的位，行到伊的身軀邊。我用手貼伊的肩胛頭，請伊坐落。我細聲仔佇伊耳空邊講：「嫂仔，其實，妳若有啥物困難，做妳吩咐，我水泉仔一定做甲到。不過，這死亡證明，實在──」 伊閣開始流目屎。伊夯頭看我，伊的目睭充滿悲哀。伊的聲調黯淡落來。「水泉仔，阮發仔講，若有代誌，愛來揣你鬥相共。」 「是啊！",
    "paragraph_id": 75
  },
  {
    "title": "NEW - 槍聲新版",
    "author": "胡長松",
    "text": "嫂仔，發生啥物代誌，拜託咧，妳共我講。我水泉仔做人妳知，我袂害妳。」 「彼个時陣，伊賰最後一口氣，倒佇眠床頂。兵仔撞門的時，伊講伊會共我保庇……水泉仔，彼工是三月初七。阮發仔牽我的手，伊講，若發生啥物代誌，齒根愛咬咧，齒根愛咬咧。水泉仔，阮發仔死去彼工是三月初七，你一定愛會記的。」 「嫂仔，三月初七彼日，我有夆掠去山頂。」 「我知。三塊厝的查甫人攏夆掠去山頂，干焦阮發仔無。",
    "paragraph_id": 76
  },
  {
    "title": "NEW - 槍聲新版",
    "author": "胡長松",
    "text": "伊倒佇眠床頂，伊賰最後一口氣，伊講：罔腰仔，妳莫驚……」 「毋過嫂仔，來發兄出山的時我嘛有到。我會記毋是──」 「是啊！佳哉你已經轉來。若無，我實在揣無一个查甫人通鬥跤手。彼幾日閣落雨，潮漉漉，我險仔揣無一个跤手。潮漉漉。真勞力喔！你閣來鬥跤手。若無──」 我看伊的後面，這馬已經閣排幾落个人。「嫂仔！」我無予伊繼續講。「嫂仔！我看按呢啦，妳這張證明，先囥底遮，我會替妳辦。",
    "paragraph_id": 77
  },
  {
    "title": "NEW - 槍聲新版",
    "author": "胡長松",
    "text": "」 「你愛相信彼工，確實是三月初七。你愛相信。阮發仔講，你是伊的兄弟。」 「是，我相信。」 「我知影你毋相信。你已經袂記矣！」 「嫂仔，我猶會記。」 「彼是當時？」 「三月初七。」 「你猶會記？」 「是，我猶會記。」 「喔！真勞力！」伊徛起來，行一个禮。然後伊離開，我吐一个大氣。我知影，伊傷心過度，伊的精神已經錯亂。我將彼張死亡證明囥佇我的屜仔底，而且已經決定，這曾代誌等伊較恢復咧才來處理。",
    "paragraph_id": 78
  },
  {
    "title": "NEW - 槍聲新版",
    "author": "胡長松",
    "text": "紲落，我繼續辦我的五戶連保。三塊厝的里長大木伯仔有時會來阮辦公室，差不多攏是替里民走傱戶政的代誌。五戶連保辦了無外久，六月，我閣收著命令，愛辦身份證，我猶閣較無閒。結果，遂袂記問伊彼張死亡證明的代誌。彼張死亡證明，就按呢一直囥佇遐。我強強欲將來發嫂仔放袂記。一工黃昏，我拄下班行出辦公室，大木伯仔踏一雙木屐，卡啦卡啦雄雄狂狂走來。「阮三塊厝的吳陳罔腰，是毋是恁仝鄉的？」 「是啊！」我講。",
    "paragraph_id": 79
  },
  {
    "title": "NEW - 槍聲新版",
    "author": "胡長松",
    "text": "吳陳罔腰就是來發嫂仔。「緊咧，綴我來！」伊手共我掠咧。「出代誌矣！」 「是按怎？」 「伊予火車撞死矣啦！」 「么壽！哪會按呢！」 阮經過省中的圍牆仔，鳳凰花開甲紅phànn-phànn一片，倒手爿是三塊厝，閣較過，就是鐵枝路。大木伯仔怹厝蹛佇鐵枝路邊，伊若行若講：「我出來飼雞，看伊一个人行佇鐵枝仔路，憨神憨神，我傱過，一面共喝。毋過已經袂赴，火車過來，嗚一聲，我目睭金金看伊夆撞死。」「哪會按呢？",
    "paragraph_id": 80
  },
  {
    "title": "NEW - 槍聲新版",
    "author": "胡長松",
    "text": "哪會按呢？」 伊的屍體已經予人徙到鐵路碎石仔邊的草埔，四箍輾轉圍袂少人，厝邊兜好心提草蓆仔共嵌咧，我毋甘共掀起來看。現場一陣臭味。大木伯仔一直搖頭。「可憐代，一屍兩命。」伊講。「一屍兩命？」 「是啊，伊腹肚閣一个。」 「哪有可能？」 「才三個月大。」 「這……哪有可能……」 我想起彼曾死亡證明的代誌，我想這有關係。我請教大木伯仔。伊偃頭，過一時仔才閣斡頭看我。「按呢講起來，彼工的代誌，你猶毋知？",
    "paragraph_id": 81
  },
  {
    "title": "NEW - 槍聲新版",
    "author": "胡長松",
    "text": "」 「佗一工？」 「咱夆掠去彼工。」 「啥物代誌？」 「兵仔拍來，幾个學生囡仔，走去匿佇怹兜。」 「哦？」 「伊教怹匿佇眠床跤，結果，遐兵仔入來，問伊，伊毋講，遂予遐兵仔……」伊閣斡頭看彼領草蓆仔。「唉！水泉仔，有七八个呢，七八个呢，野鹿！」伊繼續講：「落尾伊有身，阮某共講，講有藥仔，教伊就拍掉，伊毋肯。水泉仔，你敢知影伊按怎應？」 「按怎應？」 「伊應講：刣人的代誌，我做袂來。伊講伊做袂來啦！",
    "paragraph_id": 82
  },
  {
    "title": "NEW - 槍聲新版",
    "author": "胡長松",
    "text": "這个憨查某囡仔，一直講欲替來發仔生一个囝，拚幾落年攏生袂出來，想袂到，予遐兵仔……伊一个查某人，尪早就死矣，叫伊欲按怎……」   「大木伯仔，你免閣講，我瞭解矣！」   彼工暗暝我作夢，夢見省中圍牆仔頂的鳳凰花紅phànn-phànn，來發嫂仔徛佇下面，一遍過一遍問我仝款的問題。我一直共講：「我相信，我相信，我相信。",
    "paragraph_id": 83
  },
  {
    "title": "NEW - 槍聲新版",
    "author": "胡長松",
    "text": "」 2002/9/4   只要放伊出來    「只要放伊出來，阿茂仔，你去共講，伊愛啥我攏予伊，只要伊想辦法叫怹放伊出來。恁少爺袂堪得人苦毒，你共講，我會使予伊一隻尚新的漁船仔，舊年拄造好的，伊愛駛去佗就駛去佗，只要怹放伊出來。」   「夫人！這無效啦！頂一擺伊來，妳予伊的錢都已經有夠伊買二隻船仔；閣頂一擺，妳將厝內所有的金仔攏予伊矣！毋過少爺猶是無轉來。」   「伊一定是將少爺的名記毋著去矣。",
    "paragraph_id": 84
  },
  {
    "title": "NEW - 槍聲新版",
    "author": "胡長松",
    "text": "你提這張我寫的紙條仔去，你共講，頂面就是少爺的名，王青石，你叫伊記予清楚。」   「夫人，照我看起來，伊根本只是一个江湖騙子，伊干焦想欲騙妳的錢爾爾。」   「按呢想袂凍解決代誌。阿茂仔，這是唯一的路，咱總是愛試。我昨下晡有去問過媽祖婆，媽祖婆講恁少爺猶活咧，可見伊無騙咱。這是賰落來的一條路，咱罔行嘛著行。」   「毋過夫人，我看伊是袂飽袂𤺪，頂回，伊嘛將我的結婚手指拔拔去。",
    "paragraph_id": 85
  },
  {
    "title": "NEW - 槍聲新版",
    "author": "胡長松",
    "text": "」   「你的結婚手指我會雙倍補你，只要你去共講。一隻無夠，兩隻嘛無要緊，若是閣無夠，我會使予伊三隻漁船仔。橫直咱有三四十隻船，無差這二三隻。你共講，三隻漁船仔就會使開一間船公司矣，保證伊三代富貴。無你嘛帶念少爺平常時對你無䆀，就當作是替天公伯仔出一个公差。」   阿茂仔一直晃頭。伊頭犁犁，心內若想，我拄娶某，一个囡仔猶袂出世，而且，天公伯仔嘛管袂著遐兵仔的槍籽。",
    "paragraph_id": 86
  },
  {
    "title": "NEW - 槍聲新版",
    "author": "胡長松",
    "text": "「夫人，失禮，我……」   伊的心肝頭博博彩，講話的聲音愈來愈細聲。「阿茂仔，你去啦！算我拜託你，就干焦這擺。你講的話，伊加減聽有，所以我叫你去。你共講，少爺是好人，進前有外省仔厝邊夆拍無塊匿的時，少爺捌將大門拍開予怹入來。你一定愛共講，人愛知感恩，伊若毋信，咱會使拜託遐外省仔出來作證。」   阿茂仔將紙條仔塞入褲袋，行到大門口，伊行出門進前斡頭過來：   「好啦！我去！",
    "paragraph_id": 87
  },
  {
    "title": "NEW - 槍聲新版",
    "author": "胡長松",
    "text": "毋過，我若佇路裡出啥物代誌，我的某囝誰欲顧？」   「袂啦！你莫想想遮。好心有好報，媽祖婆會保庇你。」   伊行出門的時，港口的方向，染紅的月娘掛佇雲邊。另外一頭，王青石到這馬已經瞭解，完全無望矣，就算無夆槍殺，伊嘛無可能會當活咧轉去。伊夆取過來綁佇樹頭已經二工，規身軀予雨沃甲澹漉漉，因為飢餓閣畏寒，昏迷幾落擺，不過，攏予土狗仔的吠聲吵醒。早起，有一隻烏色的狗仔位伊的跤共咬幾落喙落去。",
    "paragraph_id": 88
  },
  {
    "title": "NEW - 槍聲新版",
    "author": "胡長松",
    "text": "起先伊料想會真痛，結果竟然無啥物感覺，看著血涔涔滴，才知影家己的跤手攏已經麻痺。伊想欲喝聲，不過連半點氣力都無。這馬伊只有是靜靜等候死亡到位。伊共家己講，命啊！誰知會按呢？彼日佇市政府大廳的槍聲之後，伊予一堆屍體硩咧，死無去，無外久，有一枝槍尾刀拄佇伊的胸嵌，叫伊出去集合。活落來的攏總賰十幾个人，攏跪佇市政府的大門口，八號的鐵線將怹的雙手綁佇後面，牽做一列。",
    "paragraph_id": 89
  },
  {
    "title": "NEW - 槍聲新版",
    "author": "胡長松",
    "text": "伊拜託動手的彼个兵仔，叫伊摧較細力咧，彼个兵仔毋睬伊，所以伊受氣起來，喝聲共操：「野鹿！我乃是堂堂民選的參議員，恁按呢共阮糟蹋！」tshāu隊的軍官就走過來，共搧一个喙䫌。結果怹共伊摧上按，鐵線規个陷入佇肉裡。一開始伊佮其他的人關做伙，佇看守所一間暗烏的監牢，毋過隔日，有人將監牢的鐵門拍開。伊聽著家己的名。一个兵仔喝：「王青石！出來！",
    "paragraph_id": 90
  },
  {
    "title": "NEW - 槍聲新版",
    "author": "胡長松",
    "text": "」   童寶，警察局長──較正確的講法是為非糝做、四界攆錢的大流氓頭──徛佇伊面頭前。伊夯手行禮，然後將伊的帽仔褪落來。「王先生！委屈您囉！」   「呸！」伊的彼喙瀾拄好呸佇童寶的面。「癩膏鬼！」伊心內想：咱的數猶袂清楚咧！伊猶會記，彼是戰爭結束童寶拄上任的代誌，伊派下跤手的警察去碼頭強收管理費。怹一開始照月來收，伊忍咧予怹錢，想講做生理，和為貴。",
    "paragraph_id": 91
  },
  {
    "title": "NEW - 槍聲新版",
    "author": "胡長松",
    "text": "毋過後來怹愈來愈超過，變做逐禮拜來，甚至捌一禮拜來幾落擺，所以伊決定莫睬怹，拒絕交錢。結果，就按呢佮童寶結冤仇。伊的漁船仔若入港，童寶就派警察上船，講欲查走私，一隻船仔共反甲亂七八糟，閣禁止落貨，船頂的魚貨囥甲強欲燠去。「敢講攏無政府矣？」伊一氣之下，去法院告伊瀆職。受理的法官頓一下桌仔，喝一聲：「去查！」 毋過，法官佮檢查官，畢竟攏是怹的人，怹講揣無證據，遂一直無結案。",
    "paragraph_id": 92
  },
  {
    "title": "NEW - 槍聲新版",
    "author": "胡長松",
    "text": "有一工，警察局長童寶𤆬人去碼頭共講：   「王先生，您再亂說話，小心您的漁船。我的意思是說，總有一天，我們會找到您走私的證據。或者，有什麼更嚴重的犯罪也不一定。哈哈！誰知道呢？」   阿伊就雙手展開，應講：   「做你去查！我王青石，不過是一个正正當當的生理人，我毋信你有才調共我按怎。你閣去共你的部下講，食相莫傷歹看，抑若無，一日恁予人銬去，莫怪我王青石無情。」   「好好，那我們就走著瞧！",
    "paragraph_id": 93
  },
  {
    "title": "NEW - 槍聲新版",
    "author": "胡長松",
    "text": "」   暗暝已經到位，月光所照的山頂樹欉，傳來暗光鳥的叫聲。伊佇半昏迷中有時夯頭，看見一粒上光的星掛佇夜空……   ……哼！童仔寶這个癩膏鬼，用這款小人的步數報復，誰知影，我竟然會死踮伊的手裡……   ……後來，我猶會記，彼是舊年六月的代誌。童仔寶作夢嘛想袂到，我會紮錄音機去揣伊。伊掠準政府是怹兜開的，會使烏白來，我偏偏就欲共教示。我欲予伊知影，我王青石，三十五隻船仔的頭家，嘛毋是好惹的。",
    "paragraph_id": 94
  },
  {
    "title": "NEW - 槍聲新版",
    "author": "胡長松",
    "text": "我逐個月納幾千箍予怹，按呢怹猶無夠氣，袂見袂笑，彼是阮辛辛苦苦討海趁的艱苦錢呢！講起來，並日本政府較不如，人加加是佇戰爭的尾期調我的一隻船仔去做運輸艦，而且，閣予我一張有天皇頓印仔的獎狀，誰親像伊按呢？活活就是癩膏鬼轉世。所以我特別開幾落萬，請人去日本買彼台間諜用的錄音機轉來。我去伊的辦公室揣伊，而且將彼台錄音機囥佇我的褲袋仔。阿這隻豬仔竟然毋知死活，仝款明明白白威脅我。唉！",
    "paragraph_id": 95
  },
  {
    "title": "NEW - 槍聲新版",
    "author": "胡長松",
    "text": "我叫是這擺已經揣著證據，檢察官無理由無辦啊。結果代誌毋是按呢。這个卑鄙小人，提這一二冬位我身軀𠞭落來的一半錢去予彼个檢察官，閣共講，後手猶有。這件代誌，遂無聲無說予伊嵌去。本底我想講，好啦，先共怹嚇一下，予怹毋敢假痟，按呢嘛好。誰知影怹遂愈來愈嬈掰，開喙並較早較雄。著啦，就是彼工，阿茂仔雄雄狂狂走來共我講：   「少爺，代誌毋好矣，警察仔位咱的船底抄著一枝槍出來。」   冤枉喔！",
    "paragraph_id": 96
  },
  {
    "title": "NEW - 槍聲新版",
    "author": "胡長松",
    "text": "這明明就是誣賴，我欲去佗生這枝槍？我問阿茂仔：「怹按怎講？」   「少爺，怹講若交十萬箍出來，會使替咱消案。」   「呸！」   ……所以自彼擺了後，我決定競選參議員，就是為著欲對付怹。實在是天公伯仔保庇，予我高票當選，只不過，誰知影怹會藉這个機會……唉！怪我家己無細膩，阿原來怹，本底就是仝一掛的……      因為彼喙瀾，伊的喙䫌予兵仔搧甲腫起來。",
    "paragraph_id": 97
  },
  {
    "title": "NEW - 槍聲新版",
    "author": "胡長松",
    "text": "「局長先生，司令交代了，這个暴民首謀就聽憑您的發落。」   「喔。司令還說什麼嗎？」   「司令說，大家都是自家人，就請您甭客氣。」   警察局長童寶位褲袋仔提一條手巾出來，將面頂的喙瀾擦掉。伊斡頭過來：   「喂！王先生，參議員閣下！您都聽見了吧？」   「哼！」 警察局長童寶用他拄學猶袂輾轉的台灣話講：「你放心，哈哈！我袂予你歹過的……」伊繼續講：「看在我們朋友一場，我終究會讓你安息的！",
    "paragraph_id": 98
  },
  {
    "title": "NEW - 槍聲新版",
    "author": "胡長松",
    "text": "不過在這之前，參議員閣下，因為您素來天不怕地不怕，我也只好讓您嚐嚐恐懼的滋味，好教您在閻王面前不至於太過囂張，我的這個苦心，還希望閣下體諒。」   伊就按呢夆綁佇樹頭。三日前，伊的面容紅潤，猶是英氣盛盛的面，不過這馬，已經變做一蕾蔫去閣再泡水浮腫的草花。跤手予狗仔咬過的所在，因為落雨潮濕，空喙一直無法度堅忌，血滴了閣再滴，漸漸孵膿。",
    "paragraph_id": 99
  },
  {
    "title": "NEW - 槍聲新版",
    "author": "胡長松",
    "text": "位手的筋骨綁鐵線的所在開始爛去的細胞，嘛一寸一寸，親像烏色的蚼蟻爬規身軀。伊感覺驕傲，因為伊毋捌驚嚇，除了癢佮衰弱，不過其實，伊清醒的時間嘛已經愈來愈少。這馬，就算醒過來，伊的目睭嘛完全褫袂開矣。伊敢若鼻著海水的鹹味，彼是伊自細漢鼻到大漢的味。伊猶會記，五歲彼年的冬至前，伊第一擺綴伊的多桑上船討海掠烏魚。船的引擎聲佇半暝的碼頭博博叫，伊仆佇船墘的欄杆，看烏暗中油金的海水，一步一步退後。",
    "paragraph_id": 100
  },
  {
    "title": "NEW - 槍聲新版",
    "author": "胡長松",
    "text": "然後，伊親像是倒佇甲板一捆麻索之中睏去，直到天光，伊佇一陣討海人的喝咻聲中醒來。伊斡頭，天邊的日頭將大海染做一片金色，隨著海湧搖搖晃晃。陸地的山尾溜，只賰青青的一條線浮佇海面。位彼个方向，飛過來幾隻展翅的海鳥。「爍！」一聲，怹下網。「石仔！你愛會記，總有一日，咱愛有家己的漁船仔。這是多桑一世人的夢。",
    "paragraph_id": 101
  },
  {
    "title": "NEW - 槍聲新版",
    "author": "胡長松",
    "text": "」   閣來，伊十歲彼年，怹佇一隻全新的漁船仔頂懸結炮仔，彼是佇一个拄過年的百花的春天，怹的第一隻船的落水典禮。伊的多桑將伊夯佇肩胛頭，伊猶會記，啪啦啪啦的炮仔聲裡充滿笑聲……   ……多桑，你原諒我，我無予你失望。我勤儉拍拚，這馬，佇我的手裡，有漁船35隻，佇地方上，逐个人攏尊重咱的家族。我無予你失望，多桑，多桑……   伊的目屎流落來。伊的頭殼內面，只賰佇這个世間最後的幾絲仔印象。",
    "paragraph_id": 102
  },
  {
    "title": "NEW - 槍聲新版",
    "author": "胡長松",
    "text": "佇茫茫之中，伊敢若有聽見一陣笑聲，嘻嘻嘩嘩……伊知影，彼幾个兵仔又閣到位，欲來對伊的身軀旋尿，伊想欲開喙，欲用伊最後的一口氣共怹罵，毋過，伊的喙，按怎都拍袂開。最後，伊聽見彼兵仔大聲細聲的喝喊：     「啊！他媽的真倒楣啊！他死了！真是他媽的倒楣透了！」      阿茂仔四界探聽幾落工，一直探聽袂著欲去王家敲油的彼个軍官的消息。一直到有人位看守所夆放出來，伊才知影，伊的頭家已經過身去。",
    "paragraph_id": 103
  },
  {
    "title": "NEW - 槍聲新版",
    "author": "胡長松",
    "text": "伊買一副棺材來到山跤看守所的門口，兵仔無愛予入門，共喝：「抬回去，你是愛觸我們楣頭不成？」所以伊只好提布袋入去。佇樹跤，伊將王青石爛去生蟲的一塊一塊屍體挖出來，因為傷臭，驚人鼻著，伊特別用二層的布袋貯，閣驚佇半路會落出來，就用草索佇袋仔口箍四五輾，然後拍死結。這馬，伊只想欲緊共扛轉去厝。伊一路行到王家門口，敲一下門，若講若哭：「夫人，我將少爺𤆬轉來矣！",
    "paragraph_id": 104
  },
  {
    "title": "NEW - 槍聲新版",
    "author": "胡長松",
    "text": "」      2002/9/8     阿貓不孝的故事      一九四七年三月初六，也就是高雄要塞的軍隊位山頂拍落來的彼一日的暗暝，規个鹽埕埔罩佇烏暗霎雨的夜霧之中。跨過鐵枝路連接壽山佮鹽埕埔的陸橋頂，一直有軍卡車來來去去。這面，陸橋跤的小上海酒家大門深鎖，彼是一棟三層樓懸的樓仔厝，彼時佇高雄，是少人有的。",
    "paragraph_id": 105
  },
  {
    "title": "NEW - 槍聲新版",
    "author": "胡長松",
    "text": "酒家內面，四常充滿樂聲佮笑聲的大廳，現在冷清冷清，只有四十外歲的頭家蔡阿貓佮伊失明的老母罔市婆的人影。一隻隔壁人家飼的雞角仔，位歹去的雞籠走出來，咕咕咕佇酒家的走廊行來行去。「阿貓仔，你閣看覓咧，窗仔關有牢無？」   「阿娘！我確實巡過，攏關好勢矣。」   「毋過，是按怎我一直聽著鼓吹的聲？按呢大聲細聲，敢若深門踏戶入來。這呢暗矣，怹敢毋免歇睏？」 「阿娘！",
    "paragraph_id": 106
  },
  {
    "title": "NEW - 槍聲新版",
    "author": "胡長松",
    "text": "彼是兵仔歕的鼓吹，犯人足濟，怹大概是欲將犯人載去三角公園的款。不過，怹會先遊街。」   「烏白來！都毋是咧迎神明，遊啥物街？」   「阿娘！怹將人綁佇車頂，跤脊胼插一塊牌仔，歕鼓吹是底警告歹人莫出來作亂的意思。」   「么壽骨！怹會來掠你無？你電火緊關關咧！」   「阿娘！今仔咱遮攏無電，本底就無電火。妳放心啦！我平常時仔佮怹交情袂歹，怹遐長官，逐暝攏佇咱遮飲燒酒咧！」   「喔！",
    "paragraph_id": 107
  },
  {
    "title": "NEW - 槍聲新版",
    "author": "胡長松",
    "text": "」   怹二个母仔囝恬恬佇烏暗的酒廳坐一時仔，鼓吹聲閣達啦達啦經過一二擺。「我就講矣，怹按呢欺負人，早慢愛出大代誌。你看，怹敢毋是定定無付酒數？莫怪人怨嘆。閣有，怹到底佗位來的錢通予怹天天醉？我看怹是並日本人較漚漉，阿貓仔，你佇遮無妥當，我看也是先去匿一站啦！」 「阿娘，妳免驚啦！我講過，我無計較遐。我是好人，怹袂掠我！」   欲經營酒家，蔡阿貓人人好，有一定的人脈佮社會關係。",
    "paragraph_id": 108
  },
  {
    "title": "NEW - 槍聲新版",
    "author": "胡長松",
    "text": "尤其佇日本時代伊捌去到唐山經商，唐山話會通，而且伊嘛瞭解唐山人的胃脾，知影按怎來安貼。戰後，伊是𤆬頭向「祖國人士」唱「歡迎歌」的人，所以外省政商權貴，時常佇小上海酒家出入。後來就算是白米紅糖一日三價、一般民眾生活困苦的時陣，小上海酒家，猶是夜夜歌舞的昇平之地。自從台北的消息傳來以後，蔡阿貓就真謹慎，無啥敢出門。",
    "paragraph_id": 109
  },
  {
    "title": "NEW - 槍聲新版",
    "author": "胡長松",
    "text": "伊的厝邊有幾个佇市政府食頭路的職員來揣伊，講外省官員走了了，規个社會亂甲按呢，招伊出面參詳大計，維持社會治安。怹講：「若無，以後你阿貓兄的生理欲按怎做？」結果攏予伊推辭。伊講失禮，伊有一个青瞑的老阿娘愛照顧。自彼日開始，伊就將小上海酒家的大門關起來，暫停營業。其實，伊的心內是按呢想：我都毋是憨癮頭，若照恁的話做，後擺我的生理欲按怎？",
    "paragraph_id": 110
  },
  {
    "title": "NEW - 槍聲新版",
    "author": "胡長松",
    "text": "蔡阿貓知影，天大地大的代誌攏會過去，伊佇唐山看過太濟；唐山人的性地，伊太瞭解咧。──果不其然，軍隊拍落來，肅清欲開始矣！伊按呢想。伊將罔市婆扶去到三樓的房間睏，然後行入去家己的房間。",
    "paragraph_id": 111
  },
  {
    "title": "NEW - 槍聲新版",
    "author": "胡長松",
    "text": "初春，猶真冷的夜風位窗仔縫鑽進來，伊將身軀縮佇棉襀被內底，斡但自言自語：「真緊就會過去，真緊就會過去……」   這馬，這是一个佮平常時仔仝款寂靜的暗暝，雖然窗外遠遠的所在若像閣有槍聲，不過無啥清楚，敢若是佇遠遠的一面大湖邊，有人向水面擲石頭，「咚！」的回聲傳過來，閣慢慢仔消失去。伊知影，彼礙袂著伊。伊佇難得平靜的心境中睏去。事實上，這个暗暝，並毋是真正遐呢平靜。",
    "paragraph_id": 112
  },
  {
    "title": "NEW - 槍聲新版",
    "author": "胡長松",
    "text": "蔡阿貓佇半暝醒過來的時，槍聲已經真接近。「阿貓仔！你起來看覓咧！是按怎啊？」罔市婆嘛佇伊的房間醒過來。蔡阿貓位眠床頂跳起來。外面的雞角仔，咕咕咕叫甲真厲害。然後，伊聽見有人拍門的聲。當伊三步做二步傱到樓梯頭的時，聲音已經停止。紲落，伊聽著有一群兵仔走倚來，砰！砰！砰！佇酒家的無外遠的街仔路直直彈槍。彼群兵仔的跤步聲已經來到小上海酒家的門口。蔡阿貓驚甲規身軀疲疲搐。毋通！毋通！",
    "paragraph_id": 113
  },
  {
    "title": "NEW - 槍聲新版",
    "author": "胡長松",
    "text": "伊煩惱遐兵仔會挵門，怹若挵入門，我欲按怎？我敢愛走？我若走，阿娘欲按怎？蔡阿貓的心肝頭感覺真歹吉兆。佳哉，彼跤步聲閣漸漸離開。「阿貓仔！是按怎啊？」罔市婆輕聲仔問。「毋知呢。大概有人走位咱遮來，無代誌啦！」伊無意無意，按呢講。不過，蔡阿貓聽著後壁巷仔若像有動靜。「阿娘！無代誌啦！妳先睏。」伊按呢講，然後就躡跤尾行落樓跤。才行落來，伊就聽見後壁門外面，有人聲音壓低咧喝伊：   「阿貓兄！拜託咧！",
    "paragraph_id": 114
  },
  {
    "title": "NEW - 槍聲新版",
    "author": "胡長松",
    "text": "你緊開門咧！」   「誰啊？」   「是我啦！阿貴仔啦！」   「阿貴仔！你怎樣佇遮？」   「唉呀！阿就……阿貓兄，橫直，你先予我入去我才共你講啦！我這馬匿佇溝仔裡，活欲寒死！」對方按呢應。這个阿貴仔，本底是佇小上海酒家搝弦仔的樂師。",
    "paragraph_id": 115
  },
  {
    "title": "NEW - 槍聲新版",
    "author": "胡長松",
    "text": "伊佮酒家的歌旦春繡相意愛，不過，就因為佇酒席中，遐外省人不時對春繡跤來手來，若是人無欲就怹，就土雷雷òonn-òonn嚷，閣共人搧喙䫌，予伊真不滿，所以伊對外省人有真深的怨嘆。一怨嘆起來，就飲雄酒，講欲予怹好看，有時會起酒痟，頓椅頓桌，喝講欲夯刀仔將怹刣死了了。捌一擺，伊真正傱入去灶跤欲夯菜刀，佳哉予總舖師阿火仔看著，將刀仔搶落來。蔡阿貓不止一擺共警告，講伊按呢落，會慘，叫伊較準節咧。",
    "paragraph_id": 116
  },
  {
    "title": "NEW - 槍聲新版",
    "author": "胡長松",
    "text": "結果伊毋聽，蔡阿貓只好共伊辭頭路。「你敢成實去揣遐外省仔？」 「阿貓兄！我共你講，這口氣，我吞袂落！」 蔡阿貓手去扞佇門閂，想想咧，毋著，伊袂使開，若伊開門予入來，兵仔閣來，按呢毋是害了了？「阿貓兄！你緊予我入去！我實在寒甲欲死！」 「袂使！兵仔等下閣會斡轉來。我看你緊走較妥當！」 「我走袂去矣啦！阿貓兄！我的跤腿，我的跤腿，著槍矣，足痛的。」 「啥！你著槍！按呢毋就流足濟血的？」 「是啦！",
    "paragraph_id": 117
  },
  {
    "title": "NEW - 槍聲新版",
    "author": "胡長松",
    "text": "阿貓兄！拜託咧！」 「這……」 毋知當時，罔市婆嘛來到位，伊托一枝柺仔，徛佇蔡阿貓後面。「阿貓仔！緊開門予人入來！」 「阿娘……」 「阿貓仔！你躊躇啥？緊開門予人入來，敢講，你欲活活看人死佇咱兜門跤口是毋？」 「阿娘，伊有流血呢！按呢……」 「我叫你開門你有聽著無？」 罔市婆受氣矣！伊的柺仔佇土跤直直叩，雖然目睭看無，卻是褫甲足大蕾。阿貓真無奈，就將門拍開，伊看見門外有一丸烏影蝹佇土跤。",
    "paragraph_id": 118
  },
  {
    "title": "NEW - 槍聲新版",
    "author": "胡長松",
    "text": "「阿貓兄，失禮，多謝，我……」 蔡阿貓跍落，欲共插入來，手，去摸著一身軀的血。就佇這个時陣，大門口的雞角仔閣咕咕咕叫起來。有人大力拍門，彼个聲予蔡阿貓的心臟強欲定去。伊細聲喝：「阿娘！是遐兵仔，遐兵仔真正來矣！」 罔市婆身軀斡過，對大門口喊一聲：「是啥人啊！」 「罔市婆仔，是我啦！慶元仔啦！妳緊開門，怹講有歹人匿來遮，怹欲入去看一下。」 蔡阿貓聽著按呢，規个人崩倒佇土跤。",
    "paragraph_id": 119
  },
  {
    "title": "NEW - 槍聲新版",
    "author": "胡長松",
    "text": "伊的阿娘罔市婆，手擛一下，叫伊𤆬阿貴仔緊走。「毋過阿娘妳……」 「免睬我，我叫你走，有聽著無？」罔市婆青瞑的目睭親像底共伊凝。大門外口的人繼續咧敲門。伊一面擛手，一面喝喊： 「慶元仔，你共怹講，阮厝裡，賰我一个老青瞑啦，無啥物歹人。」 結果，伊聽著的是兵仔的喝聲：「他媽的，叫伊開門就對了，囉唆什麼！再囉唆，我就先一槍把你給斃了！」 「罔市婆仔！罔市婆仔！拜託咧，緊開門啦！若無我會予怹拍死！救命咧！",
    "paragraph_id": 120
  },
  {
    "title": "NEW - 槍聲新版",
    "author": "胡長松",
    "text": "」彼个叫做慶元的少年人直直敲門。聽著按呢，罔市婆仔閣一次斡頭，吩咐伊的後生緊走，紲落，就柺仔托咧，「叩！叩！叩！」一步一步行向大門…… 一九四七年三月初九，亦就是三日後的黃昏，山邊的夕陽照佇巴洛克刻花的樓窗。逃走的蔡阿貓，偷偷仔轉來到小上海酒家。伊一入門，就鼻著一陣漚漉味。紲落伊看著伊的阿娘，仆倒佇客廳一支破去的花矸邊仔，胸仔口一槍，腹肚邊一槍。一土跤的血已經焦去，堅一層敢若是一塊烏色的吊膏。",
    "paragraph_id": 121
  },
  {
    "title": "NEW - 槍聲新版",
    "author": "胡長松",
    "text": "伊哮出聲。伊將罔市婆的身軀攬絚絚，喙裡直直喝：「阿娘啊！阿貓不孝！阿貓不孝！阿貓不孝……」 一直到夜暗到位。2002/12/14    請問，阮阿爸……     幾落年後 「阮老母死了後，我才小可知影阮老爸的代誌。阮二伯仔叫我來揣你。伊講當初時，阮阿爸是你埋的。我問過足濟人，才問著你搬來佇遮。」 幾落年後，我來到愛河邊一間鐵厝。這間鐵厝，佇向河的巷仔邊，隔一條石頭仔路的對面，就是熱天的愛河墘岸。",
    "paragraph_id": 122
  },
  {
    "title": "NEW - 槍聲新版",
    "author": "胡長松",
    "text": "過晝的日頭照佇河邊鳳凰樹的葉仔佮樹椳，一斑一點，嘛映佇無風無搖的河水，熠熠發光。睏晝的時間，四周圍敢若是呼吸暫停，陷入佇寂靜之中。一寡長短的木材曝佇壁邊，濕濕的水汽位柴枋裡衝（tshìng）出來，有一陣敢若是拄漬好的鹹魚味。開門的是歐里桑林有夏。林有夏大約六十歲頭，頭毛氆白，穿一領白色小可反黃的吊甲仔，一身軀的排骨烏金仔烏金，看起來猶真勇健。伊目睭微咧，夯頭看位石頭仔路的方向。",
    "paragraph_id": 123
  },
  {
    "title": "NEW - 槍聲新版",
    "author": "胡長松",
    "text": "路裡無人，日頭光照甲石頭仔路刺目起來。伊擛手，意思叫我入去。鐵厝內面其實是小型的木材加工廠，正中一座鋸檯，角仔柴、隔枋、合板、各種傢司頭仔……大大細細囥甲規內底，土跤攏是柴幼仔，壁邊有一扇窗，洩入來的光線裡，坱蓬蓬的柴麩咧旋轉。角落的椅頭仔頂有一台La-ji-ooh底放送，電台的主持人當咧賣藥仔。「我一定是攪擾矣……」   「無啦！你坐！你坐！」 阮面對面坐咧，恬恬噗薰。「你位佗來的？」 「台南。",
    "paragraph_id": 124
  },
  {
    "title": "NEW - 槍聲新版",
    "author": "胡長松",
    "text": "」 「嗯我想起來，恁老母仔有講過，恁搬去佇台南。十幾冬矣喔，伊來揣我。」 「哦？」 「彼當陣，伊來問我恁老爸仔埋佇佗，人欲開路，愛抾骨，伊遂揣無墓。我𤆬伊去，結果，恁老爸仔的墓予一抱野草嵌牢咧。」 「坦白講，我毋捌去過阮阿爸的墓，阮老母無欲講。落尾，伊共伊安佇寺裡，我才通去。」 「喔……」   「歐里桑，我想欲請問，彼時陣，阮老爸……」   伊深深頕一个頭，然後又閣點一枝薰。",
    "paragraph_id": 125
  },
  {
    "title": "NEW - 槍聲新版",
    "author": "胡長松",
    "text": "薰煙慢慢上升、散開，佇窗光之中旋轉。下面是伊對我所講的話：   是，恁老爸仔是我埋的 彼時陣我三十出頭歲。我是澎湖人，十五歲就來高雄學做木，紲落娶某生囝，蹛佇鹽埕埔五層樓仔後壁。無毋著，恁老爸怹兄弟仔蹛佇阮彼箍笠仔，怹徛鬥陣。怹厝裡有一頂總舖眠床，是我去釘的。我猶會記，恁二伯仔是第五鄰的鄰長，光復了，恁二伯仔對眾人的代誌足熱心的，所以伊做鄰長。其實阮定定做伙飲燒酒。飲啊！是按怎毋飲？",
    "paragraph_id": 126
  },
  {
    "title": "NEW - 槍聲新版",
    "author": "胡長松",
    "text": "你知無，咱台灣人，伊娘咧，較輸人的細姨仔囝，新婦仔命啦！你知無，怹來彼工，阮閣佇路頭搭一座遐呢高的牌樓，松梧的呢！結果，遐精牲……你講啥？捌啦！恁老爸仔我哪會毋捌？伊佮我差不多歲，因為禿額，我攏叫伊阿禿仔。伊生著真大漢，佇日本時代，伊是田町壯丁團的團長，唬！伊彼木劍舞起來，削削叫！驚倒人，袂輸咧做風颱咧！伊讀過公學校，落尾光復了，有人介紹伊去看守所做採講。酒喔？伊嘛飲，飲無像我遮濟就有影。",
    "paragraph_id": 127
  },
  {
    "title": "NEW - 槍聲新版",
    "author": "胡長松",
    "text": "你今年幾歲？喔，三十二，按呢彼年阮嘛差不多你這馬的歲。恁老爸仔疼你啦，你滿月，他荇（hīng）紅蛋荇到戲院遐去。我共講，你好額喔？這馬物件遮貴。伊講，囝伊的，伊歡喜，講我目空赤。我咧目空赤？我囝生四五个，哮就袂赴矣，我目空赤欲創啥？不過，橫直伊疼你啦！伊疼你啦！就是按呢。你欲飲酒無？我去𥴊仔店摜，今仔日咱飲一杯……袂啦！費氣啥？𥴊仔店佇隔壁爾啊…… 對啦！",
    "paragraph_id": 128
  },
  {
    "title": "NEW - 槍聲新版",
    "author": "胡長松",
    "text": "我晉才發覺，你佮恁老爸仔生甲足仝面的，特別是恁彼个頭殼額仔，若仝一个模仔印出來的咧……唉！想袂到，你嘛三十二矣！阿禿仔若無死…… 這件代誌，其實我真久無閣想矣。有時仔我看咱人矣，唉呀，一枝草枝啦，la̍p落就扁去矣啦；是講，扁去規去就予扁去好啦，閣想欲爬起來創啥？憨憨仔過日啦，予狗la̍p予豬la̍p毋是攏差不多，日頭曝落到底，仝款蔫去。賤命啦！你成實毋飲一杯？好啦，無，你飲茶，毋通客氣。",
    "paragraph_id": 129
  },
  {
    "title": "NEW - 槍聲新版",
    "author": "胡長松",
    "text": "其實彼日我嘛險予遐畜牲拍死。阮厝內的米甕拄好無米，所以我透早就去三塊厝遐買二斗米轉來，差不多欲倚晝的時陣，我提米袋去還。出門進前，阮某煩惱甲，伊講前一日，陸橋跤遐有一个電力公司的人予兵仔拍死，叫我莫出門。我共講，哪會使？買賣是按呢，咱米袋無提去還人，人欲按怎做生理？我閣共講，我無做啥，怹袂對我按怎。是啊，較早日本時代，官府歹是歹，掠人嘛愛閣講道理，我無做啥物代誌，官府掠我創啥？",
    "paragraph_id": 130
  },
  {
    "title": "NEW - 槍聲新版",
    "author": "胡長松",
    "text": "晉想起來，彼時陣有影真悾闇。其實講破是按呢啦，我想欲順續去揣我一个朋友飲燒酒。伊蹛佇南台路遐。所以我米袋還還咧就去揣伊。結果才飲無二喙，阮就聽著答答答的槍聲。阮隨跳起來。外面有人底喝，兵仔拍落山來矣，閣衝對車頭遐去，么壽骨！有幾落台卡車的兵仔，我就想講愛緊轉去。想袂到一出門，遂看著有人夆拍死佇路中央。遐兵仔將槍架佇大路口，答答答！答答答！看著人就彈。我就緊斡入去巷仔，一路匿，一路逃，唬！",
    "paragraph_id": 131
  },
  {
    "title": "NEW - 槍聲新版",
    "author": "胡長松",
    "text": "佳哉，閣走有轉來，才死無去。我一轉到厝，就聽講市政府遐死足濟人的。阮規家歲仔驚甲破膽，攏匿佇眠床跤。街仔路一直有槍聲，過二三工才靜落來。一靜落來，恁二伯仔就走來揣我。我猶會記，彼工落雨，伊沃甲規身軀澹漉漉，臭汗酸味足重，一个面花貓貓，看起來真悽慘。伊走來揣我，講恁老爸仔予兵仔拍死矣，是佇愛河邊的一个紅毛土管裡揣著的，伊叫我攢隔枋，欲共恁老爸仔做壽入木。",
    "paragraph_id": 132
  },
  {
    "title": "NEW - 槍聲新版",
    "author": "胡長松",
    "text": "彼一工市政府有倩一寡土公仔，用捒車仔共遐無人認的屍體運去林德官的墓仔埔埋，恁二伯仔熟悉其中一个，就拜託伊，講若到位先莫入土，等我過去處理。伊講了，就斡咧講伊愛轉去厝通知，先走矣，阿我就緊攢物件傢司。隔枋拜託二个厝邊鬥跤手扛過，我毋敢提槓槌仔佇路裡行，就揹一茭袋仔，將物件攏囥入去，因為驚到時揣無恁老爸就害矣，所以我先趕過。出門的時，雨小可停矣，不過天色烏陰。我無踅過市政府，直接行五福路。",
    "paragraph_id": 133
  },
  {
    "title": "NEW - 槍聲新版",
    "author": "胡長松",
    "text": "這條路自日本時代就有矣，開甲足大條的，直接位鹽埕埔通到林德官。當然囉，彼時陣猶是石頭仔路。阿遐土公仔的捒車仔就是順愛河行，到高雄橋才斡過林德官去的。遐捒車仔一台疊四五具的屍體，大約有五六台，來來去去。車沿路捒，血就沿路滴。我行上高雄橋，看著彼捒車仔的車輾仔跡，一跡一跡，紅吱吱，親像是予刀仔𠞭過的傷忌，按呢一路𠞭到林德官去。",
    "paragraph_id": 134
  },
  {
    "title": "NEW - 槍聲新版",
    "author": "胡長松",
    "text": "有的血已經結做規角的血角，較大粒的結做血球，雨閣落落來的時，就敧敧硞硞，佇規條路糊糜仔路裡輦。啊！我共你講，我這世人毋捌看過並這閣較驚人的啊啦！我佇路裡的一台車仔頂揣著恁老爸阿禿仔，伊禿額，較好認，我揣著伊的時，伊的外衫褲已經予人剝了了矣。遐土匪！駛怹X，遐土匪…… 佇林德官，遐土公仔是挖大約七尺立方的土坑，一車一坑，然後將死者埋入去。唉，想起來真清彩啦，連一領草蓆都無。",
    "paragraph_id": 135
  },
  {
    "title": "NEW - 槍聲新版",
    "author": "胡長松",
    "text": "恁老爸仔頭殼著一槍，身軀著幾落槍，規身軀的血流了矣，敢若消水去的茄仔，蔫脯脯，身上的血跡已經堅焦去，實在是足可憐的。我共伊的壽木釘好，將伊囥入去，一想著伊前幾日猶活跳跳，阮猶做伙飲燒酒，我想著就目屎流。我共講：阿禿仔，你按呢做你走，你的某囝欲按怎？阿你的囝，猶遮細漢…… 想袂到，這馬，你嘛三十二矣，恁老爸仔有靈聖，一定足歡喜的啦！",
    "paragraph_id": 136
  },
  {
    "title": "NEW - 槍聲新版",
    "author": "胡長松",
    "text": "本底我欲等恁厝裡的人來封釘，毋過，遐兵仔直直對我相，我感覺真驚嚇，閣再講雨嘛欲大陣起來，我只好直接共伊封釘。我共恁老爸仔講：阿禿仔，失禮啦，今仔日恁厝裡大漢細漢袂赴來看你，辜不而衷，實在是不得已，你毋好怨嘆。你好禮仔行，好禮仔行乎！最後，我佮進前鬥扛隔枋來的二个厝邊，緊挖一个土坑，將恁老爸仔埋入去。以上 歐里桑目睭瞌瞌，身軀䖙佇椅靠。當伊目睭閣擘開的時，規个目箍攏紅起來。",
    "paragraph_id": 137
  },
  {
    "title": "NEW - 槍聲新版",
    "author": "胡長松",
    "text": "「真多謝，歐里桑，阮老母從來毋捌講著阮老爸。我自細漢就無蹛佇高雄，我是佇台南大漢。」 「我知啦。我想，伊一定是真怨嘆。其實，恁老爸仔是代替恁二伯仔死的，彼工市政府欲開會，因為恁二伯仔是鄰長，怹派人來通知，結果恁二伯無佇咧，所以恁老爸仔才會代替伊去。誰知影，一去，就無轉來。唉！我有苦勸恁老母啦！我講，人也毋是恁二伯仔刣的，哪會使怪伊。毋過，伊聽袂落。",
    "paragraph_id": 138
  },
  {
    "title": "NEW - 槍聲新版",
    "author": "胡長松",
    "text": "我想，伊一定足怨嘆的……」 我拜託歐里桑共我講五福路欲按怎行，了後，就向伊告辭。這是1970年代的代誌。我徛佇黃昏前日光金燦燦的高雄橋頂，想欲揣著當年的血跡，毋過當然，我是揣無矣。車輛佇點仔膠路頂面來來去去。",
    "paragraph_id": 139
  },
  {
    "title": "NEW - 槍聲新版",
    "author": "胡長松",
    "text": "我想，伊的血，可能早已經予彼日的雨水沖入去大海，流對一个我毋知的所在去矣…… 2003/4/12 人力車伕   佗位有人被逼生活佇散赤之中, 遐的人權就被看輕﹑剝削, 團結起來為著予人權受尊重, 是咱的神聖義務    ──Joseph Wrensinski，巴黎自由人權廣場碑文 1 我這站捷捷咧想，彼四斗米共我害甲真悽慘。陳桑果然是來揣我矣，我開始底認真考慮，敢真正愛將阮老爸放的祖厝賣掉？",
    "paragraph_id": 140
  },
  {
    "title": "NEW - 槍聲新版",
    "author": "胡長松",
    "text": "陳桑四十出頭歲，是一个古物商，體格中等，湳一个跤桶肚，若講伊彼个跤桶肚，佇咱這个年冬是真罕見的。伊蹛佇苓仔寮倚近海港的低厝仔。怹厝佮港區的圍牆仔之間有一片空地，伊用竹籬笆共空地圍起來，起一間倉庫，然後就將一四界去沽來的中古物件囥佇hin。倉庫內面啥物攏有，其中嘛有小可歹去的，伊共提來修理好勢，變做會用得的物仔，才閣賣出去；物件好用實在，價數嘛公道。進前，我捌共買過一个鼎佮一个衫仔架。",
    "paragraph_id": 141
  },
  {
    "title": "NEW - 槍聲新版",
    "author": "胡長松",
    "text": "我知影伊大約是有趁一寡錢，特別是拄戰後的時，日本人欲轉去，將厝裡的物件俗俗賣出來，予伊沽著袂少好物。當然，過去伊佮日本人有一定的關係，伊做人做事真厚道，人人好，佇地方上的人緣一向袂歹，阿這馬，經過彼曾大代誌，物件更加起價，伊倉庫內面的物仔幾個月內變甲價值連城，雖然按呢，伊猶是講話客氣。伊的好名聲確實是有原因的。伊笑笑仔講：「橫直你米是還袂起矣，我看，這間厝沽沽來thap好啦！",
    "paragraph_id": 142
  },
  {
    "title": "NEW - 槍聲新版",
    "author": "胡長松",
    "text": "閣會使賰寡錢，生活較好過！」 伊入來的時，阮阿母當坐佇椅條頂懸咧編鱔魚籃，伊聽著按呢，手頭的工課停咧，問講：「啥物米？貴仔，咱的米敢共伊賒的？」 「毋是啦！阿母，這……」我規个人感覺見笑起來。我講：「陳桑，我看，這曾咱莫佇遮講，借一跤步，咱來外面參詳。」 陳桑嘛是維持伊的笑容，伊講：「無啦，貴仔，歐巴桑咧關心，咱嘛就予瞭解，著無？」伊斡頭共阮阿母講：「歐巴桑，是按呢啦！",
    "paragraph_id": 143
  },
  {
    "title": "NEW - 槍聲新版",
    "author": "胡長松",
    "text": "三個月前，貴仔共人做保，這馬彼个人無去矣，這條數總是愛清一下。無啦！無啥物大代誌啦！你毋免煩惱！」對伊的客氣佮禮貌，我感覺非常的敬佩，不愧是陳桑啊！阮阿母聽著按呢，身軀趒一下，講：「貴仔！你共誰做保？」 我講：「阿就是咱彼个老厝邊阿榮啊！伊彼時陣欲共陳桑買車仔，錢無夠，寫借據欠四斗米，我做保的。」 「啥！四斗米？」阮老母聽著按呢，隨就目屎流落來：「貴仔！咱欲去佗生四斗米出來？",
    "paragraph_id": 144
  },
  {
    "title": "NEW - 槍聲新版",
    "author": "胡長松",
    "text": "」 我講：「阿母，你放心啦，我會想辦法！」 阮阿母就罵我：「你這个不肖囝，講袂聽！當時才會出脫？」伊大聲哮出來。我斡頭共陳桑講：「陳桑！拜託咧！咱來外面參詳，莫佇遮講。」 陳桑嘛是笑笑，伊向阮阿母行一个禮，講：「歐巴桑，真失禮，予妳煩惱矣。我純粹是好意。」然後，伊就細聲共我講：「王少校你捌無？」 我驚一朓，想欲講毋捌，不過，我看陳桑已經知影啥物代誌，只好頕頭。",
    "paragraph_id": 145
  },
  {
    "title": "NEW - 槍聲新版",
    "author": "胡長松",
    "text": "伊講：「是按呢啦，伊提一寡物仔來賣我，想講我人面較闊，就問我一个人的消息。伊問的是一个搝車仔的，瘦猴瘦猴，小可隱龜……」伊目光定直看我，予我規身軀出汗。「伊講彼日佇酒家門口，警察局長的烏頭仔車，就是予彼个車伕煽動燒去的……你放心啦！我講我毋捌彼个人啦……不過，唉呀！你哪會這呢無細膩？」 「毋是啦！毋是伊講的按呢啦！」我向陳桑解說。陳桑共我的手骨貼二下，講：「無要緊啦！",
    "paragraph_id": 146
  },
  {
    "title": "NEW - 槍聲新版",
    "author": "胡長松",
    "text": "我目前是無拍算欲共你貴仔的名講出來啦！」 伊嗽一聲，最後講：「無你才閣考慮看覓！我無趕急，你後禮拜共我講就會使。」 離開進前，伊猶是真有禮貌，再一次向阮阿母行禮。2 若講搝人車（人力車），我算是老字號啦。無法度，無讀冊，啥物穡頭都袂曉。阮老母共我講：「無你去搝車好啦，講好額是袂好額，上無嘛閣通度三頓。」所以我自15歲就佇車頭搝車。",
    "paragraph_id": 147
  },
  {
    "title": "NEW - 槍聲新版",
    "author": "胡長松",
    "text": "其實阮厝算是大家族，阮老爸是屘仔囝，不過伊早死，落尾手阮老母分一間厝徛，就無閣佮家族的人來往。伊佇人的田裡做穡，厝裡無啥物錢。早當時一台車1000箍，貴蔘蔘，會使買一甲田，買車的錢嘛是阮老母齒根咬咧，向怹頭家借的。彼陣高雄車頭佇哈瑪生，阮講是舊車頭，載客的車班無像這馬遐濟，不過我的生理袂歹，因為骨力跤手緊，有袂少固定老客戶，若搝著欲去碼頭坐船的日本人客，有時仔閣會加一寡賞圓。",
    "paragraph_id": 148
  },
  {
    "title": "NEW - 槍聲新版",
    "author": "胡長松",
    "text": "按呢落來，一日收入會使到一箍半二箍，算是猶袂歹。儉落來的錢，我就豆豆仔還人。昭和16年，高雄車頭徙去鮐港埔，閣來一直到光復了，我攏是佇鮐港埔佮鹽埕埔之間搝車。我早時仔佇車頭前等班，暗時仔，就來到鹽埕埔的酒家門口搝人客。拄光復的時陣，鮐港埔遐猶算偏僻，無蹛啥物人，就是車站附近有一寡徛家厝，有幾間旅社，閣有一寡賣點心的小擔，差不多是按呢。",
    "paragraph_id": 149
  },
  {
    "title": "NEW - 槍聲新版",
    "author": "胡長松",
    "text": "算起來，鹽埕埔就加真鬧熱，酒家啦，戲院啦，店面啦，會使講是一片繁華。尤其是酒家，光復了加幾落間出來，一到盈暗，會使講是歌聲處處，酒醉金迷就著。你若問我酒家攏是誰底去，喔，我就共你講，就是遐官員大官虎啦，多數是外省仔官唐山客。唉！怹的日子是真好過喔。講起來，阮是真畏遐外省官虎喔。阮老母講的啦，人是官啦，你會使按怎？彼是拄過年了無外久，一向是百花妖嬌的春天時，遂烏陰起來。",
    "paragraph_id": 150
  },
  {
    "title": "NEW - 槍聲新版",
    "author": "胡長松",
    "text": "早起我欲出門進前，阿榮雄雄出現。我當底擦我的人車，感覺著一个人影，一夯頭，雄雄看著阿榮摜一个紙橐仔徛佇我的面頭前。「貴仔，錢，錢，我傱來矣！」伊喝一聲。「啥物錢？」我問伊。「買車的錢啊！頂個月，你毋是講我會當佮你去搝車？這馬我傱錢來矣！1800箍。」伊講。「你是位佗傱遐錢出來的？」我看一眼伊手裡的紙橐仔，凸（phok）凸凸。「阮老母仔，伊將當初時做嫁妝的彼跤金手環提去賣。",
    "paragraph_id": 151
  },
  {
    "title": "NEW - 槍聲新版",
    "author": "胡長松",
    "text": "本底想講值無三先錢，想袂到這馬這好價。」伊繼續講：「手環賣1000箍，另外800是去借的。」 「去佗借的？」 「錢莊啊！」 「哦！」 早當時，阿榮佮阮仝款，艱苦人出身。阮是厝邊，攏蹛佇哨船頭。怹老爸是鐵工廠的工仔，阿怹老母四界替日本人煮飯洗衫共晟養大漢，生活艱苦啦。若講阿榮，細漢的時真狗怪，一日到暗參人冤家相拍，我嘛參伊拍過。為著啥物代誌？這我袂記也，橫直伊人生著大漢，漢草閣好，我拍輸伊就著啦。",
    "paragraph_id": 152
  },
  {
    "title": "NEW - 槍聲新版",
    "author": "胡長松",
    "text": "我會記每一擺伊若佮人冤家，怹老母就去向人會失禮，一个頭頕甲強欲敲著土跤。講起來伊的性地就是烈性，毋捌聽見有改過。阿怹老母勤儉吞忍，散罔散，𠢕做人，真分張，炊粿啦、綁粽啦、搓圓啦，有物件攏分厝邊，地方上通人呵咾。落尾怹搬厝，聽講搬去佇壽山跤紅毛土會社遐，我有時閣會拄著伊。",
    "paragraph_id": 153
  },
  {
    "title": "NEW - 槍聲新版",
    "author": "胡長松",
    "text": "自日本時代，阿榮就佇港邊糖公司的倉庫做點貨員，坦白講，我進前是真欽羨伊，毋免像我按呢佇日頭下走傱，而且伊的月給嘛袂歹，大約有二三十圓。日本時代怹兜是國語家庭，伊本身讀過小學校，閣是地方壯丁團的成員，加上怹老母替袂少日本人洗衫煮飯，所以熟識著啥物好人，才替伊安排著這个好工課。拄光復了的某一日，我佇路裡遇著伊，氣色真歹，一个人消瘦落肉，二蕾目睭腫甲若麵龜，親像予鬼舂著。",
    "paragraph_id": 154
  },
  {
    "title": "NEW - 槍聲新版",
    "author": "胡長松",
    "text": "會使講，徛佇我面頭前的，毋是過去的彼个大漢閣氣魄的阿榮，因為伊懸，看起來好親像一枝彎曲的竹篙，總講一句，若毋是真熟悉，我可能會將伊當作是一个乞食。我問伊是按怎啦，原來，是怹的倉庫換一批中國仔去接收，按呢，伊悲慘的運命就來矣。伊先是操二句，才款款仔共我講： 「怹中國仔去遐，哪有影是底顧倉庫？根本就是去做賊的嘛！怹趁盈暗入去倉庫偷糖，一車一車載，害我的數目是按怎鬥都鬥袂覓。",
    "paragraph_id": 155
  },
  {
    "title": "NEW - 槍聲新版",
    "author": "胡長松",
    "text": "頭起先我毋知，阿阮彼个課長，一日到晚對我歹衝衝，講我數記毋著去，欲共我辭頭路。怹娘咧！我真不服，一日盈暗，就挑故意毋睏，提一枝木劍避佇倉庫裡欲當看有賊無。結果，嘿嘿，門一拍開，遂是阮課長，毋知對佗位捒一台『利阿卡』來，拍算欲車糖出去。『馬鹿！』我喝一聲，木劍隨著展出來。結果阮課長講：『嘿！小老弟，原來是你啊！不要衝動，咱自家人嘛！』」 「你按怎處理？」 「按怎處理？",
    "paragraph_id": 156
  },
  {
    "title": "NEW - 槍聲新版",
    "author": "胡長松",
    "text": "我三二个手就共tsang起來，講：『誰跟你自家人，馬鹿！你這个賊！我抓你去見警察！』然後就掠伊欲去見港警。結果阮課長講：『等等，等等，小老弟呀，我加你薪水，你就別鬧了吧！你也知道，幹我們這種公務員的，能存個什麼錢呢？米價漲成這樣，一斗米要個二三百塊，都快是我們一個月薪水了，要我們怎麼活呢，你說是不是？家裡妻小要養的呀！』」 「伊講按呢嘛無毋著。」 「啥物咧無毋著？伊領按呢算歹？阿阮毋就來跳海？",
    "paragraph_id": 157
  },
  {
    "title": "NEW - 槍聲新版",
    "author": "胡長松",
    "text": "我講：『你不必說了！』我堅持欲共掠去送派出所。伊就講：『要不然，我看你就加入吧，糖價現在好得不得了，大家有福同享，我鐵定是不洩露的。』我當然是無聽伊。我一下就共掠去港警遐。真不幸，值班的港警是新來的，拄好嘛是一个阿山，我氣phut-phut共講：『這个是賊，我抓的。』結果彼个警察，本底䖙佇椅仔頂睏，予我吵醒，頭夯起來看著阮，就哈一个噓，講：『喔，是課長啊！人交共我吧！』最後就叫我走矣。",
    "paragraph_id": 158
  },
  {
    "title": "NEW - 槍聲新版",
    "author": "胡長松",
    "text": "」 「閣來咧？」 「第二工，阮課長照常來上班，結果就共我辭頭路矣──唉，遐阿山仔就是食銅食鐵，夭壽骨啦！」 伊講煞，一个面親像火化去，規个人看起來真落魄。就是彼工，我問伊看欲佮我來搝車無。我講：「忝頭是有較忝頭啦，不過，好一點，較免看人面色，而且這馬物件起大價，咱搝車的，車資加減會當綴咧起寡，這就較贏底食死薪水。」 伊聽了信信信，直直頕頭。其實講彼時講免看人面色，是底安慰伊的。",
    "paragraph_id": 159
  },
  {
    "title": "NEW - 槍聲新版",
    "author": "胡長松",
    "text": "我尚驚載著阿山仔軍官，講話土雷雷，磕咧毋拄好就òonn-òonn嚷，坐車無欲付錢是四常的代誌；抑無，就是提國票來thap。彼國票是真無佇的呢，三四十箍才會當換一箍台票。拄光復的時，我捌載過一个阿山仔軍官，到位欲共提一箍台票，伊提一箍國票予我，我佮伊嚷，伊就將槍提出來。唉，橫直咱蕃薯仔是悲哀啦！講罔講，搝車尚無猶閣有通趁食。",
    "paragraph_id": 160
  },
  {
    "title": "NEW - 槍聲新版",
    "author": "胡長松",
    "text": "我共阿榮講：「我熟識一个古物商，好定會使去揣看覓，我聽講前幾日有人提1500箍就牽一台中古的啊，看起來是猶新展展。」 我講的古物商，就是陳桑。阿榮聽甲興tshih-tshih，隨就講伊欲去傱錢買車。彼是過年前的代誌，想袂到伊真正去傱錢來矣。我的心內按呢想：這馬物件起價起甲按呢，糖一斤已經起甲六七十矣，1800箍敢猶閣有夠通買一張人車？阿榮親像知影我底想啥，開喙講：「貴仔，你想，1800，敢有夠？",
    "paragraph_id": 161
  },
  {
    "title": "NEW - 槍聲新版",
    "author": "胡長松",
    "text": "」 我講：「有啦！罔問看覓。」 伊講：「若買無，就來買寡米好啦！已經一二個月，阮厝裡無米矣。我猶少年，猶會堪得，只是阮阿母這暫身體無外好勢，我想欲𤉙糜予食。這條錢，本底是欲去買米的，毋過阮阿母無愛。伊講，米食落，仝款做屎放出來，叫我去買一張車來搝較是本，叫我莫睬伊。貴仔，想想咧是有夠悲哀啦，我昨去米店，問落到塊，成實目屎輾落來，一斤米四十，千八箍買無五斗米，你想，按呢敢有夠通買一張車？",
    "paragraph_id": 162
  },
  {
    "title": "NEW - 槍聲新版",
    "author": "胡長松",
    "text": "」 一路伊共我講，這二個外月來，伊想欲閣揣一个頭路，揣攏無，心肝頭真凝。伊的口氣怨嘆甲：「是講，就算我無予彼个夭壽課長辭頭路，嘛是早晚會枵死。光復前，米一斤猶是二角；光復了無外久，日票換做台票，一箍換一箍，阿米遂起到一斤二箍，咱毋甘買，這馬一斤四十，咱買袂起矣，閣是有行無市，無一定買有。可怕啊！傷可怕啊啦！貴仔！你敢知影彼米啦糖啦攏是走位佗去？",
    "paragraph_id": 163
  },
  {
    "title": "NEW - 槍聲新版",
    "author": "胡長松",
    "text": "我共你講啦，攏走位碼頭的倉庫去啦，紲落就一船仔一船載去中國，駛怹娘咧！相戰無餓死咱遮蕃薯仔，遂是中國仔來，共咱餓死了了！」 阿榮講咧講咧，拳頭母搦起來。伊講的無毋著，這冬外，蕃薯仔失業的滿滿是，加上白米一日三市，逐个人攏無米通食，憂頭結面。我蹛佇港邊，阮厝邊有一个二十七八歲的少年家仔，頂個月想袂開，跳港死，留一个歐里桑、一个新婦、一个查某囝佮二个後生，規家夥仔攬攬做一球，哭甲毋成人去。",
    "paragraph_id": 164
  },
  {
    "title": "NEW - 槍聲新版",
    "author": "胡長松",
    "text": "而且這站，我聽講政府規定欲禁止人車，愛換踏三輾車，若真正按呢，我嘛愛餓死。我一直底煩惱毋知欲去佗傱錢買三輾車。我照實共阿榮講：「其實，搝車嘛已經無像我進前講的遮妥當矣，頂個月遐豬仔講欲共禁止。」 阿榮講：「禁止？禁止才拍算啦！貴仔，若無通搝車，阮規家夥仔現此時就毋知欲怎樣過活啊啦，阮老爸的工課嘛無矣，嘛是當底揣穡頭做。」 這予我更加煩惱起來。",
    "paragraph_id": 165
  },
  {
    "title": "NEW - 槍聲新版",
    "author": "胡長松",
    "text": "伊繼續講：「無法度啊，鐵工廠的機械予怹拆了了，一隻一隻袂振袂動，我老爸就按呢無頭路矣！馬鹿，怹中國仔，捌一个啥？我共你講啦，啥物攏毋捌啦，機械的操作袂曉毋擔緊，人欲共教，遂變面起歹，講：『我大還是你大，你懂个啥？』落尾手咧，怹將機械的零件一塊仔一塊拆拆下來，無彩人物，當做歹銅舊錫咧賣，閣將電線一節仔一節剪落來，捙捙出去。你講看覓，世間哪有這款人？馬鹿！若講欲予遐的豬仔管，怹爸甘願予狗管！",
    "paragraph_id": 166
  },
  {
    "title": "NEW - 槍聲新版",
    "author": "胡長松",
    "text": "尚無嘛閣一喙飯通食！人日本人敢有親像按呢？五十冬的建設予怹一冬毀了了，抑若無，這二日台北人哪會……」伊愈講愈氣，規身軀疲疲搐。「阿榮仔！較細聲咧啦！若無，我看，是你這个『亡國奴』緊早慢會予人掠去！」我夯頭看四周圍，早起的行人真少，不過我看著遠遠二的警察行過來，怹的面色真嚴肅，二蕾目睭親像劍光底掃。佮平常時仔的囂俳款無啥仝，不過是猶閣較歹。我確定怹無聽著阮底講話，才小放心。",
    "paragraph_id": 167
  },
  {
    "title": "NEW - 槍聲新版",
    "author": "胡長松",
    "text": "前一暝，我已經聽著la-ji-ooh的消息。我的煩惱是有根據的，一直到旦，怹猶是捷捷罵阮亡國奴。就佇彼前幾工，佇鹽埕埔的酒家門口，一个阿山仔少校飲甲醉茫茫，攬一个小姐坐上我的車。這个小姐看著若像無啥欲，不過最後嘛是予伊強壓起去。「大將軍呀！我們店裡面忙，你就放我走吧！」小姐按呢講。我看過這位小姐幾落擺，是台灣人，我聽講過，伊是彼間酒家的王牌，伊捌幾落擺坐過我的車。",
    "paragraph_id": 168
  },
  {
    "title": "NEW - 槍聲新版",
    "author": "胡長松",
    "text": "伊穿一軀金黃懸叉的旗袍，頭鬃梳懸懸，插一枝銀釵，喙唇胭脂朱紅發金。「放了妳，那我今天晚上可怎麼辦呀？妳說說！」阿山仔少校按呢講。紲落伊就共硬搝上車，對我大聲嚷：「喂！拉洋車的！還不走？」 「去哪裡？」我問伊。「五塊厝。」 我講：「老闆，五塊厝比較遠呢，要比較多錢喔！」 伊就òonn-òonn嚷起來：「他媽的，老子就是錢多，叫你拉，你就拉，囉唆啥啊？快拉！」 我講：「我一個人，拉不動。",
    "paragraph_id": 169
  },
  {
    "title": "NEW - 槍聲新版",
    "author": "胡長松",
    "text": "你要不要再叫一輛？」 我身軀邊，有一二个較骨力的車伕就行倚來，想講有生理做。結果彼个少校仔喝甲愈大聲：「他媽的，你是聽不懂人話啊？要拉不拉？不拉，我就叫別人拉。」 聽伊按呢喝，我無順伊嘛袂使，只好答應。怹二个人櫼（tsinn）佇細細條的椅座，一路，我聽見這个阿山仔少校底戲弄這个小姐，阿這个小姐是直直推辭，阿山仔少校就變甲大聲嗽起來。雄雄，我聽著「砰！」一聲。",
    "paragraph_id": 170
  },
  {
    "title": "NEW - 槍聲新版",
    "author": "胡長松",
    "text": "我停車，斡頭過，看著這个軍官將槍夯佇手裡，槍管頭前底出煙。這个小姐是驚甲一个面青筍筍。仝時陣我嘛看見伊肩胛頭的一粒鈕仔已經予伊敨開。少校喝講：「他媽的！安分點，懂不懂？妳敬酒不吃吃罰酒妳！喂！拉洋車的，你看啥？不快走，連你也一起斃了。」 坦白講，我是驚甲雙跤軟翱翱，真勉強才將跤步踏出去。紲落來，一路就攏干焦有阿山仔少校的笑聲，懸懸低低，咯咯咯有時若像雞角底叫。我聽著真艱苦。",
    "paragraph_id": 171
  },
  {
    "title": "NEW - 槍聲新版",
    "author": "胡長松",
    "text": "有時，伊嘛會針對我，對我大細聲嚷：「喂！拉洋車的！你快點成不成？不高興嗎？哈哈，老子知道你們這些日本鬼子養的，喝狗奶長大的，就是會不高興，哈哈，老子是知道的！呸！你們算哪根蔥！瞧不起我們祖國啊！他媽的！我看你們是當奴才當慣啦，沒教化的狗奴才！亡國奴！」 「較細膩咧！」我共阿榮講。我心肝頭一直底想彼个阿山仔罵我「狗奴才」的代誌。",
    "paragraph_id": 172
  },
  {
    "title": "NEW - 槍聲新版",
    "author": "胡長松",
    "text": "路裡的警察較濟，行無幾步就看著一个，我想，確實是佮這二日發生佇台北的代誌有牽連。我聽la-ji-ooh講台北死傷的人袂少，已經戒嚴。我共阿榮講：「這二日範勢無啥著，較細膩咧！」 「細膩啥？貴仔，我共你講，你驚死，我阿榮是毋驚死！橫直到遮來啊，若拄著，加加是怹爸佮怹生死配！」   「噓！」    3 阮到位的時，陳桑當提摃槌仔，佇一塊椅條頂懸敧敧硞硞咧摃。「買人車喔？",
    "paragraph_id": 173
  },
  {
    "title": "NEW - 槍聲新版",
    "author": "胡長松",
    "text": "有是有，毋過你嘛知，這暫物件貴死無人，生理真歹做。我這台是前二禮拜一个人賣我的，我本底無按算買，不過可憐啦，講怹囝看病，無錢，我才共買落來。來，我𤆬恁看覓咧！」 彼是一台「松島號」，椅苴（tsū）仔較隘，雨蓬較闊，它的輾框生銑，樹奶輪胎已經歹去，換做柴做的硬皮輾，看起來舊漚舊臭，囥佇倉庫。我一看就知影這台車一定足歹搝的。陳桑講：「是啦！是有較舊啦，恁若愛，算恁3200就好。這新的一台愛成萬箍呢！",
    "paragraph_id": 174
  },
  {
    "title": "NEW - 槍聲新版",
    "author": "胡長松",
    "text": "」 「3200？」我一聽，吐舌出來，我講：「二個月前，毋是聽講一台1500箍就有矣，哪會這馬愛這貴？而且，這台閣是舊甲按呢！」 伊講：「1500箍？貴仔，這馬1500差不多買一雙皮鞋啦，一個月一個月無仝啦，莫講一個月，一日一日都無仝喔！你嘛知影，這馬物件起大價，我今仔若無賣你，明仔載你來，我就愛賣閣較貴，凡勢愛3500才會和，若無，我規氣買米來囤就好矣，著無？3200算俗甲袂使閣俗矣啦！",
    "paragraph_id": 175
  },
  {
    "title": "NEW - 槍聲新版",
    "author": "胡長松",
    "text": "而且這台車予你趁錢的呢，這馬的時機，誰並恁搝車的較好空？」 聽伊按呢講，阿榮一个面憂起來。我講：「陳桑！算較俗的啦！搝人車無你講的遮好空啦，而且你犯勢猶毋知，這站政府講欲禁人車，你這台，我想是愈歹賣啊啦！」 陳桑講：「貴仔！你莫嚇我啦！我敢毋知怹欲禁止搝車？好賣歹賣我心內有數，若無，你明知影人欲禁，哪會閣來揣我，著無？按呢毋是真龜怪？抑是你的車看外濟欲賣我，我遮嘛有一台三輾車俗俗仔賣你，你看按怎？",
    "paragraph_id": 176
  },
  {
    "title": "NEW - 槍聲新版",
    "author": "胡長松",
    "text": "」 「這──」我的心肝嘛憂起來。我問講：「阿三輾車按怎賣？」 「萬八。」 「喔！遮貴！」 陳桑講：「就著咧！我知影恁手頭按，無按呢啦，看恁紮外濟錢來，咱參詳看覓，半交陪啦，逐家互相。」 這時陣阿榮開喙，伊講：「1800。全部按呢爾。」 陳桑聽著，喝一聲：「啥？1800？恁看一下，遐的裘仔，一領就愛1800。這台車賣恁1800是無可能啦！」伊指一下囥直倉庫邊仔的烏色大裘，然後搖頭。",
    "paragraph_id": 177
  },
  {
    "title": "NEW - 槍聲新版",
    "author": "胡長松",
    "text": "我講：「陳桑，拜託咧啦，阿榮怹厝攏失業矣，若無這台車，恐驚規家夥仔會餓死。你算盤就罔揲看覓咧！」 陳桑一直搖頭，成實去提算盤出來。伊揲規晡久，最後共阿榮講：「無就按呢啦，算你3000箍，你這1800予我，賰1200，予你賒三個月，三個月內愛還我。不過，我有二个條件：第一，你這1200箍愛折做米還我，這馬米一斗400，你愛還我三斗米，加上利息，你愛還我四斗；第二：你愛揣保人簽借據。按呢敢會使？",
    "paragraph_id": 178
  },
  {
    "title": "NEW - 槍聲新版",
    "author": "胡長松",
    "text": "」 阿榮想一下仔，講：「米的部分，是無問題，不過，保人……」 伊斡頭看我，我隨就講：「好，我會使做保。」 就按呢，我成做阿榮的四斗米的保證人。4 是啊，這完全是我惡夢的開始。阿榮確實無搝車的命，頭一工搝車就足衰尾。不過總講一句，嘛袂使怪伊，是我害伊的──其實嘛是為著彼暝的代誌。坦白講，彼暝行到林德官的時，我的跤已經無力矣，行甲起麻痛，這个時陣，阿山仔少校的聲嘛漸漸恬去。「喂！",
    "paragraph_id": 179
  },
  {
    "title": "NEW - 槍聲新版",
    "author": "胡長松",
    "text": "搝車的，我看你忝矣，小歇一下好啦！阿山仔醉死去矣！」 是彼位酒店小姐幼綿綿的聲音。我將車停落來，提巾仔擦一下面。彼是一个真嫷的小姐，毋過我歹勢直接看伊。伊提十箍予我，講：「我到遮就好啦！我愛趕轉去。」 我無共收，我講：「妳欲家己行轉去？敢通？路頭這呢暗neh！」其實我煩惱的是彼个少校仔若醒過來欲按怎。我繼續講：「而且，這隻豬仔萬一若精神，敢袂──」 伊聽我按呢講，喙掩咧就向（ànn）腰笑起來。",
    "paragraph_id": 180
  },
  {
    "title": "NEW - 槍聲新版",
    "author": "胡長松",
    "text": "我問伊底笑啥，伊干焦搖頭。我閣問：「敢講妳袂驚？」 伊若笑若講：「袂啦！不過是一个少校仔爾！今仔的代誌若予怹營長知影，我看伊就討皮痛。」 「按怎講？」我真驚奇。伊笑甲愈大聲：「因為我嘛熟識怹怹營長，哈哈！我若共怹營長講，伊就──哈哈！」伊這句話講無了，我發見伊的目墘若親像有目屎一二滴。我講：「哦！不過，這呢暗矣，我看，亦是我先送伊到位，等一下才送妳轉去好啦！」 伊講：「袂使！",
    "paragraph_id": 181
  },
  {
    "title": "NEW - 槍聲新版",
    "author": "胡長松",
    "text": "我厝裡有囡仔底等我，我愛緊轉去。」 「啥物，妳有囡仔？」我更加驚奇。伊斡咧就欲做伊行。我共喝：「喂！小姐！等一下啦！我看，我先送妳轉去！橫直這隻豬仔已經睏死去矣！」 就按呢，我先送這个小姐轉去厝，阿彼个醉死去的少校仔，我毋知伊的宿舍佇佗，只好共送轉去鳳山的軍營── 按呢就袂直矣！",
    "paragraph_id": 182
  },
  {
    "title": "NEW - 槍聲新版",
    "author": "胡長松",
    "text": "阿榮搝車的頭一日（會使講嘛是最後一日），拄好是市參議會第一工開會的日子，盈暗市長佮遐議員約佇酒家食飯，阮想，生理一定袂歹。我佮阿榮早早就去到酒家門口等班，我閣講伊真好運，第一工就拄著這大日子。二个人坐佇酒家對面的一欉大樹頭當底開講，想袂到彼个少校仔雄雄就跳出來。「你這个亡國奴！狗奴才！你是个啥麼東西啊！」伊講咧講咧，就「砰！」一聲，對天頂開槍，然後將槍拄佇我的頭殼。「長官啊！饒命啊！",
    "paragraph_id": 183
  },
  {
    "title": "NEW - 槍聲新版",
    "author": "胡長松",
    "text": "」我驚一下，隨就雙跤落軟，跪佇土跤。我夯頭看伊的面，橫霸霸，若像欲將我拆食落腹。若是過去，我想，我是穩死無活的啦，佳哉彼工，一陣人聽著槍聲，攏箍倚來。「貴仔，你是按怎，你去惹人呢？」阿榮問。我講：「無啊！無代無誌，阿就是彼工伊坐我的車，伊醉死去，我毋知影怹厝，共送轉去軍營，按呢就……」我一面講，規身軀疲疲顫。阿彼个少校仔是一身軀酒味。我閣講：「而且，我根本就無收伊的錢。",
    "paragraph_id": 184
  },
  {
    "title": "NEW - 槍聲新版",
    "author": "胡長松",
    "text": "」 彼个少校仔喝講：「他媽的，你還辯！存心讓我難看，是不是？是不是？我斃了你！」 我講：「長官！你聽我說，你聽我說……」 這時陣邊仔就有人喝：「阿山閣咧拍人啊啦！阿山閣咧拍人啊啦！」 「阿山仔食人夠夠！」 「拍阿山啦！拍啦！拍啦！」 結果，第一个出手的毋是別人，正是徛佇我身邊的阿榮。伊一步踏進前，跤伸起來，就位少校仔的腹肚踢去。少校仔予踢一下，隨就將拄佇我頭殼頂的槍徙去對伊。「砰！",
    "paragraph_id": 185
  },
  {
    "title": "NEW - 槍聲新版",
    "author": "胡長松",
    "text": "」一聲，少校開一槍，無拍著阿榮，結果拍佇阿榮拄才買的人車頂頭，人車的椅苴仔破一大空，內底的棉紗親像炸彈爆炸齊飛出來。邊仔的人看著按呢，喝甲愈大聲，差不多做伙揤倚來。我毋知影，箍倚來的人當時哪會變甲這呢濟。「拍阿山啦！拍啦！拍啦！」 少校仔看勢面毋著，一个面反青，斡咧就做伊走。一群人隨就逐過去，我嘛綴咧走過看。「蕃薯仔徛出來啦！無徛出來毋是蕃薯仔囝啦！」 「拍阿山啦！拍阿山啦！敢講咱會輸台北人？",
    "paragraph_id": 186
  },
  {
    "title": "NEW - 槍聲新版",
    "author": "胡長松",
    "text": "拍啦！拍啦！」 喝喊的聲音愈來愈大。彼个少校仔走入去酒家匿。一陣人圍佇酒家門口，有人講欲傱入去，毋過嘛有人看著警察局長的烏頭仔車停佇遐，喝講：「較細膩咧！賊頭童仔葆昭佇內面食飯。」就佇這个時陣，我聽著阿榮的聲。伊徛出來，大喝一聲：「按呢愈好！咱共賊頭的車燒燒咧抵數！」 「好啊好啊好啊！燒賊頭仔車抵數啦！」一陣人嘛綴咧喝。紲落，我就看阿榮捒伊彼台予槍彈過的人車，位烏頭仔車的方向衝過去。",
    "paragraph_id": 187
  },
  {
    "title": "NEW - 槍聲新版",
    "author": "胡長松",
    "text": "我走過欲共擋，遂予伊捒佇邊仔。伊講：「貴仔！你這个無卵的，徛較邊仔咧！」就按呢，伊捒彼台早起拄買的人車，位烏頭仔車的車肚挵落去。一陣人看按呢，攏大聲喝：「規氣共燒燒的啦！燒燒予去啦！」 才過一下仔，我聽著一聲爆炸，烏頭仔車就變做一葩火，著起來…… 5   自彼擺了，我就無閣看著阿榮，較正確來講，是逐家死的死，逃的逃，我完全無阿榮的消息。彼日勢面傷䆀，看著火著起來，我隨就走矣，袂赴牽我的人車。",
    "paragraph_id": 188
  },
  {
    "title": "NEW - 槍聲新版",
    "author": "胡長松",
    "text": "市街路傳出槍聲，連紲幾落工，我匿佇厝裡一直毋敢出門，當然，我的人車是拍毋見矣。唉！彼是一甲田的錢買的啊！我毋是無去探聽阿榮的消息。風聲漸漸較冗之後的某一日，我去到壽山跤想欲揣伊。阿榮的老母坐佇門跤口，幾年無看，伊親像老欲規十歲，全無血色。我共招呼，伊認著我，本底二蕾親像死魚目的目睭，雄雄爍出光彩。伊隨就開喙問我敢有阿榮的消息，我只有搖頭。彼二蕾目睭又閣死沉落去。",
    "paragraph_id": 189
  },
  {
    "title": "NEW - 槍聲新版",
    "author": "胡長松",
    "text": "本底我想欲共講彼張借據的代誌，不過，看伊按呢，我毋知欲按怎開喙，只好恬恬離開。三個月過去矣，今仔日盈暗翕閣熱，陳桑走了，我倒佇眠床頂，按怎就睏袂去。敢講後禮拜我若無法度傱四斗米來，阮成實連這間厝都無通徛？按呢我的阿母欲按怎？想到遮，我的心肝規个滾絞起來。我想，明仔載，我閣來去壽山跤一逝，好定，好定阿榮就會出現矣── 不過，敢有可能？就算伊出現，閣會當按怎？",
    "paragraph_id": 190
  },
  {
    "title": "NEW - 槍聲新版",
    "author": "胡長松",
    "text": "這馬米一斗起到千外箍，莫講是四斗，就算是四兩，阮都無定著傱有矣，唉…… 窗外是無雲的熱天暗瞑，我親像看見彼日的彼葩火，佇夜空中灼起來，而且佇火光之中，有彼个酒家小姐的身影，伊穿一軀金黃懸叉的旗袍，只是我看袂清楚伊的面容。彼葩火親像愈來愈大，欲共任何的一切燒去。天公伯仔，你敢真正疼憨人？我感覺真齷齪，peh起來，想欲去外口行行咧，結果才行出房間，就看見烏暗的廳裡，阮阿母徛佇阮老爸的神主牌仔頭前。",
    "paragraph_id": 191
  },
  {
    "title": "NEW - 槍聲新版",
    "author": "胡長松",
    "text": "佇微微的香火之中，我聽見伊對阮老爸按呢講： 「樹木仔，你佇天頂就目睭擘金，保庇咱貴仔勇健喔。咱干焦這个囝，你就毋通予伊失覺察去。我明仔載欲共講，厝無去就無去矣，咱莫去佮人爭，命就留咧，著無？樹木仔，這个時勢，毋是咱會使主意的，你三工二頭嘛就轉來行行咧，共拖一个夢，開剖予聽。唉，有時陣這个囡仔我是真無法伊喔，我是煩惱伊想袂開，你就愛小共開剖，伊才會聽有啦，hoonnh？",
    "paragraph_id": 192
  },
  {
    "title": "NEW - 槍聲新版",
    "author": "胡長松",
    "text": "樹木仔……」 毋知是按怎，我的目屎溢佇目墘。烏暗中，微微的香火湠開，變做糊糊一片。2003/12/14    總司令最後的春天   胡長松 佇一个難得的機會，我熟識一位歷史研究所的老調查員，伊知影我對1947年的二二八事件真有興趣，就將下面這份伊幾年來收集的資料寄予我。這主要是一份訪問紀錄，真正的主角是高雄地區的青年反抗軍總司令杜劍英。",
    "paragraph_id": 193
  },
  {
    "title": "NEW - 槍聲新版",
    "author": "胡長松",
    "text": "1947年3月6日，杜劍英佮其他六个代表去到壽山頂的高雄要塞佮要塞司令彭孟緝談判，被拘捕槍殺佇山頂。※    ※    ※    ※    ※    ※ 歷史檔案 警備總部二二八案件人犯名冊：「杜劍英，共同首謀意圖顛覆政府而著手實行，處死刑，褫奪公權終身。」    訪問一： 某杜氏遠親   你問我總司令杜劍英的代誌？呃……（伊面色躊躇）老鄉親，你講話愛細膩。",
    "paragraph_id": 194
  },
  {
    "title": "NEW - 槍聲新版",
    "author": "胡長松",
    "text": "我只是一个做小生理的人啊，你嘛知影，這馬的年冬，真歹趁食啦。我佇菜市仔口賣魚貨，有時為著厝裡大細一家口仔，嘛是就愛拚性命呢！透早天袂光就做到透暗，只是趁一喙飯食爾啦，其他的代誌，我毋捌底插，我是老實人啊，老鄉親……啥物？親情（tsiâng）？你哪會知影？唉呀……（伊身軀微微仔顫，面色驚嚇）好啦！",
    "paragraph_id": 195
  },
  {
    "title": "NEW - 槍聲新版",
    "author": "胡長松",
    "text": "既然你講你無歹意，我相信你，只是……咱憑良心，老鄉親，人咧講，出外是靠朋友，這句話毋是無道理的，親情罔親情哩，幾代落來，行佇路裡毋知通相借問，這情形嘛是有的，所以人講人情較薄紙，有影是按呢就著哩……是，阮杜家是澎湖人，你講的杜劍英，算起來是我一个叔伯叔仔的孫啦。老鄉親，阮澎湖小島，是一个散赤所在啊。規年通天的海風，雨水無夠，日頭曝落來，種做攏死，賰一區土豆啊。",
    "paragraph_id": 196
  },
  {
    "title": "NEW - 槍聲新版",
    "author": "胡長松",
    "text": "我共阮老爸講，人嘛會蔫去，會蔫去啊，所以就離開故鄉，來到港都拍拚。我佮劍英仔怹老爸憨樹仔，攏去佇碼頭做綑工。老鄉親，阮是濟濟澎湖綑工的其中二个。彼誠實是一个艱苦的時代啊。你講，做綑工敢通輕鬆？三頓食袂飽，一个肩胛予物件壓甲欲崩必去。阮講，就較吞忍咧！阮每一日夯頭看向海的彼爿天的澎湖故鄉，只為著一工會使光榮轉去鄉里啊。",
    "paragraph_id": 197
  },
  {
    "title": "NEW - 槍聲新版",
    "author": "胡長松",
    "text": "阿憨樹仔一身軀排骨予日頭曝家烏mah-mah ，汗擦擦咧共我講，伊只向望生一个後生，生一个後生為杜家傳後啊。伊的一个腰脊骨予船貨硩甲伸袂直囉。春天到位，憨樹仔怹牽手柳仔，十月懷胎，果然生一个虎生虎生的查甫囡仔，就是劍英仔啦。憨樹仔笑頭笑面共我講，雖然伊這世人注定是綑工命，毋過伊這个虎生將才的後生，必定會替伊爭一口氣啊。結果伊將囡仔抱去予算命仙看。",
    "paragraph_id": 198
  },
  {
    "title": "NEW - 槍聲新版",
    "author": "胡長松",
    "text": "算命仙講：此兒生來剋煞，乃是大好大歹之命，尤其豬年愛特別細膩。這聲憨樹仔遂憂頭結面起來。大好大歹，嘛閣一字好，著無？一半一半，免煩惱啦，我是按呢勸伊的。憨樹仔講，伊毋信有啥物剋煞，閣再講，命總毋是完全袂改得的。有一工，阮就準備三牲素果，將囡仔抱去聖帝祖的面前改命，求聖帝祖派一帖符仔水予飲。",
    "paragraph_id": 199
  },
  {
    "title": "NEW - 槍聲新版",
    "author": "胡長松",
    "text": "「關聖帝君，關聖帝君，信徒，信徒杜大樹啊，生一个後生，名號做杜劍英，算面先生講伊命中帶煞，關聖帝君啊，你若有靈有聖，就保庇犬子此去順遂，予信徒闔家大細平安，阿信徒必定是三牲四果好好仔答謝你啊，關聖帝君。」   只是，嘿，老鄉親，命敢真正是咱會改得的？閣過二冬，憨樹仔得著肺癆，一口氣喘袂過，遂過身去。命啦，命啦！咱人袂𠢕得！若講著劍英仔，狡怪啦，自細漢冊就毋好好仔讀冊。",
    "paragraph_id": 200
  },
  {
    "title": "NEW - 槍聲新版",
    "author": "胡長松",
    "text": "我猶會記，我一个後生讀公學校的時佮伊仝班，喔，伊都已經慢人讀矣，爬牆仔啦，冤家啦，不時嘛予老師罰跪，阮後生轉來學予我聽，講老師捷捷叫伊跪佇壁邊，雙手夯懸，捧一个大盒仔，若像底賣アンパン的，就是日本話的餡麭（pháng）啦，結果怹同窗就攏叫伊「餡麭」。這柳仔實在真害就著，孤一个囝，放甲按呢。若我就無通矣喏，我予阮囝讀冊，讀冊。袂讀的，甘願予做工。你講，做做彼兵是欲創啥？",
    "paragraph_id": 201
  },
  {
    "title": "NEW - 槍聲新版",
    "author": "胡長松",
    "text": "我聽講劍英仔落尾去佇唐山做兵有幾落冬，光復了轉來，外奢颺咧，閣做一个啥物主任，哼，有啦，尪仔頭是好看啦，毋過敢是頭路？枵飢失頓猶無擔緊，性命休去都有。所以我講柳仔袂曉想就是按呢。毋著了了啦！毋才會你看柳仔哭甲按呢。就是啊，先是死尪，閣來遂賰一个孤囝都烏有去……欲怪誰？我講咱人的一生欲行到佗註好好的啦，若是像這款的，當時仔欲發生啥物代誌，誰講會準著無？老鄉親，這我毋捌，我毋捌。",
    "paragraph_id": 202
  },
  {
    "title": "NEW - 槍聲新版",
    "author": "胡長松",
    "text": "我是一个安分守己的生理人啊。你講啥？聯絡？無，毋捌，自彼擺代誌發生就毋捌閣聯絡！（伊口氣堅決）若有，是清明轉去澎湖祖墓，有一二擺看著柳仔，伊瘦卑巴，真毋成人。伊只是徛遠遠，失神失神。我無佮伊講話，確實無，無啦。唉呀！彼是按怎樣的一段日子啊？喔，老鄉親，我毋願閣想矣！無暝無日的哭聲，唉，聽著遐哭聲，我就感覺咱人的生命，其實是外呢毋值，外呢毋值啊！你講杜劍英冤枉？",
    "paragraph_id": 203
  },
  {
    "title": "NEW - 槍聲新版",
    "author": "胡長松",
    "text": "是有啦，毋過，彼時若無予兵仔拍死，嘛無在穩尾後就袂予另外啥物人拍死，著無？怪命啦，怪伊家己的性地啦！啥物代誌嘛仝款，無德無定，自細漢就按呢，展彼風神欲創啥？總司令？恬恬過日敢真歹過？失禮，其他的代誌我就攏無瞭解，我講過，我是一个老實人啊。阿若是柳仔，我知影的真少。聽講後來信阿督仔教。連祖公仔都毋拜啊，閣會當創啥……（輕視的表情） 訪問二：大砲議員    自古好漢多怨嘆！敢講毋是？啊！",
    "paragraph_id": 204
  },
  {
    "title": "NEW - 槍聲新版",
    "author": "胡長松",
    "text": "老兄弟，敢講，咱蕃薯仔就註定彼款的糟蹋，無通出聲，減采若賰有淡薄仔骨氣，嘛是著吞忍落？這是啥物道理，啥物道理？敢講咱，咱就註定是……咳……咳……（伊雄雄大嗽，面掩咧親像底哮）唉老兄弟，我郭某某無老，我無老啊，若叫我閣拚一場，血祭，血祭台灣，我是欲去的，我是欲去的啊！我的先祖，福建泉州人士，佇清朝遷徙來到小琉球佮崙仔頂之間的孤島太監府，彼个島有幾戶人家，乃是樸實的化外小島。",
    "paragraph_id": 205
  },
  {
    "title": "NEW - 槍聲新版",
    "author": "胡長松",
    "text": "不過，後來太監府是消失去矣，沉落佇海底。我的祖父佇太監府沉落進前，閣再遷徙，來到東港街庄，蹛佇街庄外的一間土角的草寮，搖鈴瓏賣雜細過日。日本時代，我的阿爹經營魚行，拍出一片天下，到我出世的時，厝裡已經小有餘財。老兄弟，阮郭家先民，是拍拚的啊，所以呢，我生來嘛毋是輕可的命。天行健，君子以自強不息。愛拚啊，愛拚啊，目睭瞌去，干焦留一个名爾啦！",
    "paragraph_id": 206
  },
  {
    "title": "NEW - 槍聲新版",
    "author": "胡長松",
    "text": "於斯，我將我的一生，獻予咱蕃薯仔，就算講我的雙手予鮮血所染，我嘛願意。主耶穌啊，請用你的仁慈赦免我，請用你的寶血遮嵌我，請赦免我滿是血的這雙手……（伊將頭殼額架（khuè）佇伊搦絚的雙手） 日本時代，我讀過幾年的公學校，到我十歲，我的阿爹就將我送入府城台南的教會初中。是啊，阿爹伊乃是一位虔誠的基督徒。",
    "paragraph_id": 207
  },
  {
    "title": "NEW - 槍聲新版",
    "author": "胡長松",
    "text": "喔主耶穌啊，請你成做我的石磐佮倚靠，向望你公義的國降臨，請你成做我的藤牌，我已經知影啥物是殖民地的悲哀囉。親像我的厝邊，一个日本警察的後生，伊是外呢仔𠢕用話來共咱侮辱，叫阮清國奴，清國奴啊！阿我，只會當齒根咬咧，暗自悲嘆。總是佇暗暝的夢中，我的身軀虛弱，漂浮在半空中，親像茫茫揣無岫的雀鳥啊。醒起來，我就按呢想：我不過是有身無命的人，我愛走揣我的救恩。",
    "paragraph_id": 208
  },
  {
    "title": "NEW - 槍聲新版",
    "author": "胡長松",
    "text": "一直到四年彼冬，出現一位英語教師，儒生模樣，不過，呵，伊竟然佇課堂教阮讀法蘭西大革命的文章。當伊講到法蘭西的人民攻入去巴士底監獄，勝利啊，勝利啊，伊的雙手夯懸，阮的靈魂剎那間嘛佇久夢中清醒起來。是啊，彼時的我是按呢想的，我原來有祖國，美麗多情的祖國，有勇敢的人民，我無孤單啊。是啊，伊就是林茂生博士啊！只是，嗚呼吾師……祖國，是按怎款待你的，按怎誣賴你的啊？",
    "paragraph_id": 209
  },
  {
    "title": "NEW - 槍聲新版",
    "author": "胡長松",
    "text": "（伊大力頓一下桌仔）是啊，我無對不起祖國，哼，是祖國對不起我……你看覓咧，我為祖國做啥，我郭某某是捌因為祖國流血的人啊…… 1919年，我去到東京讀冊，加入新民會，紲落佇1926年，加入中國國民黨的東京秘密黨部。呵，彼个時陣，我雙手夯懸，講，咱台灣人，愛覺醒啊，四萬萬的祖國同胞，才是咱的同胞啊，我是外呢仔為漢民族的血脈感覺光榮。堯舜漢武家世赫赫，呵，我大聲喝喊，日本蠻子！日本蠻子！",
    "paragraph_id": 210
  },
  {
    "title": "NEW - 槍聲新版",
    "author": "胡長松",
    "text": "咱台灣人哪會使來予怹蹧躂，予怹看輕，予怹侮辱？老兄弟，竟然我就佇北國的大雪裡哮出聲囉，不過，彼毋是虛微的哮聲，彼是憤慨有氣力的哮聲啊。我愛振作，我愛拚，我愛爭取台灣人的光明前途……呵，咱的前途佇祖國啊。你看覓咧，這是彼時陣的老相片，是黎元洪大總統，我上萬言書予伊，我講，中國必須統一，台灣才通得救啊，阿伊就大大力將我的肩胛頭貼一下，好男兒，好男兒啊！轉來了後，我定居佇高雄。",
    "paragraph_id": 211
  },
  {
    "title": "NEW - 槍聲新版",
    "author": "胡長松",
    "text": "1941年，太平洋戰事爆發，嗡嗡的警報響起來囉！炸彈啊，炸彈啊，美國的戰機位海的彼爿飛來，轟！轟！港區的碼頭、船隻、樓仔厝，爆炸崩倒，彼時陣我就暗想，呵呵，祖國的春天接近囉，台灣人的春天接近囉！阿遐日本仔狗，原來是知影阮底想啥的啊！怹推行國語家庭運動，推行改名運動。哼！我郭某某，敢是恁日本仔狗會使買收的？阿怹果然是真𠢕記仇報冤的人啊！就佇這个時陣，發生東港事件。怹確實是真𠢕報冤的人啊！",
    "paragraph_id": 212
  },
  {
    "title": "NEW - 槍聲新版",
    "author": "胡長松",
    "text": "因為東港事件，台南有名的歐律師入獄囉，閣有我的妹婿，豈有此理！無罪證啊，阿我，嘛是學法律的人啊！我為怹奔走、抗訴，結果，日本仔狗講我嘛是謀事者，講我佇雞寮仔裝發報機，洩漏軍情，呵呵，屈打成招啊，怹予我坐佇井字形的柴架仔頂，將我綁絚，才一目睨，我的跤腿就麻去，痛啊，痛啊，二暝二日，我一句話都無講，一擺閣一擺佇虛弱之中睏去，然後，有皮鞭捽佇我的身軀，一陣一陣的抽疼予我醒來。疼啊！真毋成人！",
    "paragraph_id": 213
  },
  {
    "title": "NEW - 槍聲新版",
    "author": "胡長松",
    "text": "我齒根咬咧，不斷共家己講，愛堅定，我有漢民族的志氣啊……只不過是，老兄弟，你永遠愛知影，終其尾，咱的意志佇肉體痛疼的時，完全是軟弱的啊！最後我服罪囉，被判重刑…… 這前後有東港事件、鳳山事件、旗山事件、旗後事件，四大事件受牽連入冤獄者有千幾人，阿你敢知影萬惡不赦的大魔頭是誰？哼哼！就是彼時的高雄州警察署特高警部：仲井清一。",
    "paragraph_id": 214
  },
  {
    "title": "NEW - 槍聲新版",
    "author": "胡長松",
    "text": "（伊講咧講咧，咬牙切齒起來） 話講倒轉來，老兄弟，只要賰一口氣，咱總是有機會的啊。一起先，我認為我會死佇獄中，戰爭啥物時陣會結束啊？祖國的勝利，何時到位啊？我的意志漸漸稀微，是的，我重病囉，陷入半昏迷之中。1945年7月，怹講，伊袂活矣，所以將我送出來。哼，好聽，保外就醫，是無想欲予我死佇監獄啊！結果，天助我也，閣過無外久，原子彈就擲佇長崎廣島，日本天皇「玉音」放送，無條件投降。哈哈！",
    "paragraph_id": 215
  },
  {
    "title": "NEW - 槍聲新版",
    "author": "胡長松",
    "text": "咱贏矣，咱贏矣啦！我跳起來。一時間，我的病齊好矣。我行上街仔路，大聲喝喊：仲井清一，我郭某某，愛你人頭來祭！怹日本人終其尾嘛是無膽的啊，有幾个日本僑民聽著風聲，來到我厝裡負荊請罪，閣提「金一封」二十萬大圓想欲安貼。呵，東港事件，千百人受牽連啊！二十萬算啥？老兄弟，我郭某某，敢是怹會使買收的？不過當然，我嘛是共錢收落來。這條錢，毋是為著我郭某某，是為著欲招兵買馬，血祭台灣，欲血祭台灣的啊。",
    "paragraph_id": 216
  },
  {
    "title": "NEW - 槍聲新版",
    "author": "胡長松",
    "text": "我對天咒詛，欲殺盡遐日本特高！然後，我位台灣頭行到台灣尾，參加一場閣一場的演講大會，是啊，我是國民黨的老黨員啊，三民主義萬歲，中華民國萬歲，台灣人出頭天囉！呵呵！我欲報仇啦！就佇這个時陣，杜劍英出現佇我的面前。我非貪財之人，只求盡雪國仇，一快也！是啊，伊是按呢講的。我看此人儀表堂堂，體格懸強，頭戴一頂黑色禮帽，手托一枝柺仔，全然紳士模樣，不過講話的氣勢凜凜，呵，一條好漢，一條好漢啊！",
    "paragraph_id": 217
  },
  {
    "title": "NEW - 槍聲新版",
    "author": "胡長松",
    "text": "我拄位祖國轉來，幾年前參加貴州情報隊特訓，然後加入對日青年軍，潛入上海敵區埋伏，官拜中校。聽聞郭兄血祭台灣壯志，特來效命。求之不得，求之不得啊！只是，欲按怎進行才好？我一槍將伊彈掉便罷！杜劍英將伊的手槍夯出來。我講不可莽撞啊。現此時，仲井清一這个魔頭，已經高昇潮洲警察署長（是啊，國民黨政府彼時無能力管理治安事務，警察猶是日本人為主），怹聽著風聲，四箍輾轉派重兵守備，無法度接近，不可莽撞啊。",
    "paragraph_id": 218
  },
  {
    "title": "NEW - 槍聲新版",
    "author": "胡長松",
    "text": "於斯，伊就時常來阮厝裡參詳對策。秋天到位，遣送日本人的船隻已經入港。佇港邊，日本僑民原本哀愁的面容，出現一絲笑容。袂使閣等，袂使閣等矣啦！我復仇之心，勝過伍子胥啊！杜劍英對我講：不入虎穴，焉得虎子，郭兄怎毋派壯士數名，偽裝憲兵，登堂入室將伊拘捕解決。正是囉，正是囉，唉呀！我哪會無想著啊！彼是戰後的第一个新曆年，大街小巷攏是鑼鼓聲佮弄獅迎神的咻喝聲。三民主義萬歲，蕃薯仔出頭天啊！",
    "paragraph_id": 219
  },
  {
    "title": "NEW - 槍聲新版",
    "author": "胡長松",
    "text": "我想，遐戰敗的日本人，一定匿佇厝裡毋敢出來。哼敗戰之民的悲哀苦味，換人來啖矣。「郭兄，重金禮聘的壯士六名，服裝車輛齊備，等兄差遣。」 「去罷！照計畫細膩行事！」 「是！」 【國聲報記者謝XX一月五日特稿】今晨在半屏山下竹子門橋發現屍體一具，頭中二槍，全身彈孔，血跡斑斑，死狀悽慘。高雄州警部刻展開調查。",
    "paragraph_id": 220
  },
  {
    "title": "NEW - 槍聲新版",
    "author": "胡長松",
    "text": "【國聲報記者謝XX一月六日特稿】昨日在半屏山下竹子門橋發現之屍體一具，確認為現任潮洲警察署長仲井清一。仲井家屬表示，昨晚有憲兵六七員執拘捕令前往仲井清一住處，曰軍部案件約談，將之拘提。仲井清一輕裝隨往，旋即失蹤。憲兵團表示，無任何案件記錄。檢警刻朝仇殺方向偵辦此案，日僑嘩然，人心惶惶。正是囉！你問我後來按怎收尾？呵呵，老兄弟，毋通袂記，我有「金一封」啊。此案檢察官是一个中國人，伊來到寒舍問案。",
    "paragraph_id": 221
  },
  {
    "title": "NEW - 槍聲新版",
    "author": "胡長松",
    "text": "我對伊講，蔣委員長講過「以德報怨」，不過孔子毋是按呢講的，孔子是講：「以德報德，以直報怨」。動用私刑是文明的悲哀，不過我按呢做，是替四萬萬中國人出一口氣啊，恁做袂到的，我替恁出面，你敢猶有面來見我？伊大聲應講，國有國法，袂當例外，袂當例外啊……於斯呢，我就將賰落來的十萬箍提予伊。最後，伊就恬恬走啊。",
    "paragraph_id": 222
  },
  {
    "title": "NEW - 槍聲新版",
    "author": "胡長松",
    "text": "我大笑，哈哈，前恥盡雪，這是身為蕃薯仔的光榮啊…… 哼只是想袂到……（伊閣大力頓一下桌仔）想袂到誰知影，狗去，來的是豬啊！怹中國仔，是並日本狗較害較粗殘啊！經過一年，米起大價，民不聊生，官員腐敗，花天酒地。杜劍英猶是時常來揣我，只不過，阮的心肝頭，閣憂鬱起來矣！我繼續四界演講，批判時政，三民主義不存啊！咱蕃薯仔，家己愛振作啊！我大聲喝喊。老兄弟，我乃堂堂知識份子，我為著國家啊！",
    "paragraph_id": 223
  },
  {
    "title": "NEW - 槍聲新版",
    "author": "胡長松",
    "text": "彼時陣省黨部主委李翼中講，著著著，咱國家，就是愛有兄這款敢言敢擔當的人啊，陳儀政府內面是一堆畚圾官啊，郭兄，請你繼續拍拚。呵呵，伊按呢講的，按呢講的啊！結果過無外久，二二八事件就爆發矣，杜劍英予彭孟緝槍殺佇山頂，我被通緝，最後入獄二百工。阿黨部，李翼中彼个雙面賊頭，原來只不過是利用我而已，伊敢有替阮講過一字半句？無啦，全部是無顧情義、貪生怕死的鼠輩！馬鹿！",
    "paragraph_id": 224
  },
  {
    "title": "NEW - 槍聲新版",
    "author": "胡長松",
    "text": "我一出獄，馬上宣布退出國民黨，我郭某某，此生無欲做中國人……（伊滿面憤慨） 二二八發生的時？無，我無佮杜劍英做伙，彼時陣我參加一个黨部辦的農林考察團，無佇高雄。若無，我早就無命去矣。伊按怎上山的我毋知影，我干焦知影伊予彭孟緝砰死，嗚呼，一條好漢，台灣人的一條好漢啊……（伊大罵一聲，無閣講話） 訪問三：某區公所職員 杜劍英？",
    "paragraph_id": 225
  },
  {
    "title": "NEW - 槍聲新版",
    "author": "胡長松",
    "text": "是啊，我佮伊有一面之緣，伊是澎湖人，人生得真大漢，真飄撇，聽講日本時代捌去佇大陸，做啥我就毋知矣，聽講是加入軍隊，詳細我無清楚。我去揣伊的是光復了的代誌。伊拄位大陸轉來，是日產清查室的主任，我揣伊主要是為著厝的代誌。是，我蹛佇市議會後面彼片官舍遐，日本時代，足濟日本的官員蹛佇這箍笠仔。閣較早是蹛佇鮐港埔的一間柴枋仔厝。",
    "paragraph_id": 226
  },
  {
    "title": "NEW - 槍聲新版",
    "author": "胡長松",
    "text": "講來話頭長，我自日本時代就佇區公所食頭路，落尾戰爭結束，日本人拍輸，愛轉去，我的老長官是一个日本科長，對我袂歹，問我敢欲搬入去蹛，包括厝內家具伊嘛會使俗俗仔賣我，免得伊閣愛處理，費氣。就當作是我答謝你這幾年對我的忠心啊，伊話中的意思是按呢。我真多謝伊。講起來嘛毋驚你笑，我的心肝頭，感覺親像抾著便宜，暗喜在心，毋過看伊滿面悲苦，嘛無好意思表現出來（伊的面色反紅）。",
    "paragraph_id": 227
  },
  {
    "title": "NEW - 槍聲新版",
    "author": "胡長松",
    "text": "隔冬春天，科長的船班就欲到，伊來向我話別。伊將我的手握咧，目箍紅紅，講我若有機會，一定愛去日本揣伊。喔，我的這个老長官，是一个好人啊。我再一次向伊說謝。彼日我去碼頭邊送伊，喔，是一隻鐵殼的大船啊。春天的海水映著白雲，日本人佮送別的台灣人之間，有一種講袂清楚的悲緒。先生，這敢毋是奇怪的？欲離開的日本人个个穿甲真整齊，雖然講是敗戰之民，不過猶勉強振作的面，予人看著真感佩啊。你愛來啊，咱一定會閣見面。",
    "paragraph_id": 228
  },
  {
    "title": "NEW - 槍聲新版",
    "author": "胡長松",
    "text": "船螺聲音聲聲催，伊徛佇船頂對我擛手，伊是按呢講的。我答應伊。科長離開了後，我就𤆬某囝搬入去彼間厝蹛。結果，才搬入無二工就拄著麻煩，有一位外省軍官來到門口，講欲接收。伊取幾个兵仔，閣取二个市政府接收委員會的人來，就按呢一群人將我圍起來。怹講，日產就是國產，搬入去蹛，就是霸佔國產，是犯法的，怹叫我即時出去，講怹欲接收。接收委員會的人閣共我威脅，講欲共我掠入去籠仔內坐。敢講是鱸鰻？",
    "paragraph_id": 229
  },
  {
    "title": "NEW - 槍聲新版",
    "author": "胡長松",
    "text": "我真受氣，罵怹亂來，我講，就算彼厝是日本人的，愛接收做國產，嘛愛有啥物接收的證明，憑啥叫我晉搬出去？而且內面的物件攏是我家己的，欲嘛愛一寡時間予阮搬。怹提袂出證明。阮起冤家，冤真久，結果，彼个軍官知影講袂贏我，見笑轉受氣，青拍白拍，就將我拍倒佇土跤，最後怹當然是將我趕走。阿我的某囝是哮甲遐呢悽慘啊，我有足濟物件嘛予遐兵仔提提去。佇這个時陣，有人叫我去揣杜劍英出面。",
    "paragraph_id": 230
  },
  {
    "title": "NEW - 槍聲新版",
    "author": "胡長松",
    "text": "我才知影，原來接收日產的單位有二个，一个是接收委員會，專攏外省人底控制；另外一个，就是杜劍英的日產清查室。你問我這二个單位有啥物無仝？坦白講，我嘛毋知。我干焦知影，外省仔一四界看著好物就講欲接收，予咱蕃薯仔真怨嗟。你若講是國產，收去，咱無話講，毋過收去總是愛歸國家嘛！敢是按呢？毋是啦，看誰接收去就是誰的。接收？我看是劫收較有影。",
    "paragraph_id": 231
  },
  {
    "title": "NEW - 槍聲新版",
    "author": "胡長松",
    "text": "阿杜劍英就時常取幾个人坐一台細台土拉庫四界巡邏，若看著有人底烏白來，就連車括人押押去倉庫。所以講，伊佮遐外省仔冤仇結真重就是按呢。彼日盈暗，我總算揣著伊，阿這个杜劍英真阿沙哩，對我講：「好，兄弟，交予我辦。我專治這款的外省貪官。」伊叫我放心，先轉去等消息。我毋捌看過人有遐呢堅定的眼神，利劍劍的劍光啊，予我感覺十分欽佩。落尾，我聽講伊人𤆬咧就去揣彼个外省仔軍官，將伊戽出去。哪會有法度？",
    "paragraph_id": 232
  },
  {
    "title": "NEW - 槍聲新版",
    "author": "胡長松",
    "text": "這我毋知，總是，我真感激伊……為著欲答謝伊，我買一寡禮物送到伊府上，毋過伊毋收。嗯，伊確實是一个人物，是一个人物啊…… 啥物？有人講伊佮官員勾結買賣清查室的物件？這我毋信，恐驚是有人造謠中傷的啦，若換做別人我就欲信，伊，我毋信。",
    "paragraph_id": 233
  },
  {
    "title": "NEW - 槍聲新版",
    "author": "胡長松",
    "text": "雖罔伊是半山無毋著，不過，你講看覓咧，伊若佮官員勾結，哪會死甲遮慘（伊面容憂鬱）…… 是啊，是二二八，喔…… 事件拄爆發的時我有看著伊，佇高雄中學，伊身揹武士刀指揮學生佮群眾。我因為參加區公所的治安隊，幾落擺看伊穿軍服，徛佇一台土拉庫頂懸來來去去。呵，真正是一个人物啊！你問我高雄中學的情形？喔，失禮，我確實無清楚。落尾我予遐阿山仔兵掠去。我最後一擺看著伊，已經是佇壽山頂。",
    "paragraph_id": 234
  },
  {
    "title": "NEW - 槍聲新版",
    "author": "胡長松",
    "text": "彼一工，聽講伊參幾个人上山談判，結果，彭孟緝共伊扣起來，仝一个時陣，軍隊就拍落來啊。我因為參加區公所的治安隊，嘛予遐兵仔押上山頂。喔，我予怹審問，佇欲押入監牢的半途中，雄雄看著伊。烏陰霎雨，佇防空壕前的空地，伊規个人軟膏膏毋成人，跤脊胼插一塊牌仔，予兵仔押上卡車。喔，彼無親像伊，無親像伊啊！紲落，卡車頂的鼓吹就霆囉！槍決示眾啊，槍決示眾啊！",
    "paragraph_id": 235
  },
  {
    "title": "NEW - 槍聲新版",
    "author": "胡長松",
    "text": "我遠遠喝伊，不過伊無應我，就佇這个時陣，押我的兵仔用槍大力撞我的胸崁，我痛甲頭眩目暗，就昏去……（伊面向低） 訪問四：聚文堂的頭家 你問我杜阿叔的代誌……（伊滿面悲傷，用手掰目屎）失禮，先生，我是想起我的老爸，伊嘛死佇二二八，唉…… 我的老爸叫做王屏水，日本時代捌綴阮阿公去到中國。我想，怹佮杜阿叔是彼時陣熟識的。去中國創啥？",
    "paragraph_id": 236
  },
  {
    "title": "NEW - 槍聲新版",
    "author": "胡長松",
    "text": "這我毋知，毋過，我細漢的時，捌無意中佇衫櫥裡看著二張相片，一張是孫中山的，另外一張是蔣介石的，相片頂頭閣有怹的簽名頓印仔。彼時陣佇日本時代，我毋知影彼是誰，就提相片去問阮老爸，結果予伊罵甲半小死。是秘密，是一个我永遠無瞭解的秘密啊！你講的著，確實，我有抗日的家世。阮嘛是澎湖人。我的阿公叫做王豐，伊少年時來到高雄，佇橋仔頭的製糖所學著鐵工技術，出師了後就佇台灣鐵工所食頭路。呃，阮阿公，好定你是捌的。",
    "paragraph_id": 237
  },
  {
    "title": "NEW - 槍聲新版",
    "author": "胡長松",
    "text": "昭和三年，伊召集高雄地區的鐵工人五百人組工會，做會長爭取工權，日本人足慼伊，就將伊開除，結果規个工會發動罷工，代誌鬧真大。你知無，台灣有史來的工會罷工，這是頭一曾啊！阮阿公對日本人真不滿，伊不准阮佇厝講日本話，若予聽著愛罰跪。我相信阮的性地一定是受伊影響無毋著。先生你看覓仔咧，這是阮老爸少年時仔的相片，生著真斯文乎？伊是讀冊人，真有才情，雖罔伊有時對阮兄弟仔真嚴，毋過阮攏真尊敬伊。",
    "paragraph_id": 238
  },
  {
    "title": "NEW - 槍聲新版",
    "author": "胡長松",
    "text": "而且伊腹腸真闊，有正義感，厝邊隔壁呵咾有著。戰爭的時陣，袂少人拜託伊代怹寫批去南洋，伊毋捌拒絕。阮老爸的朋友、人客真濟，一日到暗佇阮兜來來去去。是，我細漢的時蹛佇港町，阮老爸捌讀過漢學仔，𠢕寫毛筆字，所以佇港町開一間刻印仔店聚文堂。伊代客寫字，刻印，嘛印名誌、賣文具。伊是一个𠢕經營的人啊，生理愈做愈大，無出幾年，聚文堂就發展成為高雄州規模尚大的一間名誌印刷所。",
    "paragraph_id": 239
  },
  {
    "title": "NEW - 槍聲新版",
    "author": "胡長松",
    "text": "我若有閒的時會鬥顧店，有時會佇印刷房鬥跤手。阿我頭一次見著杜阿叔，是佇戰爭結束，日本投降的隔冬。彼時陣，我只是一个十出頭歲的囡仔。杜阿叔穿插紳士，白西裝，烏皮鞋，一頂絨布的禮帽，來佇阮店門口，阮老厝邊有一个過去時常佇高雄館看電影的好額人查某囝來買物件，拄好嘛佇阮店裡，伊細聲共我講，這个人看著足像亂世佳人彼齣電影內面的男主角，真緣投。所以，自我第一擺看著伊，對伊的印象就真深。",
    "paragraph_id": 240
  },
  {
    "title": "NEW - 槍聲新版",
    "author": "胡長松",
    "text": "另外嘛有人看伊穿按呢，講伊是阿山，結果毋是。我落尾知影，伊是為著欲辦報紙來揣阮老爸的。官員枉法，上下貪污，台人四處遭排擠欺壓，失望日深，弟望辦報為民喉舌。我捧茶出來的時，聽著伊大約是按呢講的。革命尚未成功啊。伊將伊絨布的禮帽囥佇桌頂，飲一喙茶，伊的目頭結結，雄雄，遂變成歷盡風霜的面。我想伊是一个做大事業的人啊！",
    "paragraph_id": 241
  },
  {
    "title": "NEW - 槍聲新版",
    "author": "胡長松",
    "text": "果然，一個月後，伊的自由新報就出刊囉，阮的店是報紙的印刷所兼事務所，阿我，有時會鬥相工排版的工課。碑仔頭市場國軍白晝搶魚商卓乞食現款六百 無法無天 我是接收委員 要什麼票？竟以手槍威脅驗票員 「你看覓咧，這款代誌，逐工都來，傷無站節矣，咱蕃薯仔，連鞭愛立志覺醒啊！」先生，我是時常聽見杜阿叔按呢講的，愛有台灣人的地位啊！愛立志啊！",
    "paragraph_id": 242
  },
  {
    "title": "NEW - 槍聲新版",
    "author": "胡長松",
    "text": "雖然我毋捌啥物是台灣人的地位，不過，卻是普普仔知影立志這件代誌的，因為我嘛是有讀書的人……只是，唉呀，你講，是按怎代誌會變這款，是按怎，是按怎……（伊的目箍閣紅起來） 幾個月後，報紙出現這條新聞： 號外！台北大稻埕緝煙員藉口緝煙洗劫毆傷煙販林氏歐巴桑 不堪民眾理論惱羞成怒開槍 可憐陳文溪中彈槍下一條冤魂 是啊，你嘛知影，二二八爆發囉。",
    "paragraph_id": 243
  },
  {
    "title": "NEW - 槍聲新版",
    "author": "胡長松",
    "text": "隔日盈暗，杜阿叔來到事務所，有一位過去捷捷來揣阮老爸的國民黨市黨部秘書隨後嘛到位。怹慣習入來印刷房講話，因為有轟轟叫的機械聲，外面的人聽較袂清楚。「杜兄，聽講台北民眾幾千人，透早遊行去到公署抗議，代誌鬧真大？」彼位先生按呢開喙。「是，我有聽講。」 「按呢，這，該當就是咱偃倒陳豬的機會囉！」自稱黨部秘書的人按呢講，伊故意將聲調放低，激甲真神秘。「哼哼！",
    "paragraph_id": 244
  },
  {
    "title": "NEW - 槍聲新版",
    "author": "胡長松",
    "text": "」 杜阿叔提出伊噴沙的烏色薰斗，慢慢將薰草添滿，將薰點灼。伊吐一喙薰煙，煙霧後面是冷如寒星的二蕾目睭。「哼哼！秘書先生，你敢真正是按呢想的？」 「呃，這當然啊，當然啊！」 「若按呢，秘書先生認為黨部會做何拍算？願聞其詳。」 「這……」秘書先生躊躇囉，伊用手托一下伊的烏框目鏡。「我想你應該真清楚才著，唉，聽講台北的處理委員會欲成立矣，我對黨部的如意算盤亦小知一二。",
    "paragraph_id": 245
  },
  {
    "title": "NEW - 槍聲新版",
    "author": "胡長松",
    "text": "」杜阿叔繼續講：「表面上，是欲徛佇民眾這爿，實際上呢，是利用民眾的力量來鬥陳豬，鬥看會倒無；陳豬會倒尚好，若鬥袂倒，才緊佮主戰的一派劃清界線，就講是替政府出面安貼民眾，功在平亂，嘛袂有敗害……秘書先生，你講，恁的算盤，敢是按呢擉的啦？哈哈！」 阮老爸親像聽出啥物，直直頕頭。我猶會記，這个時陣的秘書先生，面綠落去。",
    "paragraph_id": 246
  },
  {
    "title": "NEW - 槍聲新版",
    "author": "胡長松",
    "text": "伊呧呧揬揬：「杜兄，這……你的消息……啊，敢講CC 的人已經……或者是……」 杜阿叔講：「是又閣按怎？總講一句，你，應該是袂出賣阮才著啦乎？」（先生，我講的是坦白話，秘書先生一个面青筍筍，規身軀疲疲搐，我毋捌看過這呢軟稚的人啊。） 罷了罷了罷了。杜阿叔擛一下手：「照我的看法，只有戰鬥佮投降二條路啦！」杜阿叔是按呢講的。台灣人愛有武裝，才會有未來啦！我看其他，嘿嘿，攏是假的啦！",
    "paragraph_id": 247
  },
  {
    "title": "NEW - 槍聲新版",
    "author": "胡長松",
    "text": "秘書先生，按呢啦，毋知你敢會使支援步槍一百枝，槍籽二萬發？市黨部秘書直直搖頭，我哪會有槍，我哪會有槍籽？杜兄，你愛三思啊！「哼，假仙假怪！」秘書先生走了，杜阿叔斡頭共阮阿爸講，陳儀毋是簡單人物，其中可能有計，好定連怹黨部的人攏會中計。伊含一喙薰斗講，細膩是本，最好台灣人愛家己覺醒，組織起來，咱看太濟咧，攏真清楚阿山仔的奸詐佮粗殘，「最好，愛有武力，愛有家己的武力才會使！",
    "paragraph_id": 248
  },
  {
    "title": "NEW - 槍聲新版",
    "author": "胡長松",
    "text": "」伊閣共阮阿爸講：「總講一句，王兄，你愛細膩才好。」 阮老爸頕一个頭：「是啊！我知。是講，杜兄，你的消息，是……」 「哈哈！我哪有啥物消息？我是用臆的啦！怹黨部內面這馬攏是啥物跤數咱毋是毋知，而且許德輝你知無？彼个軍統的小角色，叫人傳話予我，欲策動暴動，講已經派人馬落來，叫我佇高雄接應！哼！伊掠準我毋知影伊的身份，怹欲趁這擺機會將台灣人一網打盡……」 「啊！",
    "paragraph_id": 249
  },
  {
    "title": "NEW - 槍聲新版",
    "author": "胡長松",
    "text": "杜兄……」 「你鎮靜，愛保守秘密，我拍算將計就計，利用怹的力量予遐阿山好看！」 彼時，高雄的街仔路猶是平靜的。半暝，我看見阮老爸一个人徛佇庭仔跤吐大氣。唉，路邊的鳳凰樹頂，夜暗的寒蟬哀啼。「尚好是莫亂起來，尚好是莫亂起來啊！」我是聽見阮老爸按呢踅踅念的。閣過二三工的盈暗，警察局長的烏頭仔車佇阮厝附近的一間酒家門口予人燒去，紅紅的火焰衝到半天懸。是，二二八的火，是燒位高雄來囉。",
    "paragraph_id": 250
  },
  {
    "title": "NEW - 槍聲新版",
    "author": "胡長松",
    "text": "有一寡人行上街仔路，叮叮咚咚拍鑼拍鼓，怹大聲喝喊：「廢除專賣」「槍決元兇」「台灣人團結起來」「豬官槍交出來」「趕走阿山」。是啊，先生，我嘛感受著彼喊喝之中的憤怒囉。我想欲出去看鬧熱，毋過阮阿爸將我擋咧，伊講：「危險，袂使！」市區出現槍聲，過無外久，la-ji-ooh就放送學校停課的消息。我知影，代誌已經無仝款矣。按呢，夜暗暝的槍聲，就佇高雄市區湠開。",
    "paragraph_id": 251
  },
  {
    "title": "NEW - 槍聲新版",
    "author": "胡長松",
    "text": "隔工透早，有人提一張通知單來，叫阮老爸去市政府開會，講是處理委員會。我共阮老爸講，我綴你去，毋過伊不准。伊講，莫出門，留佇厝鬥顧店。結果，等候伊離開，我就家己偷偷仔踏跤踏車去到學校。是，彼時陣，我是雄中的一年學生。三月初幾的代誌？失禮，我記袂清囉！我干焦會記真濟人攏走出來矣，聚集佇大路口，樹仔跤，廟埕，閣有人穿較早的日本軍服行來行去。",
    "paragraph_id": 252
  },
  {
    "title": "NEW - 槍聲新版",
    "author": "胡長松",
    "text": "「解除武裝」「阿山退出高雄」「解除武裝」「阿山退出高雄」，三塊厝的三鳳宮太子爺廟廟埕，有一大群人按呢喝喊。我來到雄中門口的時，看見袂少學長佮同窗，嘛有其他學校的人。遮無像外面遐呢吵鬧，真有規矩組織，大部分的學生攏恬恬底準備物件，敢若是為著後一場的大戰鬥咧準備，氣氛真緊張。就佇這个時陣，杜阿叔出現在我的面前。伊穿一軀畢紮的草綠色軍服，坐一台小卡車來到校門口。伊跳落來，叫人將車頂一箱一箱的物件搬入去。",
    "paragraph_id": 253
  },
  {
    "title": "NEW - 槍聲新版",
    "author": "胡長松",
    "text": "「阿叔！」我共喝。「呃……業仔，你來遮創啥？」 「我來看覓咧！」 「危險，緊轉去。恁老爸咧？哪會予你出門？」 「伊去市政府開會。」 「毋好！業仔，你緊轉去，共恁老爸講，我接著情報，市長的話袂信得，叫伊緊走！」 結果，先生，這竟然就是我最後一次看著杜阿叔囉。彼工我佇市政府揣著阮老爸，將杜阿叔的話講予聽，毋過阮老爸只是吐一个大氣，搖頭。我看會出來，伊對整个代誌是失望囉。「唉！恁杜阿叔猶無夠瞭解阿山。",
    "paragraph_id": 254
  },
  {
    "title": "NEW - 槍聲新版",
    "author": "胡長松",
    "text": "市長不過是傀儡（加禮）尪仔啦，會使按怎？」伊是按呢對我講的。「業仔，你愛知，千萬袂使出去亂來。這馬尚要緊的，是停止流血，你知無？」 結果第二工，阮老爸親像無將杜阿叔的話當作一回事，猶原是一透早就去市政府開會。不過這擺，伊是無閣轉來矣。阿山仔兵衝入市政府，將伊拍死佇槍下。阮去收屍的時，伊的皮帶、手錶、皮鞋……規身軀的物件攏已經予人扒了了。我敢是認為杜阿叔較瞭解阿山？先生，這敢有差別？",
    "paragraph_id": 255
  },
  {
    "title": "NEW - 槍聲新版",
    "author": "胡長松",
    "text": "阮老爸死的彼一日，就是杜阿叔佮市長上山談判的彼一日，亦就是杜阿叔予彭孟緝逮捕槍殺的彼一日啊！唉，瞭解佮無瞭解，敢真正有啥物差別？（伊瞌目） 訪問五：南洋老戰士 你問我杜劍英？喔！我無袂記。我所想著的，就是彼一場的戰鬥，啊！彼一場光榮閣悲慘的戰鬥啊！",
    "paragraph_id": 256
  },
  {
    "title": "NEW - 槍聲新版",
    "author": "胡長松",
    "text": "彼是戰爭結束的第三年，也就是阮位南洋海南島轉來的第二年，是，1947，確實，是1947，真想袂到有一日，阮竟然會再一次穿著阮彼軀日本海軍的軍服來對付祖國的軍隊啊！喔，阮朝思暮想的故鄉啊……（伊雙手交叉，目睭瞌起來。） 是啊！佇海南島的日子是遐呢仔悽慘。戰爭結束矣，日本軍隊撤退，阮幾千个台灣兵留守佇島南的集中營，等候祖國政府的船隻來接。彼是日頭直照的所在，佇赤豔的日頭下，山崙草木全是白死殺一片。",
    "paragraph_id": 257
  },
  {
    "title": "NEW - 槍聲新版",
    "author": "胡長松",
    "text": "阮的糧食無夠，隊員一日仔一日消瘦落肉。已經整整十個月，祖國的船隻一直無聲無說，尚悲慘的閣有麻拉痢仔無情的傳染病，湠開囉。每一日攏有隊員帶著，便一帶著，就是吐佮落，規身軀虛脫失水，無一目睨，就吐甲出血。每一日攏有隊員佇絕望中死去。唉！就是按呢，就是按呢啦，一日過一日，阮佇心肝頭喝喊：祖國咧？祖國咧？阮按呢想，恐驚阮是不免愛死佇異鄉的罷！毋願啊！",
    "paragraph_id": 258
  },
  {
    "title": "NEW - 槍聲新版",
    "author": "胡長松",
    "text": "阮是佇1946年的七月份轉來台灣的，是阮其中二百五十个隊員窮錢租漁船仔轉來的。就佇船欲離碇的彼一刻，濟濟留落來無法度走的隊員，徛在海南島的岸頂向阮擛手：「愛會記啊，共政府講，來共阮載，阮佇遮等恁的消息，愛會記啊！」唉！不過，這是永遠的離別囉。到旦，我有時半暝仔醒過來，閣會想起怹失去青春的面容，喔，是阮對不起怹啊！",
    "paragraph_id": 259
  },
  {
    "title": "NEW - 槍聲新版",
    "author": "胡長松",
    "text": "雖罔阮一轉來到台灣，就向政府當局報告海南島的情形，不過，嗚呼，竟然無人插阮，甚至怹是這呢仔貪污腐敗糟蹋人，阮想袂到，想袂到啊！是按怎阮無規氣戰死佇南洋戰場啊！轉來的時，有一个軍官閣佇阮的面前罵阮是日本走狗。唉！我早就知影，台灣人真不滿，一定欲出大代誌。無外久二二八就發生。是阿永仔走來揣我的，伊講：「行，這擺來佮怹拚一个生死！」唉！想起來阿永仔是可憐啦！",
    "paragraph_id": 260
  },
  {
    "title": "NEW - 槍聲新版",
    "author": "胡長松",
    "text": "伊是佮我坐仝隻船轉來的老戰友，彼時我知影有一个查某囡仔底等伊，伊講轉來台灣就欲共娶做某。伊講甲喙笑目笑，不過落尾轉來到台灣，伊某娶無成，真失志。欲怪就怪時勢啦。是1946年八月份的代誌，伊去提親，怹無緣的丈人爸共伊講，愛六隻雞佮六斗米綰定。伊想講簡單，一喙就答應。",
    "paragraph_id": 261
  },
  {
    "title": "NEW - 槍聲新版",
    "author": "胡長松",
    "text": "你知影阮拄位南洋轉來的，哪有啥物錢，閣何況進前儉落來的攏付船費去矣，會使講是一箍人溜溜啦，不過若講欲閣來趁、來儉，六隻雞佮六斗米哪會是大問題？誰知影米價菜價直直起上天，伊若儉一角，物件就起一箍，一日三市，就按呢，綰定的日子到位，伊窮無錢通買聘禮，婚約只好取消去。伊感覺真見笑，差一塊仔欲跳港自殺，是我有喙講甲無瀾共搝牢咧，伊才死無去的。當然伊的心內真怨嘆。所以，當伊講欲佮怹拚一个生死，我一喙就贊成。",
    "paragraph_id": 262
  },
  {
    "title": "NEW - 槍聲新版",
    "author": "胡長松",
    "text": "橫直我嘛是無某無猴，既然佇南洋死無去，佮怹死拚嘛較贏予怹中國仔糟蹋死。阮先是去佇三鳳宮頭前參加民眾的聚集。講聚集，其實是一場宣戰大會，各路人馬齊到，阿阮南洋轉來的，攏穿起軍服。佇彼个時陣，杜司令威風凜凜，徛佇廟前的石階頂：   蕃薯仔團結反抗啊！生靈塗炭啊！拍倒阿山！拍倒中國仔！拚落啊！拚落啊！就按呢，青年反抗軍成立囉。先生，你問我軍容？唉！",
    "paragraph_id": 263
  },
  {
    "title": "NEW - 槍聲新版",
    "author": "胡長松",
    "text": "阮是受過日本軍事訓練的，不過，猶有其他三教九流的人士……濟濟是烏佮之眾罷！（伊吐一个大氣。）總是自古英雄惜英雄，杜劍英果然是一个將才啊，伊將民眾編做幾个戰鬥隊佮補給隊，其中一隊由阮負責，我是小隊長，阿永仔是副小隊長，阮所𤆬領的，攏是較早的日本兵，攏總八九个。杜司令予阮的任務是拍開封鎖的衝鋒隊，主要愛佮高雄本地以及台南來的學生軍聯佮，衝鋒戰鬥。",
    "paragraph_id": 264
  },
  {
    "title": "NEW - 槍聲新版",
    "author": "胡長松",
    "text": "日頭退去，毛毛的小雨落佇阮喝喊扭曲的面容，是，阮是轉去到南洋異鄉有椰子樹影的黑暗戰場囉！衝啊！達達達！衝啊！暗暝到位，攻擊發起，阮的部隊親像秋風掃葉，將市區大細警察局佮派出所包圍起來。投降啊！怹一見阮，就棄守逃向壽山要塞，阮順利接收警察槍枝，隔日紲落去圍攻三塊厝鐵路邊的守備隊。唉！中國兵真是蝦米啊！阮一將怹包圍，才無外久，怹無啥抵抗，就拍開後尾門，坐佇卡車旋溜囉。",
    "paragraph_id": 265
  },
  {
    "title": "NEW - 槍聲新版",
    "author": "胡長松",
    "text": "清查所有接收的武器，暫時退佇高雄中學安營整兵。杜兄！想袂到，中國兵仔竟是紙糊的啊，我想明日，咱就直取火車站佮市政府頭前的憲兵隊，紲落攻下105彈藥庫，免三二日，壽山賊寨就是咱的掌中肉。咱台灣人就欲出頭天囉。先生，彼時的杜司令是外呢有豪氣啊！伊講，是，到時，咱高雄就是台灣人的大基地，一切欲位遮開始，位咱遮開始啊！哈哈！伊大笑幾聲。毋拘過一下久，伊的目頭就閣結起來：總是，輕鬆到手的勝利難免會予人疑猜。",
    "paragraph_id": 266
  },
  {
    "title": "NEW - 槍聲新版",
    "author": "胡長松",
    "text": "伊講，台北的處委會已經成立，彼班貪生怕死的仕紳，無瞭解中國人的胃脾，我恐驚其中有詐，怹會予怹利用去。唉！咱台灣人愛團結才有救啊！伊深深吐一喙大氣。先生，杜司令確實是深謀遠慮的將才啊！伊最後的話竟是實現囉。敢講這就是咱台灣人的命運？敢講這就是啊？紲落來的二日，阮佮學生軍分頭進攻火車站佮市政府頭前的憲兵隊，對方有機槍，火力真強，阮直直攻袂落來，而且有幾个人戰死。阮只好閣退守轉來佇高雄中學。",
    "paragraph_id": 267
  },
  {
    "title": "NEW - 槍聲新版",
    "author": "胡長松",
    "text": "阮開始煩惱，假使一直攻袂落來，恐驚對方的聲勢會愈大。毋知誰去傳燒酒來，阮竟是哀嘆圍坐佇樹跤sip起來囉。總司令，何不考慮直搗黃龍呢？講話的是一个台灣人警察王氏，伊本底佇警察局服務，幾日前阮攻入警察局的時，伊加入阮的陣營。伊所講的直搗黃龍就是叫杜司令直接攻上壽山賊寨。不可輕舉妄動，目前咱連憲兵隊都攻袂落，若直攻壽山，不免赴死。佇遮佮怹綿死爛拍，敢會是辦法？",
    "paragraph_id": 268
  },
  {
    "title": "NEW - 槍聲新版",
    "author": "胡長松",
    "text": "面對杜司令的躊躇，王氏繼續講，愛趁怹猶袂準備妥當，出奇致勝才是上策。何不兵分二路，一路攻壽山，一路埋伏佇市區，當壽山要寨受敵，市區的部隊必定愛受命支援，咱這時會當將怹夾擊佇半路，杜兄認為如何？中國兵的虛實我是清楚的，實際上，怹乃是欠缺訓練的烏合之眾，杜兄大有謀略，必建奇功。必建奇功？杜司令的面出現光彩，嗯，是啊，是啊，王兄講得是。只是，壽山地勢崎峭複雜，而且咱的槍藥無夠，我無把握。王兄敢有啥想法？",
    "paragraph_id": 269
  },
  {
    "title": "NEW - 槍聲新版",
    "author": "胡長松",
    "text": "王氏講，杜兄，高雄要寨有台灣人警察林某，我事先已經安貼好勢，可作內應，兄可假談判之名，上山伺機佮伊聯絡探聽情報，可免兄掛慮。近日仕紳佇市政府召開處委會，言說欲佮彭孟緝賊頭談判，黃市長佇其中別有所圖，行雙面計，咱必須積極參與，將計就計，設使兄會使佮黃市長做伙上山，必然安全無慮。",
    "paragraph_id": 270
  },
  {
    "title": "NEW - 槍聲新版",
    "author": "胡長松",
    "text": "以愚弟對彭孟緝的認識佮理解，伊乃是貪生怕死之徒，兄的軍威凜凜，彭必不敢對兄動手，如果順利，咱有機會不費吹灰之力，釋彭的兵權，到時咱就有高雄要塞成做基地。杜兄認為如何？喔！哈哈哈！王兄所言甚是！你是我的子房，我的子房啊！就按呢辦！就按呢辦！杜司令將伊的酒杯捧起來，先生，就佇寒風掃落之時，阮乾杯囉！予焦啦！彼豪情啊，彼壯志啊！親像一腹火燒起來。拚啊！拚落去啊！",
    "paragraph_id": 271
  },
  {
    "title": "NEW - 槍聲新版",
    "author": "胡長松",
    "text": "阿永仔竟是唱出日本海軍的軍歌，我嘛綴伊唱，我嘛綴伊大聲唱落啊！（伊的目箍有淚珠閃熠） 就佇彼暝，阮的部隊來到壽山外圍，開始透暝對壽山彈槍，目的欲威嚇彭孟緝，欲逼彭孟緝佮阮談判。隔日，就是三月五日，彭孟緝位壽山對市區拍砲。伊答應談判，市處委會佇市政府緊急開會，擬好條文欲上山。談判的代表由黃市長𤆬隊，杜司令嘛佇其中。三月初六，怹上山囉。阮佇山下市政府附近待命，等候消息。",
    "paragraph_id": 272
  },
  {
    "title": "NEW - 槍聲新版",
    "author": "胡長松",
    "text": "不過，就佇中晝的時刻，阮聽著鼓吹聲位壽山頂傳來，轟轟的軍卡聲接近。達達達，達達達達！先生，就是這个時陣矣，一台接一台的軍卡直接駛位市政府來。達達達，達達達達！槍聲響起，先生，阮的部隊四散逃走去。慚愧嗎？喔，先生，我袂當無愧，毋過，敢講愛阮認錯？彼是閻羅王的笑聲啊！(伊的頭向低。) 訪問六：台灣人警察王氏      （伊恬恬，真久的時間無願意講話，親像有真深的顧慮。） 喔！",
    "paragraph_id": 273
  },
  {
    "title": "NEW - 槍聲新版",
    "author": "胡長松",
    "text": "我先問你，你欲怎樣相信我講的就是事實？或者講，你欲按怎相信任何一个人講的就是事實？甚至，咱的記智內面敢無可能有咱家己相信的白賊話？你會想辦法判斷？嘿嘿，這敢有可能？坦白講，我無認為予日本人管就較輸予中國仔管。這毋干焦是我的看法，我知影真濟人佮我有仝款的看法。所以，我所做的代誌，我相信恁嘛一定會理解。復仇喔？喔…… 你愛知影，仲井警部，伊真照顧我，伊對待部下親像兄弟啊！",
    "paragraph_id": 274
  },
  {
    "title": "NEW - 槍聲新版",
    "author": "胡長松",
    "text": "彼時我是潮洲警察署的一个小小警員，厝裡真散赤，阿我的老母得到重病，恐驚是袂活啊！我佇門口徛哨的時，想著這一切，就流出著我男兒的目屎。是啊，當仲井警部出現佇我的面前的時，我竟然完全無注意著，我為我的失職感覺虧欠囉。毋過仲井警部並無責備我，伊甚至關心我，當我講出阮老母的病情，伊竟然貼我的肩胛頭，叫我免煩惱，愛我緊送阮老母去病院，醫藥費伊會想辦法。是啊，先生，這款的恩情，怎樣會使放袂記？",
    "paragraph_id": 275
  },
  {
    "title": "NEW - 槍聲新版",
    "author": "胡長松",
    "text": "雖然落尾，我的老母猶是病死在病院的床頂，不過這份情，我是愛報答的啊！我的老母欲死進前，嘛交代我這件代誌。只是過無外久，日本戰敗啊。就佇1946年的新年，我聽著仲井警部予人謀殺的消息。先生，佇簡單寒酸的告別式，你若看見仲井夫人佮伊的三个囝兒，你嘛會佮我仝款鼻酸的罷。彼時，我就咒詛愛揣出兇手，替伊報仇。是啊，天理確實昭昭，落尾我竟然查出來，兇手確實就是杜某某。以暴制暴？先生，你言重囉。",
    "paragraph_id": 276
  },
  {
    "title": "NEW - 槍聲新版",
    "author": "胡長松",
    "text": "畢竟我是冒我生命的危險啊！而且，我並無動刀動槍。1946年的三月，我揣著機會調往高雄市警察局，因為我知影杜某某人佇遐，我的目的就是欲揣機會完成我的志願。而且，佇彼个時陣，濟濟的日本警察愛被遣送轉去日本，餞別會上，怹對我的寄望是這呢仔深啊！日本警察的嚴格訓練予我受著當時童局長的重用，我時常綴佇伊的身軀邊。這个童局長，性好漁色，貪污腐敗，不過，伊佮杜某某是死對頭，這當然對我的復仇是有好處的。",
    "paragraph_id": 277
  },
  {
    "title": "NEW - 槍聲新版",
    "author": "胡長松",
    "text": "童局長三番二次欲揣杜某某的麻煩，只不過杜某某是一个角色，攏無法度如意。閣隔年，二二八爆發，市面亂起來囉。三月初三拄好是高雄市新科參議員就職的日子。暗暝，黃市長邀請議員食飯，順續邀請童局長，做伙參詳解決之道。這場飯局我有參加，乃是擔任護衛隊的一員。黃市長佮童局長坐佇仝一桌，我徛佇童局長後面待命。誰知影飯食到一半，外面就吵吵鬧鬧起來，親像有真濟人來。",
    "paragraph_id": 278
  },
  {
    "title": "NEW - 槍聲新版",
    "author": "胡長松",
    "text": "當我行出去的時，童局長的烏頭仔車已經燒起來，規个街仔路擠滿滿是欲鬧事的群眾。有其他的警員開槍示警，毋過已經袂赴。我聽著幾聲：「衝啊！衝啊！拍倒貪官！」然後群眾就衝入來。因為人實在傷濟，我緊斡身保護童局長佮市長位後尾門逃走。阮直接走位警察局去。童局長命令所有員警武裝待命。佇局長室，黃市長對童局長講：「總不能讓少數暴民擾亂了一般民眾的生活，局長，你是知道的，這是我身為市長的責任了。",
    "paragraph_id": 279
  },
  {
    "title": "NEW - 槍聲新版",
    "author": "胡長松",
    "text": "我今天早上有聯絡了要塞的彭司令，必要的時候，請他出面平亂。」 童局長講：「哦？那彭司令怎麼說？」  「彭司令的意思是，他乃負責要塞守備，不負責市區治安。況且他也還沒準備好。他說治安的事還是交給警察局。童兄，你有幾分把握？」 「這個嘛？」 先生，若我講童局長是鼠輩，你是袂反對的罷？",
    "paragraph_id": 280
  },
  {
    "title": "NEW - 槍聲新版",
    "author": "胡長松",
    "text": "這个時陣，童局長的面色躊躇起來，伊直直晃頭講：「維護治按呢，當然是我們警察單位的責任，這是責無旁貸的，只是呢，恐怕……唉！市長，我是擔心……若有彭司令的支援，那當然是挺好的。」 市長講：「局長，我今天可是和司令談了很久，他是有他的顧慮……唉，你知道，他是只願打必勝的仗。」 「必勝的仗？這個嘛……」童局長閣晃一个頭。這就是機會囉，先生。就是這時陣，我向身佇童局長的耳空邊講：「局長，恕我冒昧。",
    "paragraph_id": 281
  },
  {
    "title": "NEW - 槍聲新版",
    "author": "胡長松",
    "text": "屬下有一計……」 是啊，先生，正是擒賊擒王之計啊。局長開喙大笑，直直呵咾我，然後將我的計謀共市長講，市長嘛頕一个頭。你想賊王是誰？當然啊，就是杜某某囉。想袂到代誌的進展這呢順利。彼暝，黃市長離開警察局無外久，杜某某果然𤆬民眾將警察局包圍，童局長這个鼠輩無啥物抵抗，就投降逃向壽山，然後，我就加入佇杜某某的隊伍囉。其實我嘛料想袂到彭孟緝的手段這呢殘忍。",
    "paragraph_id": 282
  },
  {
    "title": "NEW - 槍聲新版",
    "author": "胡長松",
    "text": "杜某某若愛怪，就怪伊家己是一个莽夫罷，或者是仲井警部在天之靈冥冥的主意罷。虧欠喔？（伊笑一聲）我到旦無感覺對杜某某有啥物虧欠。如果這算是謀殺，就請你報警將我掠走罷！（伊伸出伊的雙手） 訪問七：杜劍英之女杜春暖 是，我是伊的查某囡。我的阿爸過身的時，我是七歲。位山頂落來的人共阮講，我的阿爸予怹彈死，袂閣轉來矣。我綴阿母佮阿媽去到壽山走揣伊的屍骨。",
    "paragraph_id": 283
  },
  {
    "title": "NEW - 槍聲新版",
    "author": "胡長松",
    "text": "有人講，我的爸爸埋佇山路斡彎的一欉茄苳樹下，毋過阮無揣著彼欉樹。阮呼喊阿爸的名，一聲過一聲，毋過，只有風吹過樹尾的煞煞煞的聲回答阮。寒風刺骨的夜暗暝，阿母佮阿媽佇樹跤掘土，全無發現。落尾，阿母佮阿媽坐佇路邊的石頭頂面，直直哭。我共媽媽講：我足驚，我足驚的。有狗吠的聲佇樹林裡遠遠倚近來。我夯頭看，樹林裡出現一个人影，真懸，有闊闊的肩胛頭。我共阿母講：「是阿爸！是阿爸！伊猶袂死！伊猶袂死！伊來矣！",
    "paragraph_id": 284
  },
  {
    "title": "NEW - 槍聲新版",
    "author": "胡長松",
    "text": "」 阿媽佮阿母的哭聲恬落來，嘛斡頭看。「誰在那裡？」對方按呢講。毋是阿爸的聲。伊徛佇十步遠的所在，我看見伊的槍。「妳們要幹什麼？」伊繼續問。彼隻狗繼續吠，衝進前，親像欲咬阮，予彼个人搝咧。媽媽講：「我要找杜劍英，我是他的妻子。他如果活著，我要找到他的人，他如果死了，我要找到他的屍體。」 我感覺阿母真勇敢，雖然伊的聲咇咇掣。「喔！他死了！你們走吧！」彼个人按呢講，口氣無像進前遐呢歹。「那他埋在哪裡？",
    "paragraph_id": 285
  },
  {
    "title": "NEW - 槍聲新版",
    "author": "胡長松",
    "text": "求你說一下。」 「這位女士，我也不知道。不過，如果妳們被別人發現了，會有危險。快走吧！」 阿媽閣哭出來矣，伊哭甲趴佇土跤：「先生！嗚……你好心咧，我干焦這个囝，你好心咧，共阮講一聲……」 彼个人大聲講：「喂！我真的想告訴妳們，不過我真的不知道。別不識好歹，快走！」 就佇這个時陣，阮聽見有其他的人嘛位樹林來。彼个人對天頂彈一槍，講：「再不走，我就把妳們抓起來！」 就按呢？阮一暝過一暝，只有失望離開。",
    "paragraph_id": 286
  },
  {
    "title": "NEW - 槍聲新版",
    "author": "胡長松",
    "text": "喔，你問我紲落來的日子？是，你是講我的阿母所受的委屈佮侮辱……啊！先生，真感謝你願意同情，不過，我想，恁永遠無法度瞭解伊每一日的生活，伊是按怎佇侮辱之中褫開目睭；每一日，佇四周圍閃避的眼神之中喘氣；每一日閣一日，用伊規身軀的氣力維持阮的生活……我干焦請你記落來，我有一个偉大的阿母，偉大的阿母啊……（伊目箍紅貢貢） 閣有我的阿媽，伊是遐呢傷心。",
    "paragraph_id": 287
  },
  {
    "title": "NEW - 槍聲新版",
    "author": "胡長松",
    "text": "不過佳哉，上帝派一位牧師來到阮兜，伊為阿媽洗禮，最後伊佇上帝的疼愛中得著安息。伊嘛𤆬阮上教會，阮綴伊唱教會的聖詩「踏出罪惡烏暗的交界」，彼，予阮真大的安慰。幾年前伊過身去囉，佇欲死進前，伊搦我的手，共我講：「阿暖仔，阿媽真毋甘恁，自細漢恁就這呢辛苦。恁一定愛會記，全世界的烏暗，攏無才調予一葩微微的燈仔火化去。恁就是上帝的光，愛會記，愛會記。」到今，我猶時常想起伊所教我的聖法蘭西斯的祈禱文：「主啊！",
    "paragraph_id": 288
  },
  {
    "title": "NEW - 槍聲新版",
    "author": "胡長松",
    "text": "予我成作祢和平的囝兒。佇怨恨之處，播下仁愛；佇傷痕之處，播下饒赦；佇懷疑之處，播下信心；佇絕望之處，播下向望；佇幽暗之處，播下光明。」 是啊，我向望慈疼的天爸上帝，會當光照佇這个島嶼每一个人的內心，予被害者得著溫暖，予加害者悔改。先生，我是外呢向望會使看著加害者悔改，轉向上帝。毋過，你愛知影，高雄屠夫彭孟緝到旦一無悔改。伊所講的話全是白賊。",
    "paragraph_id": 289
  },
  {
    "title": "NEW - 槍聲新版",
    "author": "胡長松",
    "text": "若有機會，我欲共講，總有末後的一日，伊愛徛佇上帝的寶座頭前接受審判。最後的記智？喔，你敢是問我對阿爸最後的記智？我定定想去著彼暝的伊的形影。彼是一个我受著風寒的暗暝。伊入門來，我看見伊懸強的、親像永遠袂予人拍敗的身軀。伊將伊烏色絨質的帽仔掛佇衫架。伊將我攬咧，坐佇榻榻米的眠床頂。伊挲我的頭殼，用溫柔的聲音唱一首日本的囡仔歌予我聽。其實我聽無，因為我是佇中國出世的，袂曉聽日本話。",
    "paragraph_id": 290
  },
  {
    "title": "NEW - 槍聲新版",
    "author": "胡長松",
    "text": "不過我位伊溫柔的聲音內面聽出伊的悲傷，就親像秋天黃昏的風，輕輕仔吹佇我的面。後來我問阿媽，才知影彼條歌號做「Aka-Tonbo」，就是「紅色田嬰」，是伊做囡仔的時，阿媽唱予伊聽的。落尾阿媽嘛教我唱，我每一擺唱，攏想起我的阿爸。怹講我的阿爸是暴徒，這我是袂凍理解的。假使會使，假使會使，我欲用一切來換阮阿爸彼一暝的歌聲……喔！",
    "paragraph_id": 291
  },
  {
    "title": "NEW - 槍聲新版",
    "author": "胡長松",
    "text": "阿爸……（伊擦目屎，繼續唱） 我祈禱咱所徛在的，是一个和平的島嶼，有上帝的疼愛成作咱佮咱囝孫的生命的石磐。先生，我有真深真深的向望，向望爸爸的死，對這个島嶼毋是全無意義。(伊佮掌祈禱，目屎位伊堅定的面輾落來。) 2005.1.16 2025/3/25 全書改成當代用字及校對",
    "paragraph_id": 292
  },
  {
    "title": "一條手巾仔ｅ故事",
    "author": "胡長松",
    "text": "一條手巾仔ｅ故事  ◎胡長松     熱天ｅ旗後半島，是查某囡仔阿玲ｅ童年。渡船場頭前，媽祖廟香火裊裊，三百外冬歷史ｅ廟邊，巷仔彎彎曲曲，是旗後ｅ開埠地。較早靴是米街，南北雜貨嘛值靴吆喝拍賣，人聲雜沓；嘸過，來夠即馬，靴無閣鬧熱，只存當時仔行過ｅ離落ｅ腳步聲，以及海港流湧ｅ回聲值老古石疊起來ｅ樓厝之間轉踅。彼條巷仔親像是銀霧ｅ溪水，載著記智ｅ葉，慢慢仔流遠去。查某囡仔阿玲殷兜值靴。",
    "paragraph_id": 1
  },
  {
    "title": "一條手巾仔ｅ故事",
    "author": "胡長松",
    "text": "即日透早，阿玲值渡船頭第一班火船ｅ普普普普馬達聲裡精神。她坐起來。身軀邊，她ｅ阿姊合小妹閣底睏，不過，爸爸媽媽ｅ眠床位空空。她目睭擂擂咧，給阿姊sak一下。「姊……姊……」   阿姊睏當落眠，無睬她。樓腳巷仔尾有一台烏篤拜發動，啪啦啪啦。「姊！」阿玲用踵頭指仔給阿姊ｅ腳脊骿大力拄一下：「 媽媽咧？」   「喔！」阿姊唉一聲 「會痛呢！」她反[peng2]一個身，目睭sa-bui sa-bui 。",
    "paragraph_id": 2
  },
  {
    "title": "一條手巾仔ｅ故事",
    "author": "胡長松",
    "text": "「媽媽咧？」   「唔……妳無聽著她值樓腳煮飯呢？」   「無啦，我無聽著啦！姊，媽媽是不是已經去上班啊？我有聽著烏篤拜ｅ聲呢！」   「猶未啦！妳莫緊張好否？等一下她會起來款咱去讀冊。」   「讀冊哦……」             阿玲讀幼稚園大班。幼稚園值ｅ海墘仔，造船所閣卡過ｅ一個偏僻ｅ所在。「是天主辦ｅ──」大箍修女安呢講。",
    "paragraph_id": 3
  },
  {
    "title": "一條手巾仔ｅ故事",
    "author": "胡長松",
    "text": "大箍修女是一個阿督仔，穿一軀[su]烏衫，白色ｅ頭巾值日頭腳發光，親像一頂日光編出來ｅ帽仔，胸崁晉前，是一條銀色ｅ十字phoa2  鏈。她ｅ面白拋拋[phau phau] ，掛一副大副ｅ烏框目鏡，見人就笑。平常時，修女值教室後壁ｅ灶腳替學生囝仔作點心，較冗ｅ時就四界拚掃，給教室、教堂、花園及草埔仔整理加清氣璫璫。",
    "paragraph_id": 4
  },
  {
    "title": "一條手巾仔ｅ故事",
    "author": "胡長松",
    "text": "夠下課，一群囝仔位教室嘻嘻譁譁闖出來，值草埔頂走相jiok ，無道值一粒五彩地球ｅ腹內外爬起爬落、踅圓箍。干擔阿玲一個人恬恬趴（phak）值大門ｅ欄杆。欄杆外面，隔一條路道是砂埔合海水。海真闊，等待入港ｅ船隻，靜靜浮值海平線。日頭赤炎，青色ｅ海湧頂頭，白霧ｅ浪花一排一排，連鞭懸，連鞭低，一步一步來夠沙埔，嘩嘩嘩，拍散去，親像絲綢ｅ葵扇，做伙展開，一目睨，閣予海砂吸[kip]無去。",
    "paragraph_id": 5
  },
  {
    "title": "一條手巾仔ｅ故事",
    "author": "胡長松",
    "text": "「阿玲，那嘸去蹉跎？」   「修女。天頂是安怎遮呢白？」   「憨囝仔。」   「修女，我想卜轉去。」   「阿玲，妳想厝喔！」修女挲[so]她ｅ頭，踞值她身邊，用嘴phoe2給阿玲ｅ嘴phoe2 貼咧。「修女，我想媽媽，我卜轉去，修女！」阿玲ｅ目屎來夠目墘。火船ｅ聲「pouN ──pouN ──」位港口彼爿傳來。放學ｅ時，阿玲合阿如行做伙。「我給妳講喔，今仔日，阮媽媽會買一條手巾仔予我喔！」。",
    "paragraph_id": 6
  },
  {
    "title": "一條手巾仔ｅ故事",
    "author": "胡長松",
    "text": "殷順著海岸即條路行，手牽手。值殷ｅ身邊，日頭將天頂ｅ薄雲染做柑仔色。阿玲ｅ嘴角浮出笑容：「是新ｅ喔！頂頭閣有米老鼠，有遮大隻喔──」她將雙手ｅ手婆箍一個圓。「真ｅ哦？」阿如講。「嗯！阮媽媽袂騙我。我ｅ一定比阮姊姊ｅ卡大隻。」   阿玲講：「一定ｅ，阮媽媽會買予我。她知影我尚甲意米老鼠。」   殷行過一排墨綠色ｅ麻黃。海墘ｅ即條路，有淡薄仔遠，阿玲看著旗後山後面，柑仔色ｅ天越來越紅。",
    "paragraph_id": 7
  },
  {
    "title": "一條手巾仔ｅ故事",
    "author": "胡長松",
    "text": "「嘸過阿如，我給妳講，明仔載，我無卜來讀冊啊。」   「是安怎？」   「我想媽媽。我卜合媽媽做伙去上班。」   「真ｅ哦？妳卜去叨上班？」   「台北。」   「台北值叨？」   「道是阮媽媽上班靴。要坐火船過，閣要騎烏篤拜。」   「哇！若安呢，我道看未著妳ｅ新手巾仔啊。」   「無要緊啦，盈暗咱閣去廟口耍[sng2] 。我才分[pun]妳看。」   「好！妳要來喔！",
    "paragraph_id": 8
  },
  {
    "title": "一條手巾仔ｅ故事",
    "author": "胡長松",
    "text": "」      阿如殷兜值廟邊，先夠厝。阿玲一個人行入彼條彎彎曲曲ｅ巷仔。她看著阿嬤踞值後尾門邊仔ｅ大灶頭前hiaN5 燒水。「阿嬤，媽媽咧？她咁轉來啊？」   阿嬤斡頭，對她笑。「阿玲，妳放學啊喔！今仔日值學校有乖否？」阿嬤講。「阿嬤，我是問妳，媽媽咧？她咁轉來啊？」   「哎！講著妳即個查某鬼仔，一日夠暗干那知影揣恁老母，亦未曉來給阿嬤腮奶一下。」   「阿嬤，阮媽媽猶未夠厝乎？",
    "paragraph_id": 9
  },
  {
    "title": "一條手巾仔ｅ故事",
    "author": "胡長松",
    "text": "」   「猶未啦！妳喔！冊包去囥咧，緊，來替阿嬤hiaN5 燒水。」   過一搭久，阿玲踞值彼門大灶頭前，她將柴long入灶內，一面值畢畢啵啵ｅ聲音中，等候碼頭彼邊，將媽媽載轉來ｅ火船ｅ聲。閣過一下子，阿玲ｅ姊姊嘛放學轉來。她ｅ姊姊拄讀國校一年，揹一個黃色ｅ冊包，位巷仔口一面跳一面走過來，來夠門口。穿值她身軀，是前幾日拄買ｅ新制服，已經ko3加誠骯髒。",
    "paragraph_id": 10
  },
  {
    "title": "一條手巾仔ｅ故事",
    "author": "胡長松",
    "text": "當然，冊包猶是保持新展展，頂懸印一隻四面會發光閣會變色ｅ米老鼠，笑咳咳。米老鼠ｅ雙手提一本打開ｅ冊底看。米老鼠ｅ目睭圓輪輪。「姊──」阿玲徛起來：「分[pun]我看一下。」   「看啥物？」   「妳ｅ冊包彼隻米老鼠。」   「無要！即隻米老鼠是我ｅ！無要分妳看。」   姊姊講了，繼續一面走，一面跳入門。阿玲想起前一日，媽媽下班買姊姊ｅ新衫合冊包轉來，姊姊真歡喜。嘸過，無買阿玲ｅ。",
    "paragraph_id": 11
  },
  {
    "title": "一條手巾仔ｅ故事",
    "author": "胡長松",
    "text": "阿玲感覺真受氣，一支嘴翹翹。「媽，是安怎干擔姊姊有我無？人我嘛卜。」   「妳嘛卜喔！安呢妳要縋姊姊去讀一年級喔！妳咁卜去？」   「未使！」她ｅ姊姊值邊仔，喝講：「媽，人我讀過大班呢！阿玲猶未讀過，她未使去讀一年級。」   「誰卜縋妳去？」阿玲ｅ嘴翹愈懸。「媽媽！人我無要去讀一年級，我卜姊姊彼隻米老鼠。」   「阿玲乖。」媽媽踞落來，牽她ｅ手：「妳要乖。妳即馬讀大班啊呢！妳大漢啊呢！",
    "paragraph_id": 12
  },
  {
    "title": "一條手巾仔ｅ故事",
    "author": "胡長松",
    "text": "等妳讀一年級，媽媽一定買予妳。」   「真ｅ哦？媽！安呢閣要等外久？」   姊姊值邊仔講：「妳慢慢仔等啦！等我讀夠二年級。」   「啊──安呢一定足久ｅ啦！媽！人無要讀一年級，人卜米老鼠啦！人卜米老鼠啦！嗚──」   阿玲開始哮起來。「脆──即個姊姊乎！烏白講！姊姊討厭！」媽媽給她攬按按。阿玲愈哮愈大聲：   「嗚──人討厭讀冊，討厭讀一年級，嘛討厭讀大班啦！嗚──媽媽大細心！人干擔卜米老鼠啦！",
    "paragraph_id": 13
  },
  {
    "title": "一條手巾仔ｅ故事",
    "author": "胡長松",
    "text": "干擔卜米老鼠啦！」   媽媽將她ｅ身軀攬真按，閣用手貼她ｅ腳脊骿。她一直哮。媽媽講：「好，阿玲尚乖！媽媽明仔載道買米老鼠ｅ手巾仔予妳！阿玲尚乖乎！」   阿玲款款仔恬落來，無閣哮。她看媽媽：「媽！人討厭讀冊！人無要一個人去讀冊。」   「憨囝仔！哪會使無去讀冊？幼稚園遮濟小朋友，殷若卜揣無著妳，安呢卜安怎？」   「人嘸管。人卜縋媽媽去上班。",
    "paragraph_id": 14
  },
  {
    "title": "一條手巾仔ｅ故事",
    "author": "胡長松",
    "text": "」     燒水hiaN5好，阿嬤將水舀去浴間仔，喊[hiam3]姊姊去洗身軀。嘸過姊姊講無要，姊姊卜看電視。阿嬤道叫阿玲先洗。阿玲猶未等夠媽媽轉來，嘸過，她想著媽媽講她已經大漢，講她尚乖，而且，媽媽今仔日卜買手巾仔予她；她想著她已經會曉家己洗身軀，她是尚聽話ｅ查某囝仔。她點頭，她給阿嬤講：「好！」   阿嬤嘛呵咾她。身軀洗卜好ｅ時，她聽著媽媽ｅ聲。媽媽已經轉來夠厝。「啊！媽媽轉來啊！",
    "paragraph_id": 15
  },
  {
    "title": "一條手巾仔ｅ故事",
    "author": "胡長松",
    "text": "」阿玲真歡喜。她位浴間仔行出來，看著猶穿公司制服ｅ媽媽，已經值灶腳煮飯。她喝：「媽媽！」   「喔！阿玲。妳身軀洗好啊喔！」媽媽將一尾魚囥入鼎裡，「嗄──」一聲，斡頭看她，閣斡轉去。「嗯！阿嬤叫我去洗身軀，我道去洗身軀。媽，我尚乖對否？姊姊攏嘸洗，干擔知影看電視。姊姊無乖！」   「對，阿玲尚乖乎！」媽媽給應，即擺無斡頭。阿玲知影媽媽晉當底無閒，未使吵她。她經過走廊，恬恬行入客廳。",
    "paragraph_id": 16
  },
  {
    "title": "一條手巾仔ｅ故事",
    "author": "胡長松",
    "text": "她給姊姊問：「姊！妳咁有看著媽媽買予我ｅ手巾仔？」她ｅ姊姊當底看電視，無應她。「姊──」   「安怎啦？」姊姊頭夯起來。「媽媽咁有買手巾仔轉來？」   「啥物手巾仔？」   「有米老鼠ｅ手巾仔啊！」   姊姊搖頭，繼續看她ｅ電視。阿玲嘛坐落值椅頭仔。嘸過她無看電視。她ｅ心肝頭一直想彼條手巾。阿公轉來啊，爸爸嘛轉來啊。殷攏坐值客廳講話。遐一定是一條足嫷ｅ手巾仔。阿玲無聽殷講啥，直直想。「阿玲！",
    "paragraph_id": 17
  },
  {
    "title": "一條手巾仔ｅ故事",
    "author": "胡長松",
    "text": "」阿公喝她：「妳底想啥？哪安呢憨神憨神？」「無啦，阿公！我底想一條手巾仔，足嫷ｅ喔！嘛有米老鼠！」「哦？予阿公看一下咁好？」「好！嘸過晉值媽媽靴！我等一下道提予阿公看。」     阿玲ｅ媽媽一直值灶腳無閒，逐家吃飯ｅ時，她道開始擦灶台、洗鼎仔、掃土腳。阿玲坐值飯桌，兩蕾目睭縋她行前行後。阿玲真想卜緊看著彼條手巾生啥物形，所以她飯扒真敏，三兩下道講吃飽啊，溜落桌腳。媽媽當底揉土腳。「媽！我鬥妳揉。",
    "paragraph_id": 18
  },
  {
    "title": "一條手巾仔ｅ故事",
    "author": "胡長松",
    "text": "」   「免啦！阿玲，妳先去吃飯。」   「人吃飽啊！」   「吃飽啊？遮緊！」媽媽手岸布櫓[lu3]仔，徛直起來：「妳平常時吃飯道無遮緊。今仔是安怎？」   「無──無啊！」   阿玲想卜問，嘸過，話塞值嚨喉，問未出嘴。媽媽一定知影是安怎？嘸過，她無給我講。她一定是未記啊！阿玲安呢想。她ｅ笑容消失去。「冰箱有西瓜，妳先提一塊去吃。」   「嘸要。人吃未落。",
    "paragraph_id": 19
  },
  {
    "title": "一條手巾仔ｅ故事",
    "author": "胡長松",
    "text": "」     阿玲坐值電視頭前，嘸過，無底看電視。媽媽騙她，她真受氣。她ｅ姊姊吃飯飽，招她去廟口蹉跎，她講她無要去。姊姊家己一個人走出去。逐個人攏吃飽啊。阿公合爸爸出去門口，合隔壁泡茶行棋，阿嬤入去房間。存媽媽。媽媽坐值飯桌。阿玲想卜開嘴，仝款，話講未出來。阿玲ｅ嘴閣翹起來。媽媽無看她，干擔扒兩嘴飯菜，道開始款桌仔，給碗盤捧去灶腳洗。媽媽佒[ann3]值水槽，洗碗ｅ聲鏗鏗鏘鏘。媽媽大細心，阿玲想。",
    "paragraph_id": 20
  },
  {
    "title": "一條手巾仔ｅ故事",
    "author": "胡長松",
    "text": "講我尚乖，是騙我ｅ。媽媽卡痛姊姊。她聽著廟口ｅ方向靴囝仔伴ｅ笑聲。阿如一定會給我笑，一定會給我笑死。過一下子，姊姊閣走轉來。「阿玲！行啦！阿如殷底等妳。阮格子攏畫好啊！行啦！咱兩個一國。」   「無要啦！」   「好啦！」姊姊拉她ｅ手：「行啦！咱兩個一國啦！」   「妳放啦！」阿玲喝一聲，將姊姊ｅ手甩[hiu3]掉：「人無要啦！」   因為甩傷大力，姊姊ｅ手遂去擦[chhe3]著椅柺仔。「喔！",
    "paragraph_id": 21
  },
  {
    "title": "一條手巾仔ｅ故事",
    "author": "胡長松",
    "text": "足痛ｅ啦！」她手夯起來，位肩胛給阿玲打落。「啊──」阿玲叫一聲，「哇！」ｅ哭聲一下崩落。逐個大人攏圍偎來。「是安怎、是安怎？」   「姊姊啦！姊姊給人打！」   「誰叫妳給我ｅ手用加遮痛！我輕輕仔給妳打一下，妳也哮遮大聲？」   「我無要去，妳道硬卜拉我去，妳應該啦！死好啦！痛痛予死好啦！尚好死死ｅ啦！」   「阿玲！囝仔人講話嘸好這歹聽。」媽媽講。「媽！我知啦！妳卡痛姊姊啦！痛痛予死好啦！",
    "paragraph_id": 22
  },
  {
    "title": "一條手巾仔ｅ故事",
    "author": "胡長松",
    "text": "姊姊有米老鼠，人道無……」   「是誰講妳無米老鼠……喔，道是安呢喔……即個憨囝仔！」 媽媽講遂，行夠衫弓靴，位皮包仔內面提一條全新ｅ手巾仔過來：「妳看，即隻嘸是妳ｅ米老鼠？妳看，遮──大隻。」 阿玲ｅ目睭睇加大大蕾，一支嘴開加離腮腮。媽媽將手巾仔提予她：「妳咁卜提米老鼠給妳ｅ鼻擦擦咧？」 「嘸要！」 阿玲無閣哭，顛倒笑出來。彼暝阿玲合姊姊手牽手去夠廟口，嘸過她無提手巾仔去予阿如看。",
    "paragraph_id": 23
  },
  {
    "title": "一條手巾仔ｅ故事",
    "author": "胡長松",
    "text": "她給手巾仔chih好勢，收值屜仔，講隔日透早卜給結值圍兜兜，安呢逐個小朋友攏看會著。2001/7/14 PAGE  1 PAGE  6",
    "paragraph_id": 24
  },
  {
    "title": "夢中遠遠的城市",
    "author": "胡長松",
    "text": "夢中遠遠的城市（台語極短篇小說）  胡長松 安佇夢中看著一个遠遠的城市。其實毋是干焦一个城市，是一个城市佮一个查甫人。奇怪的是安佇心內畫袂出彼个城市，伊毋捌想過，有一工伊會有按呢的夢，伊會離開故鄉的城市去到遐。佇故鄉的城市，伊有一个翁婿佮一个囡仔，怹蹛做伙，照講伊想都無應該想的，毋過佇夢裡，伊竟然清楚知覺著家己想欲離開，親像有一台伊所等待的車欲來共伊載走。",
    "paragraph_id": 1
  },
  {
    "title": "夢中遠遠的城市",
    "author": "胡長松",
    "text": "佇夢中，遠遠的城市，遠遠的查甫人，佇迷霧的燈火裡，予伊感覺著青春。喔，閣有自由、浪漫、受著尊敬的頭路，以及查甫人用親像欲共伊吞落的眼神咧看伊，彼个眼神予伊知影伊的美麗。我的存在，伊佇夢中按呢想。然後伊醒來矣。分袂清是早起抑是暗暝，雄雄才想起，伊是下班了後忝甲睏去的。只是睏十分鐘，毋過彼个遠遠的城市，予伊親像經歷一世紀仝款。佇這个故鄉城市懸懸的樓窗，佇夏天暗暝猶未降臨的日光的邊界。伊的翁婿猶未轉來。",
    "paragraph_id": 2
  },
  {
    "title": "夢中遠遠的城市",
    "author": "胡長松",
    "text": "可能猶咧工作的款，總是，無共伊說明（伊的翁婿嘛會認為無必要）。另外一个房間，是翁婿的老母，退休的公務員，佇厝裡領伊薪水雙倍的月給，當咧顧伊囡仔，尚可能，閣像時用一種冷利的目神咧看對伊的房間門。佇故鄉城市懸懸的樓窗看這个城市。遮已經毋是有柏林圍牆的時代，毋過，伊感覺城市佇伊的目睭裡予一堵牆劃開矣，彼堵牆，嘛假若共伊的皮膚拆開仝款，親像伊對伊的皮膚伸手，就會使摸著伊家己的胃佮腸仔。",
    "paragraph_id": 3
  },
  {
    "title": "夢中遠遠的城市",
    "author": "胡長松",
    "text": "有一个重要的決定的時刻已經過矣。伊想。毋過，彼是啥物時刻？決定啥物代誌？伊想袂起來。安佇窗邊流落目屎矣。伊共家己講，伊想欲去彼个遠遠的城市。2014/6/7",
    "paragraph_id": 4
  },
  {
    "title": "只要放伊出來",
    "author": "胡長松",
    "text": "【二二八系列之4】   只要放伊出來    胡長松   「只要放伊出來，阿茂仔，你去給講，伊要啥我攏予伊，只要伊想辦法叫殷放伊出來。恁少爺未堪得人苦毒，你給講，我會使予伊一隻尚新ｅ漁船仔，舊年拄造好ｅ，伊愛駛去叨道駛去叨，只要殷放伊出來。」   「夫人！這無效啦！頂一擺伊來，妳予伊ｅ錢道已經有夠伊買二隻船仔；閣頂一擺，妳將厝內所有ｅ金仔攏予伊啊！嘸過少爺猶是無轉來。",
    "paragraph_id": 1
  },
  {
    "title": "只要放伊出來",
    "author": "胡長松",
    "text": "」   「伊一定是將少爺ｅ名記嘸對去啊。你提即張我寫ｅ紙條仔去，你給講，頂面道是少爺ｅ名，王青石，你叫伊記予清楚。」   「夫人，照我看起來，伊根本只是一個江湖騙子，伊干擔想卜騙妳ｅ錢爾爾。」   「安呢想未凍解決代誌。阿茂仔，這是唯一ｅ路，咱總是要試。我昨下晡有去問過媽祖婆，媽祖婆講恁少爺猶活咧，可見伊無騙咱。這是存落來ｅ一條路，咱罔行嘛道行。",
    "paragraph_id": 2
  },
  {
    "title": "只要放伊出來",
    "author": "胡長松",
    "text": "」   「嘸過夫人，我看伊是未飽未sian7，頂回，伊嘛將我ｅ結婚手指拔拔去。」   「你ｅ結婚手指我會雙倍補你，只要你去給講。一隻無夠，兩隻嘛無要緊，若是閣無夠，我會使予伊三隻漁船仔。橫直咱有三四十隻船，無差這二三隻。你給講，三隻漁船仔道會使開一間船公司啊，保證伊三代富貴。無你嘛帶念少爺平常時對你無歹，道當作是替天公伯仔出一個公差。」   阿茂仔一直晃頭。",
    "paragraph_id": 3
  },
  {
    "title": "只要放伊出來",
    "author": "胡長松",
    "text": "伊頭犁犁，心內若想，我拄娶某，一個囝仔猶未出世，而且，天公伯仔嘛管未著靴兵仔ｅ槍籽。「夫人，失禮，我……」   伊ｅ心肝頭博博彩，講話ｅ聲音愈來愈細聲。「阿茂仔，你去啦！算我拜託你，道干擔即擺。你講ｅ話，伊加減聽有，所以我叫你去。你給講，少爺是好人，晉前有外省仔厝邊夆打無地匿ｅ時，少爺八將大門打開予殷入來。你一定要給講，人要知感恩，伊若嘸信，咱會使拜託靴外省仔出來作證。",
    "paragraph_id": 4
  },
  {
    "title": "只要放伊出來",
    "author": "胡長松",
    "text": "」   阿茂仔將紙條仔塞入褲袋，行夠大門口，伊行出門晉前斡頭過來：   「好啦！我去！嘸過，我若值路裡出啥物代誌，我ｅ某子誰卜顧？」   「未啦！你莫想想遮。好心有好報，媽祖婆會保庇你。」   伊行出門ｅ時，港口ｅ方向，染紅ｅ月娘掛值雲邊。另外一頭，王青石夠即馬已經瞭解，完全無望啊，道算無夆槍殺，伊嘛無可能會凍活咧轉去。",
    "paragraph_id": 5
  },
  {
    "title": "只要放伊出來",
    "author": "胡長松",
    "text": "伊夆取過來綁值樹頭已經二工，歸身軀予雨沃加澹漉漉，因為飢餓閣畏寒，昏迷幾若擺，不過，攏予土狗仔ｅ吠聲吵醒。早起，有一隻烏色ｅ狗仔位伊ｅ腳給咬幾若嘴落去。起先伊料想會真痛，結果竟然無啥物感覺，看著血涔涔滴，才知影家己ｅ腳手攏已經麻痺。伊想卜喝聲，不過連半點氣力都無。即馬伊只有是靜靜等候死亡夠位。伊給家己講，命啊！誰知會安呢？",
    "paragraph_id": 6
  },
  {
    "title": "只要放伊出來",
    "author": "胡長松",
    "text": "彼日值市政府大廳ｅ槍聲之後，伊予一堆屍體砥[teh]咧，死無去，無外久，有一枝槍尾刀拄值伊ｅ胸嵌，叫伊出去集合。活落來ｅ總共存十幾個人，攏跪值市政府ｅ大門口，八號ｅ鐵線將殷ｅ雙手綁值後面，牽做一列。伊拜託動手ｅ彼個兵仔，叫伊摧卡細力咧，彼個兵仔嘸睬伊，所以伊受氣起來，喝聲給操：「野鹿！哇答係哇堂堂民選ｅ參議員，恁安呢給阮糟蹋！」取隊ｅ軍官道走過來，給搧一個嘴 phoe2。",
    "paragraph_id": 7
  },
  {
    "title": "只要放伊出來",
    "author": "胡長松",
    "text": "結果殷給伊摧上按，鐵線歸個陷入值肉裡。一開始伊合其他ｅ人關做夥，值看守所一間暗烏ｅ監牢，嘸過隔日，有人將監牢ｅ鐵門打開。伊聽著家己ｅ名。一個兵仔喝：「王青石！出來！」   童寶，警察局長──卡正確ｅ講法是為非sam2做、四界斂錢ｅ大流氓頭──徛值伊面頭前。伊夯手行禮，然後將伊ｅ帽仔褪落來。「王先生！委屈您囉！」   「呸！」伊ｅ彼嘴瀾拄好呸值童寶ｅ面。「汰膏鬼！",
    "paragraph_id": 8
  },
  {
    "title": "只要放伊出來",
    "author": "胡長松",
    "text": "」伊心內想：咱ｅ數[siau3]猶未清楚咧！伊猶會記，遐是戰爭結束童寶拄上任ｅ代誌，伊派下腳手ｅ警察去碼頭強收管理費。殷一開始照月來收，伊忍咧予殷錢，想講做生理，和為貴。嘸過後來殷愈來愈超過，變做逐禮拜來，甚至八一禮拜來幾若擺，所以伊決定莫睬殷，拒絕交錢。結果，道安呢合童寶結冤仇。伊ｅ漁船仔若入港，童寶道派警察上船，講卜查走私，一隻船仔給反加亂七八糟，閣禁止落貨，船頂ｅ魚貨囥加強卜燠去。",
    "paragraph_id": 9
  },
  {
    "title": "只要放伊出來",
    "author": "胡長松",
    "text": "「咁講攏無政府啊？」伊一氣之下，去法院告伊瀆職。受理ｅ法官宕一下桌仔，喝一聲：「去查！」 嘸過，法官合檢查官，畢竟攏是殷ｅ人，殷講揣無證據，遂一直無結案。有一工，警察局長童寶取人去碼頭給講：   「王先生，您再亂說話，小心您的漁船。我的意思是說，總有一天，我們會找到您走私的證據。或者，有什麼更嚴重的犯罪也不一定。哈哈！誰知道呢？」   阿伊道雙手展開，應講：   「做你去查！",
    "paragraph_id": 10
  },
  {
    "title": "只要放伊出來",
    "author": "胡長松",
    "text": "我王青石，不過是一個正正當當ｅ生理人，我嘸信你有才調給我安怎。你閣去給你ｅ部下講，吃相莫傷歹看，抑若無，一日恁予人銬去，莫怪我王青石無情。」   「好好，那我們就走著瞧！」   暗暝已經夠位，月光所照ｅ山頂樹欉，傳來暗光鳥ｅ叫聲。伊值半昏迷中有時夯頭，看見一粒上光ｅ星掛值夜空……   ……哼！",
    "paragraph_id": 11
  },
  {
    "title": "只要放伊出來",
    "author": "胡長松",
    "text": "童仔寶即個汰膏鬼，用即款小人ｅ步數報復，誰知影，我竟然會死店伊ｅ手裡……   ……後來，我猶會記，遐是舊年六月ｅ代誌。童仔寶作夢嘛想未夠，我會紮錄音機去揣伊。伊掠準政府是殷兜開ｅ，會使烏白來，我偏偏道卜給教示。我卜予伊知影，我王青石，三十五隻船仔ｅ頭家，嘛嘸是好惹ｅ。我逐個月納幾千箍予殷，安呢殷猶無夠氣，未見未笑，遐是阮辛辛苦苦討海趁ｅ艱苦錢呢！",
    "paragraph_id": 12
  },
  {
    "title": "只要放伊出來",
    "author": "胡長松",
    "text": "講起來，評日本政府卡不如，人加加是值戰爭ｅ尾期調我ｅ一隻船仔去做運輸艦，而且，閣予我一張有天皇宕印仔ｅ獎狀，誰親像伊安呢？活活道是汰膏鬼轉世。所以我特別開幾若萬，請人去日本買彼台間諜用ｅ錄音機轉來。我去伊ｅ辦公室揣伊，而且將彼台錄音機囥值我ｅ褲袋仔。阿即隻豬仔竟然嘸知死活，仝款明明白白威脅我。唉！我叫是即擺已經揣著證據，檢察官無理由無辦啊。結果代誌嘸是安呢。",
    "paragraph_id": 13
  },
  {
    "title": "只要放伊出來",
    "author": "胡長松",
    "text": "即個卑鄙小人，提即一二冬位我身軀 lio5落來ｅ一半錢去予彼個檢察官，閣給講，後手猶有。即件代誌，遂無聲無說予伊嵌去。本底我想講，好啦，先給殷嚇驚一下，予殷嘸敢假痟，安呢嘛好。誰知影殷遂愈來愈嬈掰，開嘴評卡早卡雄。著啦，道是彼工，阿茂仔雄雄狂狂走來給我講：   「少爺，代誌嘸好啊，警察仔位咱ｅ船底抄著一枝槍出來。」   冤枉喔！這明明道是誣賴，我卜去叨生即枝槍？我問阿茂仔：「殷安怎講？",
    "paragraph_id": 14
  },
  {
    "title": "只要放伊出來",
    "author": "胡長松",
    "text": "」   「少爺，殷講若交十萬箍出來，會使替咱消案。」   「呸！」   ……所以自彼擺了後，我決定競選參議員，道是為著卜對付殷。實在是天公伯仔保庇，予我高票當選，只不過，誰知影殷會藉即個機會……唉！怪我家己無細膩，阿原來殷，本底道是仝一掛ｅ……      因為彼嘴瀾，伊ｅ嘴phoe2予兵仔搧加腫起來。「局長先生，司令交代了，這個暴民首謀就聽憑您的發落。」   「喔。司令還說什麼嗎？",
    "paragraph_id": 15
  },
  {
    "title": "只要放伊出來",
    "author": "胡長松",
    "text": "」   「司令說，大家都是自家人，就請您甭客氣。」   警察局長童寶位褲袋仔提一條手巾出來，將面頂ｅ嘴瀾擦掉。伊斡頭過來：   「喂！王先生，參議員閣下！您都聽見了吧？」   「哼！」 警察局長童寶用他拄學猶未輪轉ｅ台灣話講：「你放心，哈哈！我未予你歹過ｅ……」伊繼續講：「看在我們朋友一場，我終究會讓你安息的！",
    "paragraph_id": 16
  },
  {
    "title": "只要放伊出來",
    "author": "胡長松",
    "text": "不過在這之前，參議員閣下，因為您素來天不怕地不怕，我也只好讓您嚐嚐恐懼的滋味，好教您在閻王面前不至於太過囂張，我的這個苦心，還希望閣下體諒。」   伊道安呢夆綁值樹頭。三日前，伊ｅ面容紅潤，猶是英氣盛盛ｅ面，不過即馬，已經變做一蕾薟[lian]去而且泡水浮腫ｅ草花。腳手予狗仔咬過ｅ所在，因為落雨潮濕，孔嘴一直無法度堅khi7，血滴了閣再滴，漸漸puh膿。",
    "paragraph_id": 17
  },
  {
    "title": "只要放伊出來",
    "author": "胡長松",
    "text": "位手ｅ筋骨綁鐵線ｅ所在開始爛去ｅ細胞，嘛一寸一寸，親像烏色ｅ蚼蟻爬歸身軀。伊感覺驕傲，因為伊嘸八驚嚇，除了癢合衰弱，不過其實，伊清醒ｅ時間嘛已經愈來愈少。即馬，道算醒過來，伊ｅ目睭嘛完全thi2未開啊。伊干那鼻著海水ｅ鹹味，遐是伊自細漢鼻夠大漢ｅ味。伊猶會記，五歲彼年ｅ冬至前，伊第一擺綴伊ｅ多桑上船討海掠烏魚。船ｅ引擎聲值半暝ｅ碼頭博博叫，伊仆值船墘ｅ欄杆，看烏暗中油金ｅ海水，一步一步退後。",
    "paragraph_id": 18
  },
  {
    "title": "只要放伊出來",
    "author": "胡長松",
    "text": "然後，伊親像是倒值甲板一捆麻索之中睏去，直夠天光，伊值一陣討海人ｅ喝咻聲中醒來。伊斡頭，天邊ｅ日頭將大海染做一片金色，隨著海湧搖搖晃晃。陸地ｅ山尾溜，只存青青ｅ一條線浮值海面。位彼個方向，飛過來幾隻展翅ｅ海鳥。「爍！」一聲，殷下[he3]網。「石仔！你要會記，總有一日，咱要有家己ｅ漁船仔。這是多桑一世人ｅ夢。",
    "paragraph_id": 19
  },
  {
    "title": "只要放伊出來",
    "author": "胡長松",
    "text": "」   閣來，伊十歲彼年，殷值一隻全新ｅ漁船仔頂懸結炮仔，遐是值一個拄過年ｅ百花ｅ春天，殷ｅ第一隻船ｅ落水典禮。伊ｅ多桑將伊夯值肩胛頭，伊猶會記，啪啦啪啦ｅ炮仔聲裡充滿笑聲……   ……多桑，你原諒我，我無予你失望。我勤儉打拚，即馬，值我ｅ手裡，有漁船三十五隻，值地方上，逐個人攏尊重咱ｅ家族。我無予你失望，多桑，多桑……   伊ｅ目屎流落來。伊ｅ頭殼內面，只存值即個世間最後ｅ幾絲仔印象。",
    "paragraph_id": 20
  },
  {
    "title": "只要放伊出來",
    "author": "胡長松",
    "text": "值茫茫之中，伊干那有聽見一陣笑聲，嘻嘻嘩嘩……伊知影，彼幾個兵仔又閣夠位，卜來對伊ｅ身軀旋尿，伊想卜開嘴，卜用伊最後ｅ一口氣給殷罵，嘸過，伊ｅ嘴，安怎都打未開。最後，伊聽見遐兵仔大聲細聲ｅ喝喊：     「啊！他媽的真倒楣啊！他死了！真是他媽的倒楣透了！」      阿茂仔四界探聽幾若工，一直探聽未著卜去王家卡油ｅ彼個軍官ｅ消息。一直夠有人位看守所夆放出來，伊才知影，伊ｅ頭家已經過身去。",
    "paragraph_id": 21
  },
  {
    "title": "只要放伊出來",
    "author": "胡長松",
    "text": "伊買一副棺材來夠山腳看守所ｅ門口，兵仔無要予入門，給喝：「抬回去，你是要觸我們楣頭不成？」所以伊只好提布袋入去。值樹腳，伊將王青石爛去生蟲ｅ一塊一塊屍體挖出來，因為傷臭，驚人鼻著，伊特別用二層ｅ布袋貯[te2]，閣驚值半路會落出來，道用草索值袋仔口箍四五輪，然後打死結。即馬，伊只想卜緊給扛轉去厝。伊一路行夠王家門口，敲一下門，若講若哭：「夫人，我將少爺取轉來啊！",
    "paragraph_id": 22
  },
  {
    "title": "只要放伊出來",
    "author": "胡長松",
    "text": "」      2002/9/8 PAGE   PAGE  4",
    "paragraph_id": 23
  },
  {
    "title": "矮仔吳文政",
    "author": "胡長松",
    "text": "矮仔吳文政    胡長松     加倍鬱卒ｅ身懸 吳文政身懸156公分。因為即個身懸，伊非常鬱卒。1998年晉前，即個身懸是全台灣部隊尚矮ｅ，因為照規定，156公分以下嘸免做兵，阿伊拄好是吊車尾。我必須坦白講，值咱即個時代，保家衛國ｅ光榮，比較卡接近口號，「好子要做兵」ｅ時代可能已經過去，大部分ｅ少年家甘願莫去做兵；閣何況，入伍晉前ｅ吳文政，未使算是一個好子。",
    "paragraph_id": 1
  },
  {
    "title": "矮仔吳文政",
    "author": "胡長松",
    "text": "對伊來講，閃避做兵尚好ｅ方法，道是予家己閣卡矮咧。伊想想咧，決定位兵役體檢ｅ前三工開始，暗時徛咧睏，雙爿肩胛頭吊二粒20磅ｅ鐵輪，看安呢咁會有效。可惜，伊失敗啊。幾個月後，伊值車站ｅ月台，合112個仝梯ｅ，做夥踏上彼班駛向新兵中心ｅ火車；即時陣，伊ｅ身懸予伊更加嚥氣。報夠了後，伊夆[hong5]安排值隊伍ｅ尚尾一排，合過去仝款，伊做好面對恥笑ｅ按算。",
    "paragraph_id": 2
  },
  {
    "title": "矮仔吳文政",
    "author": "胡長松",
    "text": "代誌果然發生，入去新兵中心ｅ第五工，伊值浴間仔合幾個仝梯發生衝突，起因是刻值伊腳脊骿ｅ一尾活龍。這要怪伊靴仝梯ｅ嘸八貨，講啥物彼尾龍傷細隻，未輸一隻死蝦。伊未堪得人講，拳頭母握著道合人拚，結果予人chhi2值土腳。針對即件代誌，新兵中心ｅ輔導長有一截評論：「該員體格瘦小卻性格頑劣，有不自量力的暴力傾向，宜列為重點管教人員。",
    "paragraph_id": 3
  },
  {
    "title": "矮仔吳文政",
    "author": "胡長松",
    "text": "」 另外，值部隊ｅ重點管教人員之中，伊ｅ作文屬甲等，值伊ｅ悔過書嘛有一段值得參考ｅ坦白話：「我沒有錯，是他們先挑釁的。反正他們以為他們高大，就要欺負我。他們一定要後悔。在我眼裡，他們只是一群沒有大腦的豬。如果長官特別照顧他們，長官也會因為包庇一群豬而後悔。」     不准叫伊矮仔材    梯數1736 夠1760算是心理不平ｅ一代兵。",
    "paragraph_id": 4
  },
  {
    "title": "矮仔吳文政",
    "author": "胡長松",
    "text": "當殷是菜鳥ｅ時，殷予老鳥喝起喝落，完全無尊嚴；譬如講，殷未使值老鳥面頭前吃薰，卜吃，道要趁半暝落哨，偷偷仔匿值便所邊吃；殷徛重哨；殷包辦所有勤務；殷吃飯排尚尾。夠殷漸漸變做老兵ｅ時，頂懸落命令，嚴格禁止「學長學弟制」，阿兵哥合阿兵哥之間，未使chhiang3梯數，軍紀通報嘛不時出現老鳥打菜鳥夆[hong5]判軍法ｅ例。殷失去做老鳥ｅ福利，只存一支酸溜溜ｅ嘴。",
    "paragraph_id": 5
  },
  {
    "title": "矮仔吳文政",
    "author": "胡長松",
    "text": "吳文政ｅ梯數1778，是幸福ｅ一梯，伊落部隊ｅ時，拄好1784梯入伍，1736梯退伍。當然伊瞭解法令徛值菜鳥彼爿，所以無將任何一位學長看在眼內──除了殷仝排ｅ哥仔劉武雄。劉武雄彼年28歲，鳳山人，是拄位監獄出來ｅ「回役兵」，1771梯，早吳文政三個半月入伍。伊ｅ腹肚邊有三紲刀khi7，外號鯊魚。坦白講，值營上，打破「學長學弟制」ｅ，嘸是國防部，是伊；伊是營上ｅ老大。",
    "paragraph_id": 6
  },
  {
    "title": "矮仔吳文政",
    "author": "胡長松",
    "text": "吳文政合伊感情未歹；值某一方面，應該講，劉武雄真照顧伊。這有兩個原因。第一，吳文政入伍前值鳳山蹉跎，伊ｅ老大海狗仔幾年前八合劉武雄chi2接過；第二，即馬，伊大聲叫劉武雄「哥仔」。雖然伊替劉武雄去福利社買薰買涼水、寫莒光作文簿、擦皮鞋、chih被、掛蚊罩，不過，未使講伊予劉武雄欺負，因為劉武雄是伊ｅ靠山。事實證明無人敢欺負伊。",
    "paragraph_id": 7
  },
  {
    "title": "矮仔吳文政",
    "author": "胡長松",
    "text": "彼日吃飯飽卜睏晝ｅ時間，值星官值走廊噴嗶仔討十個公差，結果沒人應，伊氣phut-phut闖入來寢室，給吳文政頂懸床ｅ一個1740梯破百卜退伍ｅ老鳥點出去。即個1740梯破百ｅ老鳥早道值眠床頂倒加好勢好勢，雄雄夆[hong5]叫去出公差，心肝頭無啥爽快，道將眠床cham3加pin-piang叫，嘴裡踅踅念：「啥物嵌站啊，閣底出公差……」吳文政歹聲嗽叫伊卡細聲咧，講伊安呢會吵著人ｅ眠。",
    "paragraph_id": 8
  },
  {
    "title": "矮仔吳文政",
    "author": "胡長松",
    "text": "即下未直啊，破百老鳥跳落來，看吳文政坐值眠床邊仔打納涼，真凝[geng5]，道給眠床柺仔踢一下，講：「喂！矮仔材！菜卑巴閣也未認份，你是底討皮痛呢？」人傾[chhiN5]過，一目睨，二個人道揪揪做一丸，打起來。殷值寢室打加大聲細聲，阿兵哥攏箍偎來，有人勸殷莫打，有人值邊仔讚聲，歸間寢室亂糟糟，沒人看著劉武雄位鐵櫃提伊ｅS腰帶行過來。",
    "paragraph_id": 9
  },
  {
    "title": "矮仔吳文政",
    "author": "胡長松",
    "text": "伊將邊仔圍咧看ｅ人poe2開，手夯懸，咻咻二下道給S腰帶sut過，一下sut著破百老鳥ｅ後khok，一下sut著伊ｅ腰脊骨；破百老鳥唉一聲，un落土腳，差一塊仔死死昏昏去。為著即件代誌，殷夆禁假一個月，不過，殷得夠菜鳥仔值部隊ｅ地位。哥仔劉武雄宣布：「此去，不准任何人叫吳文政矮仔材。",
    "paragraph_id": 10
  },
  {
    "title": "矮仔吳文政",
    "author": "胡長松",
    "text": "」   申訴，老鳥打菜鳥 冬天雖然夠位，攀上圍牆ｅ九重葛，花蕊猶原開加紅葩葩，這是罩霧ｅ拜六透早，歸個營區攏是鳥仔聲。早頓吃了，夆禁假ｅ哥仔劉武雄憂頭結面，手提假單，敲門，行入連長ｅ房間。伊向留守ｅ連長報告，講伊ｅ老母破病入院，伊需要請假。連長嘸信，叫伊假單提咧出去。伊講，連長若嘸信，會使敲電話去病院問。伊將一張紙堵去連長ｅ面頭前，頂面抄一支電話號碼合殷老母ｅ名字。",
    "paragraph_id": 11
  },
  {
    "title": "矮仔吳文政",
    "author": "胡長松",
    "text": "連長照號碼敲去，是一位小姐接ｅ，彼位小姐講靴是某某病院ｅ服務台，伊證實劉武雄ｅ老母病加真嚴重，是心臟病發作，現此時待值加護病房107。憨連長一下道相信對方甜美ｅ聲，電話掛咧，值假單頂面批：照准。營區圍牆外面ｅ世界永遠是繁華ｅ世界。一群人約好值鳳山一間卡拉OK店相等，七仔麗娜值靴上班，是靴ｅ店花。",
    "paragraph_id": 12
  },
  {
    "title": "矮仔吳文政",
    "author": "胡長松",
    "text": "卡拉OK內底有一個金爍爍唱歌ｅ舞台，中央是一個舞池，舞池四周圍，是一格一格ㄇ字形ｅ膨椅位，膨椅頭前囥一塊桌仔。盈暗10點，四個禮拜無放假ｅ吳文政，趁值星官查過舖轉去房間睏ｅ時陣，嘛爬牆仔出去，伊計畫值天光晉前轉來。吳文政夠位ｅ時，已經滿桌酒菜，劉武雄合三個蹉跎兄弟、七八個妖嬌嫷姑娘濫咧坐，包括麗娜在內。劉武雄酒甌提咧，講：「文政仔，喔，你獒你獒，也知影通變即步，我看連頭仔根本道是豬一隻。來！",
    "paragraph_id": 13
  },
  {
    "title": "矮仔吳文政",
    "author": "胡長松",
    "text": "予焦啦！」麗娜身穿半透明薄紗衫，坐值劉武雄ｅ大腿面頂，劉武雄另外一隻手環值她ｅ腰。吳文政將酒杯捧懸，講：「哥仔，予焦！」伊看麗娜一眼，麗娜嘛看伊，伊感覺彼日麗娜ｅ兩蕾目睭特別溫柔。青紅ｅ燈火隨著鬧熱ｅ音樂聲閃閃熠熠，殷吃薰飲酒，殷唱歌，殷喝拳，有時男女招咧，嘻嘻哈哈道牽入去舞池跳舞，位恰恰夠曼波，笑聲不斷。吳文政一直飲雄酒，伊想卜招麗娜跳舞，嘸過，哥仔劉武雄自頭夠尾給攬加按按按，予伊嘸敢開嘴。",
    "paragraph_id": 14
  },
  {
    "title": "矮仔吳文政",
    "author": "胡長松",
    "text": "一直夠輪著劉武雄上台唱歌，伊才給邀請。遐是一首布魯斯ｅ慢曲，吳文政已經小可醉，腳步踏未在[chai7]，阿麗娜真體貼，帶伊跳，伊感覺著一種真久嘸八有ｅ幸福。伊將面貼值麗娜ｅ胸崁。伊講麗娜足像伊卡早彼個鬥陣ｅ阿如。「有影無影？」「當然嘛有影。」麗娜笑一聲。殷踅夠舞池ｅ烏暗角落，吳文政閣開嘴細聲講：「麗娜！妳綴我好否？」麗娜搖頭，講她聽無。「妳做我ｅ七仔，我會照顧妳。」麗娜閣笑一聲：「哪有可能？",
    "paragraph_id": 15
  },
  {
    "title": "矮仔吳文政",
    "author": "胡長松",
    "text": "」 「妳是嘸是嫌我矮？」 「無啦！你想位叨去？」 歌猶未奏遂，殷道行轉來。劉武雄歌唱遂轉來，繼續給麗娜攬咧，吳文政燒酒捧咧一直灌，四界招人喝啪啦拳[phah-la-khan2]。桌仔腳ｅ啤乳管仔已經摒歸四界。一群人酒精發作，不時吱吱笑，大聲喝咻。道值逐家耍加當歡喜ｅ時，雄雄，麗娜唉一聲徛起來，她講：「雄哥，莫安呢啦！」一群人恬去。吳文政有看著，拄才劉武雄ｅ手無老實，伸對人ｅ裙底去。「啥物莫安呢！",
    "paragraph_id": 16
  },
  {
    "title": "矮仔吳文政",
    "author": "胡長松",
    "text": "妳給我坐落。」劉武雄大聲嚷。「對啦對啦，麗娜小姐！妳哪道惹阮雄哥受氣？」邊仔ｅ兄弟講。「雄哥，失禮啦！真ｅ啦，人無做加遮啦！」麗娜用撒奶[sai7-nai]ｅ口氣講。拄好音樂聲響起，麗娜繼續給劉武雄講：「人先去跳一個舞，乎[hoNh]？」 麗娜給吳文政ｅ手牽咧，卜招伊去跳舞。「喂文政仔！你坐予好哦我給你講，她是我ｅ查某哦，你尚好莫給khap著。」 劉武雄用手指吳文政ｅ鼻仔。「哈！哥仔！",
    "paragraph_id": 17
  },
  {
    "title": "矮仔吳文政",
    "author": "胡長松",
    "text": "」吳文政笑笑仔給劉武雄講：「值即囉所在啊，莫認真啦！嫷姑娘仔一四界攏嘛有，對否？」吳文政徛起來。劉武雄講：「殷娘咧！矮仔材！我叫你坐予好你無聽著？」伊閣給麗娜講：「咁講妳甘願合即個矮仔材跳舞，嘸要合我坐？」 劉武雄順手位吳文政ｅ肩胛頭貼落。可能是酒醉無節力，嘛可能是刁故意，劉武雄貼彼下未細下，吳文政退一步，跋落值土腳。伊喝一聲：「X！你叫誰矮仔材？",
    "paragraph_id": 18
  },
  {
    "title": "矮仔吳文政",
    "author": "胡長松",
    "text": "」伊咬牙切齒，爬起來道位劉武雄ｅ腹肚cheng落…… 即段故事續落ｅ部分，夠擔真少人理解，嘸過我相信，應該不只是過量ｅ酒精造成ｅ。半點鐘後，吳文政歸身軀傷，值罩濛ｅ路裡一面行一面哭。伊看著路邊一支公共電話，道給皮夾仔內底，彼張中心發予伊ｅ新兵申訴卡提出來。半暝二點半，伊敲一支080ｅ免錢電話，電話彼頭是國防部一位值勤ｅ少校仔軍官。",
    "paragraph_id": 19
  },
  {
    "title": "矮仔吳文政",
    "author": "胡長松",
    "text": "伊給少校仔報告，講伊是1778梯ｅ二兵，值外口予一個1771梯ｅ一兵bok加半小死，伊卜申訴。二分鐘後，放假ｅ師長值厝裡夆叫起床；三分鐘後，是旅長；四分鐘後，是營長；五分鐘後，是留守ｅ連長；六分鐘後，營區ｅ所有電火灼起來；七分鐘後，全營猶底放假ｅ軍官幹部接著電話命令，即刻收假；八分鐘後，留守阿兵哥值營集合場集合，徛做四排點名。",
    "paragraph_id": 20
  },
  {
    "title": "矮仔吳文政",
    "author": "胡長松",
    "text": "應該夠位ｅ是38個，扣掉4個擔上哨，即馬存33個，其中有4個擔落哨，阿另外29個猶未精神。彼暝營上每一個清醒過來ｅ人所講ｅ第一句話，攏是：「吳文政和劉武雄這兩個死王八蛋！」     輔導長ｅ面會 是，確實，我道是即二個人ｅ輔ｅ。阮預官算梯數ｅ方式合阿兵哥無仝，不過，有一點我會使確定：我比吳文政閣卡菜。我落部隊彼工，是申訴案件發生ｅ第三工，也道是禮拜一。吳文政合劉武雄攏已經夆寄關值師部ｅ禁閉室。",
    "paragraph_id": 21
  },
  {
    "title": "矮仔吳文政",
    "author": "胡長松",
    "text": "雖然頭前幾段所寫ｅ，我無親目睭看著，不過，我有未少資料通參考。其中有一部份是殷二個人ｅ筆錄；一部份是留守人員ｅ筆錄；一部份是營上官士兵ｅ講法；一部份是二百外本莒光作文簿所洩漏出來ｅ線索；另外一部份ｅ資料，頂面有「機密」二字，我無方便透露。我報夠彼工，營上ｅ氣氛真歹，壓力足重，聽講暝夠日攏有師部派來ｅ參謀督導，恐怖殺手級ｅ師長嘛已經來過幾咯擺，位官夠兵，逐個人攏想卜給殷二個拆吃落腹。",
    "paragraph_id": 22
  },
  {
    "title": "矮仔吳文政",
    "author": "胡長松",
    "text": "營輔ｅ馬上叫我過，伊將一疊資料撣予我，講頂頭已經決定，卜給劉武雄送轉去明德班管訓三個月，吳文政禁閉一個月。營輔ｅ要我整理文件。我發現吳文政有吸安ｅ案底，吸安晉前是一個高職汽車修理科ｅ學生，不過，嘸知是啥原因夆退學。隔日，我將資料準備好，一個人踏烏篤拜去夠師部送簽文，順續去禁閉室看殷二個。我先值一片大鐵門ｅ後面見著室長，伊是早我一期ｅ預官。",
    "paragraph_id": 23
  },
  {
    "title": "矮仔吳文政",
    "author": "胡長松",
    "text": "我問殷兩個人ｅ情形，室長講，目前攏真聽話，無啥物問題，吳文政身軀有傷，醫官有來看過，無要緊。我先見過劉武雄，然後，道合吳文政見面。我坐值會客室等伊，靴是一個陰暗ｅ角落，位真細縫ｅ窗仔看出去，是密密匝匝[chat]ｅ鐵絲網，鐵絲網後面看會著藍色ｅ天。空氣中有屎尿合消毒水濫濫做夥ｅ怪味。警衛兵送二杯茶入來，囥值鐵皮桌仔頂懸。等無外久，吳文政道值門口喝：「禁閉生吳文政請示進入！」我請伊入來。",
    "paragraph_id": 24
  },
  {
    "title": "矮仔吳文政",
    "author": "胡長松",
    "text": "伊生著確實細粒籽，腳手攏短，頭嘛足細粒。伊ｅ鼻仔督督，有兩蕾尖尖翹懸ｅ丹鳳眼。我講我是新來ｅ輔ｅ，伊用部隊標準ｅ口氣講：「輔導長好！」 其實伊無啥愛講話，我問伊話，大部分干擔點頭合搖頭，無啥卜應。",
    "paragraph_id": 25
  },
  {
    "title": "矮仔吳文政",
    "author": "胡長松",
    "text": "我問伊身軀ｅ傷咁有要緊，伊搖頭；我問伊值禁閉室咁會堪得，伊點頭；我問伊代誌ｅ經過，伊講筆錄攏有；我問伊厝裡有誰，伊講老爸老母，伊是大子，伊閣有一個小弟；我問伊是安怎卜安呢做，伊激一個不服ｅ眼神，嘴唇咬咧，夯頭看天棚，閣搖頭。續落來ｅ二分鐘，嘸管我問伊啥，伊一直恬恬嘸講話。我只好講我卜走啊。值我徛起來ｅ時陣，伊雄雄開嘴：「輔ｅ，我咁會夆判軍法？」我講：「未。無意外，是禁閉三十工。",
    "paragraph_id": 26
  },
  {
    "title": "矮仔吳文政",
    "author": "胡長松",
    "text": "」伊ｅ面出現失望ｅ表情，予我感覺真驚奇。閣過二日，師部ｅ文簽落來，營長派我押車送劉武雄去明德班；吳文政禁閉三十工確定。續落我逐禮拜值禁閉室合吳文政見面，不過，除了伊愈來愈san2，情形差不多攏仝款。一直夠禁閉卜結束ｅ前幾工，伊才卡想卜講話。我會記伊給我講：「輔ｅ，我希望永遠莫閣轉去部隊。」 我問伊是安怎。",
    "paragraph_id": 27
  },
  {
    "title": "矮仔吳文政",
    "author": "胡長松",
    "text": "伊講：「輔ｅ，我會驚……」 彼禮拜ｅ莒光作文簿，有一個營上卜退伍ｅ阿兵哥寫講：「這段日子整個營快翻掉了，天天有督導，我們被兩個人整得很慘，報告輔導長，你知道我說的是誰。」   預感正確 吳文政ｅ預感是正確ｅ，伊轉來部隊比伊留值禁閉室卡艱苦。即擺伊已經失去靠山，劉武雄閣值明德班管訓，而且，過去合劉武雄做夥ｅ彼掛，現此時攏將伊當作冤仇人。",
    "paragraph_id": 28
  },
  {
    "title": "矮仔吳文政",
    "author": "胡長松",
    "text": "我值營集合場明白警告，講該處罰ｅ攏處罰啊，不准部隊內面有任何報復ｅ代誌發生，嘸過我嘛瞭解，這無一定有效。過年前一個月，抑道是吳文政轉來部隊ｅ第二工，我發現伊ｅ倒爿目睭邊仔烏青，親像掛烏框目鏡。我知影有人給打，嘸過當我問伊，伊頭佒佒[aN3]，無意仔講伊無細膩跋倒，去叩著磚仔角。我私底下問足濟人，攏無人卜講，加加是嚅[nauh]一句：「啊！若伊夆修理，應該。",
    "paragraph_id": 29
  },
  {
    "title": "矮仔吳文政",
    "author": "胡長松",
    "text": "」即馬，部隊所有ｅ阿兵哥攏公開講伊是「無路用ｅ臭矮仔材」，通人嫌。連長派伊去車場做空缺，伊一日夠暗憨神憨神，坐值車場邊仔彼欉樹仔腳吃薰，結果去予營長看著。營長給罵，問伊咁是打算閣卜去關禁閉。伊講：「報告是！」營長氣加頭殼蒸[chheng3]煙，叫我去問。我拜託營長閣予伊一寡時間適應，同時將我所知影ｅ給營長講。營長憂頭結面，給我交代：「不能讓他逃兵，知道嗎？要不然，我們就更黑了。",
    "paragraph_id": 30
  },
  {
    "title": "矮仔吳文政",
    "author": "胡長松",
    "text": "」我講：「報告營長，我知道。」 坦白講，我所看著ｅ即個軟稚ｅ吳文政，合所有檔案裡面彼個歹嗆嗆ｅ吳文政，是二個人。伊兩蕾目睭一無光彩，干那卜火花去。伊孤立值二百人ｅ部隊之外，除了操課ｅ時間有必要，無人卜合伊講話。我值餐廳觀察，伊無啥吃飯，等候值星官一喝落餐廳ｅ命令，道一個人恬恬離開。我驚伊自殺，只好派一個士官啥物代誌攏免做，暝日顧值伊ｅ身軀邊，而且要求伊，逐工卜睏晉前，來我ｅ房間揣我。",
    "paragraph_id": 31
  },
  {
    "title": "矮仔吳文政",
    "author": "胡長松",
    "text": "我給講，有啥物代誌，若我會使鬥相共，我願意盡量幫助伊。伊一開始無啥物表示，夠第三工，才給我講：「輔ｅ，我咁會使九點半以後才洗身軀？」我當然知影九點半是部隊就寢ｅ時間，嘸過，我答應伊。部隊就寢了後，浴間ｅ黃色電燈被打灼，無外久，我道聽見水聲。吳文政身軀洗好閣來房間揣我，我請伊坐，請伊吃薰。伊ｅ面已經卡輕鬆。伊將薰點灼，給我講：「輔ｅ，我講，阿你莫受氣。」 我講：「有啥物話做你講。",
    "paragraph_id": 32
  },
  {
    "title": "矮仔吳文政",
    "author": "胡長松",
    "text": "」 伊頓deN一下，問我：「輔ｅ，我咁會使調單位，值遮我活未落。」 我講：「我會替你爭取，嘸過，你要答應我，未使閣出代誌。」 伊頭佒低，講：「我知。」 然後我合伊開講。吳文政講伊ｅ老爸值高屏溪邊開一間螺絲工廠，自從吳文政16歲離家出走，伊道無承認即個後生。吳文政有一個小弟，吳文政的老爸八給他們老母講：「佳哉，咱猶有一個。",
    "paragraph_id": 33
  },
  {
    "title": "矮仔吳文政",
    "author": "胡長松",
    "text": "」吳文政ｅ小弟減伊一歲，是某一間國立五專ｅ高材生…… 伊恬一下子，雄雄向我提起彼個叫阿如ｅ查某囡仔。伊講阿如是伊高職一年ｅ同學，生著lo3腳lo3手，真嫷。「阿如愛蹉跎，彼時，我牽一台追風125ｅ，彼台武車你知乎？絞外緊咧！我載她上山落海，她給我攬外按咧……」 「你講。」 「結果，她予阮班另外一個查甫把[phaN7]去，彼個查甫嘛踏一台追風ｅ……伊身懸185公分，是籃球校隊，漢草足好。",
    "paragraph_id": 34
  },
  {
    "title": "矮仔吳文政",
    "author": "胡長松",
    "text": "無像我，遮矮。」 「所以你故意嘸讀冊，予學校退學。」 「輔ｅ，你哪會知？」 「我當然嘛知。我嘛失戀過。而且我給你講，即個世間嘸干若矮人會失戀，NBA二百公分ｅ選手嘛會失戀，你哪道因為矮來自卑？」 「輔ｅ，連你嘛失戀過？」 「當然。」我講。伊想足久，講：「輔ｅ，你ｅ話可能有道理，嘸過……」 伊恬恬底想，表情痛苦。伊閣坐一下子，道講伊要轉去睏，最後有一件代誌卜問我。「做你問。」 「我即禮拜咁有放假？",
    "paragraph_id": 35
  },
  {
    "title": "矮仔吳文政",
    "author": "胡長松",
    "text": "輔ｅ，我想卜轉去看阮老母，我聽講她人無啥爽快。」 「你本底道會放假，我會請恁厝裡ｅ人來接你。不過，你要向我保證，會準時收假。」   伊點頭，然後離開。彼暝寒流夠位，營區非常肅靜，只存一陣一陣ｅ蟋蟀仔聲。我行出房間，夯頭，看見值樹葉ｅ陰影合營舍ｅ厝瓦之間，有一粒火紅色ｅ星值深藍色ｅ夜空閃熠。媽媽ｅ目屎 吳文政殷厝離營區無外遠，差不多二十幾公里，拄好值師部附近ｅ井腳村。",
    "paragraph_id": 36
  },
  {
    "title": "矮仔吳文政",
    "author": "胡長松",
    "text": "我知影有一條小路，硼[peng2]過一個小山崙仔道夠。吳文政放假晉前，我敲電話去殷厝，是殷老爸聽ｅ，我請她來接吳文政放假。殷老爸一個土公性，真無客氣道給我講：「輔ｅ，恁部隊放伊出來卜創啥？我無即個子啦！你給講，叫伊死死咧，永遠莫轉來！」 「阿伯！你哪會安呢講話，子是你ｅ呢！」 「遐你底講ｅ啦！我無承認啦！」 我閣卜講，發現電話已經轉去一個查某人ｅ手裡。對方大氣揣未利，講：「你是輔ｅ喔？",
    "paragraph_id": 37
  },
  {
    "title": "矮仔吳文政",
    "author": "胡長松",
    "text": "我是吳文政ｅ媽媽啦！」 我講：「阿姆！拜託妳來接吳文政轉去，伊今仔日下晡四點半放假。」 她講好。彼下晡四點半，我合吳文政來夠營區ｅ大門。我看著一個差不多四五十歲矮篤矮篤ｅ婦仁人底合衛兵講話。吳文政講遐道是殷老母。阮行過，婦仁人將吳文政ｅ手握按，一個目箍紅貢貢，身軀斡過來一直向我行禮。「阿姆，拜託妳禮拜日盈暗收假晉前，將吳文政取轉來。」 她講好好。我看殷母仔子二個，值甘蔗園邊ｅ馬路款款行遠去。",
    "paragraph_id": 38
  },
  {
    "title": "矮仔吳文政",
    "author": "胡長松",
    "text": "針對吳文政，我ｅ心內已經開始感覺有希望。不過，落尾ｅ事實證明，我ｅ感覺來得傷早。彼禮拜我嘛放假，拜日下晡，我值厝裡接著部隊ｅ電話。「報告輔導長！吳文政的母親打電話來，說有急事找你，請你回電。」 我請安全士官將吳文政厝裡ｅ電話號碼唸予我，然後我敲過。吳文政ｅ媽媽講，吳文政前一暝合殷老爸相罵，斡咧道出去，猶未轉來，她講卜收假啊，她足煩惱ｅ。我看勢面嘸對，提早趕轉去部隊。",
    "paragraph_id": 39
  },
  {
    "title": "矮仔吳文政",
    "author": "胡長松",
    "text": "我ｅ手裡有一份吳文政ｅ朋友ｅ電話，一個一個給敲，結果無人看著伊ｅ影蹟。夠盈暗八點收假點名ｅ時間，吳文政果然無出現。伊已經逾假。我合留守ｅ營長予旅長叫去旅長室罰徛。旅長氣加，一塊桌仔強卜予宕破去。旅長講：「輔導長，逃亡規定背給我聽！」 我背予聽。伊講：「所以，離營通報什麼時候要發？」 我講：「最好明天早上八點以前。」 旅長吐一個大氣：「好罷！下去罷！該怎麼做就怎麼做！」伊揚[iat]一個手。",
    "paragraph_id": 40
  },
  {
    "title": "矮仔吳文政",
    "author": "胡長松",
    "text": "阮行出旅長室，營長交代落來，隔日早起八點晉前，將吳文政揣轉來，無道報伊逃亡。我烏篤拜踏咧，決定先位殷兜去。夜風真寒。我經過沙沙叫ｅ甘蔗園，來夠小鎮夜燈熠熠ｅ街路。即條街路我定經過，猶原是車輛來來去去，靴呢啊鬧熱，嘸過，一想著吳文政青春ｅ火焰道卜熄去，我雄雄感覺真稀微。我斡一個彎，入去另外一片ｅ甘蔗園，無外久，道爬上彼個有滿山鳳梨ｅ小山崙。",
    "paragraph_id": 41
  },
  {
    "title": "矮仔吳文政",
    "author": "胡長松",
    "text": "值山崙頂我斡頭看，烏暗中，小鎮ｅ燈火愈來愈遠，干那卜予夜風吹散去…… 吳文政無值厝裡，伊ｅ媽媽值我ｅ面頭前一直哮。她問我：「輔ｅ，阮文政仔若閣無揣著，會安怎？」 我講：「可能會判軍法，要關。」 我想未夠，即個可憐ｅ婦仁人，啪一下，跪值我ｅ面頭前，她講：「輔ｅ，我即個子，拜託你給救，拜託你給救……」 我緊給攙起來：「阿姆，我盡量，妳嘸通安呢。」 我感覺歸個目箍攏燒起來。",
    "paragraph_id": 42
  },
  {
    "title": "矮仔吳文政",
    "author": "胡長松",
    "text": "吳文政ｅ老爸，雙手插胳，值邊仔一直恬恬無出聲。我講：「阿伯！拜託你親chiang5五十聯絡看覓，好定揣會著。」伊用無要無緊ｅ口氣講：「啊！睬睬伊去啊！關道予關啦！關看會清醒否？」不過，伊講遂猶是提電話起來敲。大海摸針，我嘛知影我揣伊未著。吳文政ｅ媽媽給我講幾若個所在，我一個一個去揣，攏揣無。夠半暝三點，我感覺真忝，準備卜放棄，道敲電話向營長報告。營長講：「不用找了，這個王八蛋自己回來了。",
    "paragraph_id": 43
  },
  {
    "title": "矮仔吳文政",
    "author": "胡長松",
    "text": "」 我轉去夠部隊ｅ時，已經無看著伊。聽講伊予旅長叫去問，結果酒醉，吐，吐加歸間旅長室臭辛辛[hiam]。旅長無第二句話，道喊伊ｅ駕駛仔起床，叫連長押伊彼隻千六CCｅ「小青蛙」座車，直接送吳文政入去禁閉室。這是吳文政ｅ第二次禁閉，嘛是尚尾一次。彼暝我倒值眠床，睏未去。",
    "paragraph_id": 44
  },
  {
    "title": "矮仔吳文政",
    "author": "胡長松",
    "text": "我ｅ目睭一瞌起來，道看著吳文政殷媽媽ｅ目屎，親像一陣落未停ｅ雨……      第二次禁閉    無人願意擔責任，做過兵ｅ人大概攏知影，這是部隊文化重要ｅ一環。其實有時陣未使怪誰，有一寡責任，確實會予人重加擔未起來；譬如講自殺。吳文政ｅ第二次禁閉，比第一次驚險百倍，因為伊逐工用無仝款ｅ方式自殺，阿禁閉室ｅ室長，我彼個可憐ｅ預官學長，只好逐工合我聯絡，拜託我緊想辦法將吳文政取轉來。",
    "paragraph_id": 45
  },
  {
    "title": "矮仔吳文政",
    "author": "胡長松",
    "text": "我逐工向營長報告，營長嘸准。我彼個可憐ｅ預官學長道講，過年卜夠啊，師長下令，禁閉室盡量清空。伊威脅我：「你若嘸給取轉去，無你叫伊莫自殺，無，我道簽予師長，請伊決定。」我知影師長ｅ個性，若照伊ｅ個性，可能會想辦法將吳文政送軍法。我只好鼻仔摸咧，閣一擺去夠禁閉室。吳文政ｅ第二次禁閉，我已經去看伊幾若擺，情形比第一次卡歹，伊完全嘸講話，一粒頭扣壁扣加大孔細離。",
    "paragraph_id": 46
  },
  {
    "title": "矮仔吳文政",
    "author": "胡長松",
    "text": "彼擺去嘛是仝款，我有嘴講加無瀾，伊道是嘸講話。我想著彼暝殷老母ｅ目屎，閣看伊安呢，一腹火攏夯起來，道給嚷： 「吳仔文政，你若想卜死，我擋你未牢。」 伊無睬我。「嘸過我給你講，你即個無路用ｅ畚圾，你咁知影，收假彼工，你值外口飲加醉茫茫，恁媽媽安怎？」 伊繼續無睬我。「恁媽媽哭加安呢，閣跪落呢！你知否？為著你，她跪落呢！」 伊身軀tio5一下，看我。啊！",
    "paragraph_id": 47
  },
  {
    "title": "矮仔吳文政",
    "author": "胡長松",
    "text": "我嘸知影用激ｅ竟然對伊有效，道繼續講： 「吳仔文政，若我是你，我絕對見笑死，你算啥物查甫子？人矮就無要緊，竟然予家己的老母為著家己跪落。對啦！若我是你，我嘛要自殺啦！你算啥物查甫子？」 我罵遂停下來，問他：「你有啥物話通講？」 他歸個人攏憨去，親像一仙柴頭尪仔，過一下子，他仆在桌頂大哭。結局，合一點補充    我知影，伊總算回魂。可惜，夠擔我猶嘸知影彼擺放假，伊走去叨，發生啥物代誌。",
    "paragraph_id": 48
  },
  {
    "title": "矮仔吳文政",
    "author": "胡長松",
    "text": "一直夠過年前，伊攏無閣自殺，營長命令我給取轉來，而且，叫伊逐工盈暗卜睏晉前，去我靴寫一篇悔過書。吳文政值悔過書頂懸，將伊入伍晉前ｅ生活交代加真清楚，包括伊安怎合查某囝仔阿如熟識，安怎夆放捨，安怎夆退學，安怎蹉跎，安怎會吸安……等等等等。我若無閒，伊道恬恬家己寫，我若有閒，伊道合我開講。甚至伊坦白給我講吸安ｅ各種方法，用燒瓶抑是插二枝吸管ｅ鋁箔包，攏講加真清楚。",
    "paragraph_id": 49
  },
  {
    "title": "矮仔吳文政",
    "author": "胡長松",
    "text": "這前後有差不多個外月，我位伊靴瞭解未少物件。尚重要ｅ是，伊開始有笑容。部隊ｅ阿兵哥開始卜合伊講話。幾個月後，因為精實案，國防部頒佈新命令，規定158公分以下ｅ嘸免做兵，156公分合157公分已經入伍ｅ會使驗退。吳文政符合資格，減人做一冬兵。伊卜走晉前，我陪伊行夠大門。伊講：「輔ｅ，我已經想著矮ｅ好處。」「哦？」我看伊。伊繼續講：「以後有機會我會給你講。」我點頭。",
    "paragraph_id": 50
  },
  {
    "title": "矮仔吳文政",
    "author": "胡長松",
    "text": "然後伊講伊卜去修理車場做空缺，我若車歹去，會使去揣伊。我講多謝。即擺當然嘸免殷媽媽來取，伊向我講再會，家己一個行出去。我值門口看伊漸漸行遠去，日光之下，甘蔗葉仔隨風搖擺，空氣中有一陣甜甜ｅ甘蔗味……   值遮，我閣補充一點，後來有一工，我去鳳山彼間卡拉OK唱歌，拄好見著麗娜小姐本人。我向她問起吳文政ｅ代誌。她講，值吳文政猶未做兵晉前，殷道熟識，而且，只要吳文政一飲酒，道會對她講彼套仝款ｅ話。",
    "paragraph_id": 51
  },
  {
    "title": "矮仔吳文政",
    "author": "胡長松",
    "text": "麗娜小姐講，她年紀比吳文政卡大，一直將伊當作小弟底照顧；她真同情吳文政，因為殷攏是八夆放捨ｅ人。麗娜小姐向我證實，吳文政ｅ彼個無緣ｅ阿如，是伊ｅ同學，落尾離開吳文政，合一個查甫囝仔做夥；道親像吳文政給我講ｅ。我真感謝麗娜小姐ｅ寶貴意見，她是一個美麗閣善良ｅ姑娘。2002/3/10 PAGE  1 PAGE  7",
    "paragraph_id": 52
  },
  {
    "title": "揣著天使",
    "author": "胡長松",
    "text": "（小說）揣著天使   ──予王貞文，也向〈天使〉致敬             胡長松 春天的尾溜，紅艷的斑芝佮紫色的苦楝仔攏開過矣，青翠的水柳佇城市的圳溝邊隨風搖擺。小胡保羅開一寡時間佇這个城市揣透透，閣問一寡人，才來到彼間予貞文小姐寫佇文學nih的小教堂。有十字架的小教堂真樸素，用紅磚仔起的建築雖然有淡薄仔歷史，毋過維持甲真清氣、整齊。",
    "paragraph_id": 1
  },
  {
    "title": "揣著天使",
    "author": "胡長松",
    "text": "紅磚仔教堂的外口有一塊草埔，四圍種七里香做牆，佇草埔的一个角落，紫藤佇雅致的鐵棚仔生湠，藤仔花一穗一穗開甲真好，佇風中親像teh對人擛手拍招呼。小胡保羅直接行入禮拜堂，佇副堂的壁頂懸，頭一遍親目睭看著彼幅叫做〈天使〉的壁畫：兩个囡仔行過水沖頂懸个破橋，天使佇怹的身後保護怹。「貞文小姐昨昏先走矣，可惜，你佮伊無相搪。」彼个叫做慈雅的長老請小胡保羅坐。",
    "paragraph_id": 2
  },
  {
    "title": "揣著天使",
    "author": "胡長松",
    "text": "確實，伊中年的面容佮畫頂懸的其中一个查某囡仔真相像，看起來猶閣真少年。伊的跤有跛跤，毋過對伊開朗的笑容完全看袂出來。「伊閣有共妳講啥？」 「無特別講啥。伊講，一切攏真好。你敢是貞文小姐的老朋友？」 「我是文學雜誌的編輯，當然是伊的老朋友。十幾冬前，伊猶佇德國讀冊的時就寄稿予我，其中有一寡稿閣有伊家己畫的插圖，我就知影伊有驚人的才情。彼時陣，伊佇德國，阮佇台灣，阮做伙佇網路頂懸寫文學交流。",
    "paragraph_id": 3
  },
  {
    "title": "揣著天使",
    "author": "胡長松",
    "text": "伊留學轉來了後，封牧，佇神學院教冊，蹛佇宿舍。彼間宿舍內面有一台真有歷史的老風琴。我甚至捌聽伊用彼台老風琴彈聖詩呢！按呢算起來，我聽伊彈彼台風琴，嘛已經是十偌冬前的春天下晡矣！彼工，規个城市攏是金風鈴的金色花蕊，Á伊所彈的曲，正正是我所佮意的彼條聖詩〈我毋知明日會怎樣〉，上重要的是，我毋捌想過老風琴的聲音遐爾仔好聽，就親像貞文小姐透過彼台樂器唱歌仝款。想袂到，伊成實已經來過遮，可惜伊先走矣…….",
    "paragraph_id": 4
  },
  {
    "title": "揣著天使",
    "author": "胡長松",
    "text": "」 「按呢，你來遮的用意是？」 「怹講伊離開城市晉前，一定會先來遮看看咧，所以我來揣伊，想欲問一个我一直袂記問的問題。」小胡保羅假若有淡薄歹勢，共頭毛抓兩下，伊繼續講： 「我一直想欲問伊，聖經內底彼隻為著失去熊仔囝受氣的熊母，佮替禿頭的以利沙出面咬人的熊母，敢會是仝一隻熊母？」小胡保羅心內，假若聽著貞文小姐匿佇佗位teh偷笑，補一句講：「我是認真欲問伊的。",
    "paragraph_id": 5
  },
  {
    "title": "揣著天使",
    "author": "胡長松",
    "text": "」 小胡保羅想起貞文小姐認真共伊講過，聖經內面彼隻受氣的熊母的比喻，就是上帝的一種母性形象。這捌予小胡保羅驚一趒。毋過貞文小姐解說，失去熊仔囝的受氣熊母展現出母性的愛。雖然表面極端，毋過，佇智利獨裁政權中失蹤的囡仔的老母了解這種心情；佇衣索匹亞枵死的囡仔的老母嘛了解這種心情；甚至伊捌講：「受氣的熊母心內為著疼來擘腹，她的大受氣並嘸是欲毀滅，是欲求揣公義的顯明：人應該知，未使奪去熊母所愛的熊子!",
    "paragraph_id": 6
  },
  {
    "title": "揣著天使",
    "author": "胡長松",
    "text": "人應該知，上帝為著疼的緣故，會親像為著失去子兒來傷心的老母相款強猛。」然後，小胡保羅就特別注意著聖經內面所有寫著熊母的段落。伊讀著以利沙欲上伯利恆的時，予一群囡仔笑伊禿頭，就奉耶和華的名共遐狡怪囡仔咒懺，紲落，有熊母對樹林走出來，共彼群囡仔咬死。小胡保羅就想講，可能以利沙嘛是熊仔囝，因為伊予人侮辱，予人笑伊禿頭，所以受氣的熊母上帝就出面替伊伸冤。",
    "paragraph_id": 7
  },
  {
    "title": "揣著天使",
    "author": "胡長松",
    "text": "小胡保羅感覺，貞文小姐可能會同意伊的看法，因為有時陣，小胡保羅嘛感覺家己是一个予眾人恥笑的禿頭，向望有一隻上帝派來的熊母出來替伊主持公道哩。「這我就毋捌矣，可惜，貞文小姐已經先走矣。」 「伊敢成實攏無講啥？」 「其實嘛袂使講無講啥。伊昨昏來佇這幅圖頭前，講起無聲安靜的上帝嘛仝款teh掌權、teh賜咱活氣。所以，添木叔毋才會使佇37冬後閣佮我相認。",
    "paragraph_id": 8
  },
  {
    "title": "揣著天使",
    "author": "胡長松",
    "text": "其實，畫會出遐爾媠的彼个天使佮囡仔的添木叔，早就是主所揀選的矣，毋過，主的意志懸過咱人的意志，超過咱人所會使測度。」 「所以我一直teh想，你的查某囝會當揣著添木叔，這一定毋是拄好的代誌。」 「哈哈，當然loh。」慈雅長老的笑面熾過一个神祕的表情。伊講：「其實是我先揣著添木叔的。我暗中揣伊真久矣。我一直想欲揣著伊，大漢了後有聽教會的人講起伊落監的遭遇，所以一直真關心伊。",
    "paragraph_id": 9
  },
  {
    "title": "揣著天使",
    "author": "胡長松",
    "text": "因為我知影，既然伊就是彼个共我佮天使畫做伙的人，上帝一定會共伊tshuā來。」 「看起來，上帝無一定是一隻熊母。」小胡保羅按呢想，毋過伊無講出來。伊家己感覺詼諧。伊感覺伊若看著貞文小姐，一定欲共伊講這句話，就算只是佮伊滾耍笑嘛好。（伊當然知影，上帝有時嘛會叫禿頭的以利沙愛有恩慈佮忍耐，因為彼是聖神的果子）──小胡保羅嘛想欲共貞文小姐講：「雖然禿頭的以利沙一定閣較佮意彼个成做熊母的上帝。",
    "paragraph_id": 10
  },
  {
    "title": "揣著天使",
    "author": "胡長松",
    "text": "」然後，貞文小姐一定會先笑一站，共伊講：「總是……」 「總是」按怎呢？小胡保羅雄雄躊躇矣。「總是──嘛有佇烏暗監牢內面，安安靜靜teh看顧的上帝啊。」貞文小姐一定會按呢講的。想到遮，小胡保羅就起身向慈雅長老告辭。當伊行過埕nih彼欉紫藤仔花的時，有一團溫柔的光來到伊的胸坎，親像溶去的金色油膏淋佇伊的心肝。",
    "paragraph_id": 11
  },
  {
    "title": "揣著天使",
    "author": "胡長松",
    "text": "伊雄雄想起離開城市的貞文小姐一向微笑閣喜樂的面，親像是顯明上帝賞賜的創造，嘛親像藤花，就算明仔載凋蔫，仝款用優雅的一面賜予這个世間──伊感覺伊的媠算是一个夢，毋過有福的人，猶是會使經歷伊的實際──這馬，小胡保羅幽幽的性命親像綴彼抱藤仔花teh伸長，假若佇光的內面，已經綴遐美麗的花藤，peh上「我是阿利法，我是奧美加，我是起初，我是最後」的彼个天頂的花園。",
    "paragraph_id": 12
  },
  {
    "title": "揣著天使",
    "author": "胡長松",
    "text": "小胡保羅斡頭，看著小教堂的門口，慈雅長老teh流目屎，伊就對伊擛手講再會。2017/5/17 註：慈雅長老、添木叔、「天使」壁畫攏是王貞文小說《天使》內面的角色佮元素。",
    "paragraph_id": 13
  },
  {
    "title": "人力車伕",
    "author": "胡長松",
    "text": "【二二八系列小說之 ７】 人力車伕  胡長松 叨位有人被逼生活值散赤之中, 靴ｅ人權就被看輕﹑剝削, 團結起來為著予人權受尊重, 是咱ｅ神聖義務    ──Joseph Wrensinski，巴黎自由人權廣場碑文 1 我即站捷捷底想，彼四斗米給我害加真悽慘。陳桑果然是來揣我啊，我開始底認真考慮，咁真正要將阮老爸放ｅ祖厝賣掉？",
    "paragraph_id": 1
  },
  {
    "title": "人力車伕",
    "author": "胡長松",
    "text": "陳桑四十出頭歲，是一個古物商，體格中等，lam3一個腳桶肚，若講伊彼個腳桶肚，值咱即個年冬是真罕見ｅ。伊滯值苓仔寮偎近海港ｅ低厝仔。殷厝合港區ｅ圍牆仔之間有一片空地，伊用竹籬笆給空地圍起來，起一間倉庫，然後道將一四界去沽[kou2]來ｅ中古物件囥值hin。倉庫內面啥物攏有，其中嘛有小可歹去ｅ，伊給提來修理好勢，變做會用得ｅ物仔，才閣賣出去；物件好用實在，價數嘛公道。",
    "paragraph_id": 2
  },
  {
    "title": "人力車伕",
    "author": "胡長松",
    "text": "晉前，我八給買過一個鼎合一個衫仔架。我知影伊大約是有趁一寡錢，特別是拄戰後ｅ時，日本人卜轉去，將厝裡ｅ物件俗俗賣出來，予伊沽著未少好物。當然，過去伊合日本人有一定ｅ關係，伊做人做事真厚道，人人好，值地方上ｅ人緣一向未歹，阿即馬，經過彼曾大代誌，物件更加起價，伊倉庫內面ｅ物仔幾個月內變加價值連城，雖然安呢，伊猶是講話客氣。伊ｅ好名聲確實是有原因ｅ。",
    "paragraph_id": 3
  },
  {
    "title": "人力車伕",
    "author": "胡長松",
    "text": "伊笑笑仔講：「橫直你米是還未起啊，我看，即間厝沽沽來thap好啦！閣會使存寡錢，生活卡好過！」 伊入來ｅ時，阮阿母當坐值椅條頂懸底編鱔魚籃，她聽著安呢，手頭ｅ空缺停咧，問講：「啥物米？貴仔，咱ｅ米咁給伊賒ｅ？」 「嘸是啦！阿母，這……」我歸個人感覺見笑起來。我講：「陳桑，我看，即曾咱莫值遮講，借一腳步，咱來外面參詳。」 陳桑嘛是維持伊ｅ笑容，伊講：「無啦，貴仔，歐巴桑底關心，咱嘛道予瞭解，著否？",
    "paragraph_id": 4
  },
  {
    "title": "人力車伕",
    "author": "胡長松",
    "text": "」伊斡頭給阮阿母講：「歐巴桑，是安呢啦！三個月前，貴仔給人做保，即嘛彼個人無去啊，即條數[siau3]總是要清一下。無啦！無啥物大代誌啦！你嘸免煩惱！」對伊ｅ客氣合禮貌，我感覺非常ｅ敬佩，不愧是陳桑啊！阮阿母聽著安呢，身軀朓[tio5]一下，講：「貴仔！你給誰做保？」 我講：「阿道是咱彼個老厝邊阿榮啊！伊彼時陣卜給陳桑買車仔，錢無夠，寫借據欠四斗米，我做保ｅ。」 「啥！四斗米？",
    "paragraph_id": 5
  },
  {
    "title": "人力車伕",
    "author": "胡長松",
    "text": "」阮老母聽著安呢，隨道目屎流落來：「貴仔！咱卜去叨生四斗米出來？」 我講：「阿母，你放心啦，我會想辦法！」 阮阿母道罵我：「你即個不肖子，講未聽！當時才會出脫？」她大聲哮出來。我斡頭給陳桑講：「陳桑！拜託咧！咱來外面參詳，莫值遮講。」 陳桑嘛是笑笑，伊向阮阿母行一個禮，講：「歐巴桑，真失禮，予妳煩惱啊。我純粹是好意。」然後，伊道細聲給我講：「王少校你八否？",
    "paragraph_id": 6
  },
  {
    "title": "人力車伕",
    "author": "胡長松",
    "text": "」 我驚一朓，想卜講嘸八，不過，我看陳桑已經知影啥物代誌，只好點頭。伊講：「是安呢啦，伊提一寡物仔來賣我，想講我人面卡闊，道問我一個人ｅ消息。伊問ｅ是一個扭[giu2]車仔ｅ，瘦猴瘦猴，小可隱龜……」伊目光定直看我，予我歸身軀出汗。「伊講彼日值酒家門口，警察局長ｅ烏頭仔車，道是予彼個車伕煽動燒去ｅ……你放心啦！我講我嘸八彼個人啦……不過，唉呀！你哪會這呢無細膩？」 「嘸是啦！嘸是伊講ｅ安呢啦！",
    "paragraph_id": 7
  },
  {
    "title": "人力車伕",
    "author": "胡長松",
    "text": "」我向陳桑解說。陳桑給我ｅ手骨貼二下，講：「無要緊啦！我目前是無打算卜給你貴仔ｅ名講出來啦！」 伊嗽一聲，最後講：「無你才閣考慮看覓！我無趕急，你後禮拜給我講道會使。」 離開晉前，伊猶是真有禮貌，再一次向阮阿母行禮。2 若講扭[giu2]人車[lang5-chhia, 人力車]，我算是老字號啦。無法度，無讀冊，啥物穡[sit]頭都未曉。",
    "paragraph_id": 8
  },
  {
    "title": "人力車伕",
    "author": "胡長松",
    "text": "阮老母給我講：「無你去扭車好啦，講好額是未好額，尚無嘛閣通度三頓。」所以我自15歲道值車頭扭車。其實阮厝算是大家族，阮老爸是ban7仔子，不過伊早死，落尾手阮老母分一間厝徛，道無閣合家族ｅ人來往。她值人ｅ田裡做穡，厝裡無啥物錢。早當時一台車1000箍，貴蔘蔘，會使買一甲田，買車ｅ錢嘛是阮老母齒根咬咧，向殷頭家借ｅ。",
    "paragraph_id": 9
  },
  {
    "title": "人力車伕",
    "author": "胡長松",
    "text": "彼陣高雄車頭值哈瑪生，阮講是舊車頭，載客ｅ車班無像即馬靴濟，不過我ｅ生理未歹，因為骨力腳手緊，有未少固定老客戶，若扭著卜去碼頭坐船ｅ日本人客，有時仔閣會加一寡賞圓。安呢落來，一日收入會使夠一箍半二箍，算是猶未歹。儉落來ｅ錢，我道豆豆仔還人。昭和16年，高雄車頭徙去鮐港埔，閣來一直夠光復了，我攏是值鮐港埔合鹽埕埔之間扭車。我早時仔值車頭前等班，暗時仔，道來夠鹽埕埔ｅ酒家門口扭人客。",
    "paragraph_id": 10
  },
  {
    "title": "人力車伕",
    "author": "胡長松",
    "text": "拄光復ｅ時陣，鮐港埔靴猶算偏僻，無滯啥物人，道是車站附近有一寡徛家厝，有幾間旅社，閣有一寡賣小吃ｅ小擔，差不多是安呢。算起來，鹽埕埔道加真鬧熱，酒家啦，戲院啦，店面啦，會使講是一片繁華。尤其是酒家，光復了加幾若間出來，一夠盈暗，會使講是歌聲處處，酒醉金迷道著。你若問我酒家攏是誰底去，喔，我道給你講，道是靴官員大官虎啦，多數是外省仔官唐山客。唉！殷ｅ日子是真好過喔。講起來，阮是真畏靴外省官虎喔。",
    "paragraph_id": 11
  },
  {
    "title": "人力車伕",
    "author": "胡長松",
    "text": "阮老母講ｅ啦，人是官啦，你會使安怎？遐是拄過年了無外久，一向百花妖嬌ｅ春天時，遂烏陰起來。早起我卜出門晉前，阿榮雄雄出現。我當底擦我ｅ人車，感覺著一個人影，一夯頭，雄雄看著阿榮摜[koaN7]一個紙lok仔徛值我ｅ面頭前。「貴仔，錢，錢，我闖[chong5]來啊！」伊喝一聲。「啥物錢？」我問伊。「買車ｅ錢啊！頂個月，你嘸是講我會凍合你去扭[giu2]車？即馬我闖錢來啊！1800箍。」伊講。",
    "paragraph_id": 12
  },
  {
    "title": "人力車伕",
    "author": "胡長松",
    "text": "「你是位叨闖靴錢出來ｅ？」我看一眼伊手裡ｅ紙lok仔，凸[phok]凸凸。「阮老母仔，她將當初時做嫁妝ｅ彼卡金手環提去賣。本底想講值無三先錢，想未夠即馬遮好價。」伊繼續講：「手環賣1000箍，另外800是去借ｅ。」 「去叨借ｅ？」 「錢莊啊！」 「哦！」 早當時，阿榮合阮仝款，艱苦人出身。阮是厝邊，攏滯值哨船頭。殷老爸是鐵工廠ｅ工仔，阿殷老母四界替日本人煮飯洗衫給晟養大漢，生活艱苦啦。",
    "paragraph_id": 13
  },
  {
    "title": "人力車伕",
    "author": "胡長松",
    "text": "若講阿榮，細漢ｅ時真狗怪，一日到暗參人冤家相打，我嘛參伊打過。為著啥物代誌？這我未記也，橫直伊人生著大漢，漢草閣好，我打輸伊道著啦。我會記每一擺伊若合人冤家，殷老母道去向人會失禮，一個頭點[tam7]加強卜敲著土腳。講起來伊ｅ性地道是烈性，嘸八聽見有改過。阿殷老母勤儉吞忍，散[san7]罔散，獒做人，真分張，炊粿啦、綁粽啦、搓圓啦，有物件攏分厝邊，地方上通人呵咾。",
    "paragraph_id": 14
  },
  {
    "title": "人力車伕",
    "author": "胡長松",
    "text": "落尾殷搬厝，聽講搬去值壽山腳紅毛土會社靴，我有時閣會拄著伊。自日本時代，阿榮道值港邊糖公司ｅ倉庫做點貨員，坦白講，我晉前是真欽羨伊，嘸免像我安呢值日頭下走闖，而且伊ｅ月給嘛未歹，大約有二三十圓。日本時代殷兜是國語家庭，伊本身讀過小學校，閣是地方壯丁團ｅ成員，加上殷老母替未少日本人洗衫煮飯，所以熟識著啥物好人，才替伊安排著即個好空缺。",
    "paragraph_id": 15
  },
  {
    "title": "人力車伕",
    "author": "胡長松",
    "text": "拄光復了ｅ某一日，我值路裡遇著伊，氣色真歹，一個人消瘦[san2]落肉，二蕾目睭腫加若麵龜，親像予鬼cheng著。會使講，徛值我面頭前ｅ，嘸是過去ｅ彼個大漢閣氣魄ｅ阿榮，因為伊懸，看起來好親像一枝彎khiauｅ竹篙，總講一句，若嘸是真熟悉，我可能會將伊當作是一個乞食。我問伊是安怎啦，原來，是殷ｅ倉庫換一批中國仔去接收，安呢，伊悲慘ｅ運命道來啊。",
    "paragraph_id": 16
  },
  {
    "title": "人力車伕",
    "author": "胡長松",
    "text": "伊先是操二句，才款款仔給我講： 「殷中國仔去靴，哪有影是底顧倉庫？根本道是去做賊ｅ嘛！殷趁盈暗入去倉庫偷糖，一車一車載，害我ｅ數[siau3]目是安怎鬥都鬥未ba7。頭起先我嘸知，阿阮彼個課長，一日夠晚對我歹chheng3-chheng3，講我數記嘸著去，卜給我辭頭路。殷娘咧！我真不服，一日盈暗，道挑故意嘸睏，提一枝木劍避值倉庫裡卜當看有賊否。",
    "paragraph_id": 17
  },
  {
    "title": "人力車伕",
    "author": "胡長松",
    "text": "結果，嘿嘿，門一打開，遂是阮課長，嘸知對叨位sak一台『利阿卡』來，打算卜車糖出去。『馬鹿！』我喝一聲，木劍隨著展出來。結果阮課長講：『嘿！小老弟，原來是你啊！不要衝動，咱自家人嘛！』」 「你安怎處理？」 「安怎處理？我三二個手道給chang起來，講：『誰跟你自家人，馬鹿！你這個賊！我抓你去見警察！』然後道掠伊卜去見港警。結果阮課長講：『等等，等等，小老弟呀，我加你薪水，你就別鬧了吧！",
    "paragraph_id": 18
  },
  {
    "title": "人力車伕",
    "author": "胡長松",
    "text": "你也知道，幹我們這種公務員的，能存個什麼錢呢？米價漲成這樣，一斗米要個二三百塊，都快是我們一個月薪水了，要我們怎麼活呢，你說是不是？家裡妻小要養的呀！』」 「伊講安呢嘛無嘸著。」 「啥物底無嘸著？伊領安呢算歹？阿阮嘸道來跳海？我講：『你不必說了！』我堅持卜給掠去送派出所。伊道講：『要不然，我看你就加入吧，糖價現在好得不得了，大家有福同享，我鐵定是不洩露的。』我當然是無聽伊。我一下道給掠去港警靴。",
    "paragraph_id": 19
  },
  {
    "title": "人力車伕",
    "author": "胡長松",
    "text": "真不幸，值班ｅ港警是新來ｅ，拄好嘛是一個阿山，我氣phut-phut給講：『這個是賊，我抓的。』結果彼個警察，本底the值椅仔頂睏，予我吵醒，頭夯起來看著阮，道哈一個噓，講：『喔，是課長啊！人交給我吧！』最後道叫我走啊。」 「閣來咧？」 「第二工，阮課長照常來上班，結果道給我辭頭路啊──唉，靴阿山仔道是吃銅吃鐵，夭壽骨啦！」 伊講煞，一個面親像卜火化去，歸個人看起來真落魄。",
    "paragraph_id": 20
  },
  {
    "title": "人力車伕",
    "author": "胡長松",
    "text": "道是彼工，我問伊看卜合我來扭車否。我講：「忝頭是有卡忝頭啦，不過，好一點，卡免看人面色，而且即馬物件起大價，咱扭車ｅ，車資加減會凍綴咧起寡，這道卡贏底吃死薪水。」 伊聽了信信信，直直點[tam3]頭。其實講彼時講免看人面色，是底安慰伊ｅ。我尚驚載著阿山仔軍官，講話土雷雷，khap咧嘸拄好道ouN3 ouN3嚷，坐車無卜付錢是四常ｅ代誌；抑無，道是提國票來thap。",
    "paragraph_id": 21
  },
  {
    "title": "人力車伕",
    "author": "胡長松",
    "text": "遐國票是真無值ｅ呢，三四十箍才會凍換一箍台票。拄光復ｅ時，我八載過一個阿山仔軍官，夠位卜給提一箍台票，伊提一箍國票予我，我合伊嚷，伊道將槍提出來。唉，橫直咱蕃薯仔是悲哀啦！講罔講，扭車尚無猶閣有通趁吃。我給阿榮講：「我熟識一個古物商，好定會使去揣看覓，我聽講前幾日有人提1500箍道牽一台中古ｅ啊，看起來是猶新展展。」 我講ｅ古物商，道是陳桑。阿榮聽加興chhih-chhih，隨道講伊卜去闖錢買車。",
    "paragraph_id": 22
  },
  {
    "title": "人力車伕",
    "author": "胡長松",
    "text": "遐是過年前ｅ代誌，想未夠伊真正去闖錢來啊。我ｅ心內安呢想：即馬物件起價起加安呢，糖一斤已經起加六七十啊，1800箍咁猶閣有夠通買一張人車？阿榮親像知影我底想啥，開嘴講：「貴仔，你想，1800，咁有夠？」 我講：「有啦！罔問看覓。」 伊講：「若買無，道來買寡米好啦！已經一二個月，阮厝裡無米啊。我猶少年，猶會堪得，只是阮阿母即暫身體無外好勢，我想卜kun5糜予吃。",
    "paragraph_id": 23
  },
  {
    "title": "人力車伕",
    "author": "胡長松",
    "text": "即條錢，本底是卜去買米ｅ，嘸過阮阿母無要。她講，米吃落，仝款做屎放出來，叫我去買一張車來扭卡是本，叫我莫睬她。貴仔，想想咧是有夠悲哀啦，我昨去米店，問落夠塊，成實目屎輪落來，一斤米四十，千八箍買無五斗米，你想，安呢咁有夠通買一張車？」 一路伊給我講，即二個外月來，伊想卜閣揣一個頭路，揣攏無，心肝頭真凝。伊ｅ口氣怨嘆加：「是講，道算我無予彼個夭壽課長辭頭路，嘛是早晚會飫死。",
    "paragraph_id": 24
  },
  {
    "title": "人力車伕",
    "author": "胡長松",
    "text": "光復前，米一斤猶是二角；光復了無外久，日票換做台票，一箍換一箍，阿米遂起夠一斤二箍，咱嘸甘買，即馬一斤四十，咱買未起啊，閣是有行無市，無一定買有。可怕啊！傷可怕啊啦！貴仔！你咁知影遐米啦糖啦攏是走位叨去？我給你講啦，攏走位碼頭ｅ倉庫去啦，續落道一船仔一船載去中國，駛殷娘咧！相戰無餓死咱遮蕃薯仔，遂是中國仔來，給咱餓死了了！」 阿榮講咧講咧，拳頭母lak起來。",
    "paragraph_id": 25
  },
  {
    "title": "人力車伕",
    "author": "胡長松",
    "text": "伊講ｅ無嘸著，即冬外，蕃薯仔失業ｅ滿滿是，加上白米一日三市，逐個人攏無米通吃，憂頭結面。我滯值港邊，阮厝邊有一個二十七八歲ｅ少年家仔，頂個月想未開，跳港死，留一個歐里桑、一個新婦、一個查某子合二個後生，歸家夥仔攬攬做一球，哭加嘸成人去。而且即站，我聽講政府規定卜禁止人車，要換踏三輪車，若真正安呢，我嘛要餓死。我一直底煩惱嘸知卜去叨闖錢買三輪車。",
    "paragraph_id": 26
  },
  {
    "title": "人力車伕",
    "author": "胡長松",
    "text": "我照實給阿榮講：「其實，扭車嘛已經無像我晉前講ｅ遮妥當啊，頂個月靴豬仔講卜給禁止。」 阿榮講：「禁止？禁止才打算啦！貴仔，若無通扭車，阮歸家夥仔現此時道嘸知卜怎樣過活啊啦，阮老爸ｅ空缺嘛無啊，嘛是當底揣穡頭做。」 這予我更加煩惱起來。伊繼續講：「無法度啊，鐵工廠ｅ機械予殷拆了了，一隻一隻未振未動，我老爸道安呢無頭路啊！馬鹿，殷中國仔，八一個啥？",
    "paragraph_id": 27
  },
  {
    "title": "人力車伕",
    "author": "胡長松",
    "text": "我給你講啦，啥物攏嘸八啦，機械ｅ操作未曉嘸打緊，人卜給教，遂變面起歹，講：『我大還是你大，你懂個啥？』落尾手咧，殷將機械ｅ零件一塊仔一塊拆拆下來，無彩人物，當做歹銅舊錫底賣，閣將電線一節仔一節剪落來，車車出去。你講看覓，世間哪有即款人？馬鹿！若講卜予靴ｅ豬仔管，殷爸甘願予狗管！尚無嘛閣一嘴飯通吃！人日本人咁有親像安呢？",
    "paragraph_id": 28
  },
  {
    "title": "人力車伕",
    "author": "胡長松",
    "text": "五十冬ｅ建設予殷一冬毀了了，抑若無，即二日台北人哪會……」伊愈講愈氣，歸身軀疲疲搐。「阿榮仔！卡細聲咧啦！若無，我看，是你即個『亡國奴』緊早慢會予人掠去！」我夯頭看四周圍，早起ｅ行人真少，不過我看著遠遠二ｅ警察行過來，殷ｅ面色真嚴肅，二蕾目睭親像劍光底掃。合平常時仔ｅ搖擺[hiau5-pai]款無啥仝，不過是猶閣卡歹。我確定殷無聽著阮底講話，才小放心。",
    "paragraph_id": 29
  },
  {
    "title": "人力車伕",
    "author": "胡長松",
    "text": "前一暝，我已經聽著la-jio(收音機)ｅ消息。我ｅ煩惱是有根據ｅ，一直夠旦，殷猶是捷捷罵阮亡國奴。道值遐ｅ前幾工，值鹽埕埔ｅ酒家門口，一個阿山仔少校飲加醉茫茫，攬一個小姐坐上我ｅ車。即個小姐看著若像無啥卜，不過最後嘛是予伊強壓起哩。「大將軍呀！我們店裡面忙，你就放我走吧！」小姐安呢講。我看過即位小姐幾若擺，是台灣人，我聽講過，她是彼間酒家ｅ王牌，她八幾若擺坐過我ｅ車。",
    "paragraph_id": 30
  },
  {
    "title": "人力車伕",
    "author": "胡長松",
    "text": "她穿一軀金黃懸叉ｅ旗袍，頭鬃梳懸懸，插一枝銀釵，嘴唇胭脂朱紅發金。「放了妳，那我今天晚上可怎麼辦呀？妳說說！」阿山仔少校安呢講。續落伊道給硬扭上車，對我大聲嚷：「喂！拉洋車的！還不走？」 「去哪裡？」我問伊。「五塊厝。」 我講：「老闆，五塊厝比較遠呢，要比較多錢喔！」 伊道ouN-ouN嚷起來：「他媽的，老子就是錢多，叫你拉，你就拉，囉唆啥啊？快拉！」 我講：「我一個人，拉不動。你要不要再叫一輛？",
    "paragraph_id": 31
  },
  {
    "title": "人力車伕",
    "author": "胡長松",
    "text": "」 我身軀邊，有一二個卡骨力ｅ車伕道行偎來，想講有生理做。結果彼個少校仔喝加愈大聲：「他媽的，你是聽不懂人話啊？要拉不拉？不拉，我就叫別人拉。」 聽伊安呢喝，我無順伊嘛未使，只好答應。殷二個人擠[chiN]值細細條ｅ椅座，一路，我聽見即個阿山仔少校底調弄即個小姐，阿即個小姐是直直推辭，阿山仔少校道變加大聲嗽起來。雄雄，我聽著「砰！」一聲。我停車，斡頭過，看著即個軍官將槍夯值手裡，槍管頭前底出煙。",
    "paragraph_id": 32
  },
  {
    "title": "人力車伕",
    "author": "胡長松",
    "text": "即個小姐是驚加一個面青筍筍。同時我嘛看見她肩胛頭ｅ一粒鈕仔已經予解[thau2]開。少校喝講：「他媽的！安分點，懂不懂？妳敬酒不吃吃罰酒妳！喂！拉洋車的，你看啥？不快走，連你也一起斃了。」 坦白講，我是驚加雙腳軟翱翱[ko5]，真勉強才將腳步踏出去。續落來，一路道攏干擔有阿山仔少校ｅ笑聲，懸懸低低，咯咯咯[kok]有時若像雞角底叫。我聽著真艱苦。有時，伊嘛會針對我，對我大細聲嚷：「喂！拉洋車的！",
    "paragraph_id": 33
  },
  {
    "title": "人力車伕",
    "author": "胡長松",
    "text": "你快點成不成？不高興嗎？哈哈，老子知道你們這些日本鬼子養的，喝狗奶長大的，就是會不高興，哈哈，老子是知道的！呸！你們算哪根蔥！瞧不起我們祖國啊！他媽的！我看你們是當奴才當慣啦，沒教化的狗奴才！亡國奴！」 「卡細膩咧！」我給阿榮講。我心肝頭一直底想彼個阿山仔罵我「狗奴才」ｅ代誌。路裡ｅ警察卡濟，行無幾步道看著一個，我想，確實是合即二日發生值台北ｅ代誌有牽連。",
    "paragraph_id": 34
  },
  {
    "title": "人力車伕",
    "author": "胡長松",
    "text": "我聽la-jio講台北死傷ｅ人未少，已經戒嚴。我給阿榮講：「即二日扮勢無啥著，卡細膩咧！」 「細膩啥？貴仔，我給你講，你驚死，我阿榮是嘸驚死！橫直夠遮來啊，若拄著，加加是殷爸合殷生死配！」   「噓！」    3 阮夠位ｅ時，陳桑當提槓槌仔，值一塊椅條頂懸khi-khi-khok-khok底槓。「買人車喔？有是有，嘸過你嘛知，即暫物件貴死無人，生理真歹做。",
    "paragraph_id": 35
  },
  {
    "title": "人力車伕",
    "author": "胡長松",
    "text": "我即台是前二禮拜一個人賣我ｅ，我本底無按算買，不過可憐啦，講殷子看病，無錢，我才給買落來。來，我chhoa7恁看覓咧！」 遐是一台「松島號」，椅chu3仔卡隘，雨蓬卡闊，它ｅ輪框生銑，樹奶輪胎已經歹去，換做柴做ｅ硬皮輪，看起來舊燠舊臭，囥值倉庫。我一看道知影即台車一定足歹扭ｅ。陳桑講：「是啦！是有卡舊啦，恁若要，算恁3200道好。這新ｅ一台要成萬箍呢！」 「3200？",
    "paragraph_id": 36
  },
  {
    "title": "人力車伕",
    "author": "胡長松",
    "text": "」我一聽，吐舌出來，我講：「二個月前，嘸是聽講一台1500箍道有啊，哪會即馬要遮貴？而且，即台閣是舊加安呢！」 伊講：「1500箍？貴仔，即馬1500差不多買一雙皮鞋啦，一個月一個月無仝啦，莫講一個月，一日一日都無仝喔！你嘛知影，即馬物件起大價，我今仔若無賣你，明仔載你來，我道要賣閣卡貴，犯勢要3500才會和，若無，我歸去買米來躉[tun2]道好啊，著否？3200算俗加未使閣俗啊啦！",
    "paragraph_id": 37
  },
  {
    "title": "人力車伕",
    "author": "胡長松",
    "text": "而且即台車予你趁錢ｅ呢，即馬ｅ時機，誰評恁扭車ｅ卡好空？」 聽伊安呢講，阿榮一個面憂起來。我講：「陳桑！算卡俗ｅ啦！扭人車無你講ｅ遮好空啦，而且你犯勢猶嘸知，即站政府講卜禁人車，你即台，我想是愈歹賣啊啦！」 陳桑講：「貴仔！你莫嚇我啦！我咁嘸知殷卜禁止扭車？好賣歹賣我心內有數，若無，你明知影人卜禁，哪會閣來揣我，著否？安呢嘸是真龜怪？抑是你ｅ車看外濟卜賣我，我遮嘛有一台三輪車俗俗仔賣你，你看安怎？",
    "paragraph_id": 38
  },
  {
    "title": "人力車伕",
    "author": "胡長松",
    "text": "」 「這──」我ｅ心肝嘛憂起來。我問講：「阿三輪車安怎賣？」 「萬八。」 「喔！遮貴！」 陳桑講：「道著咧！我知影恁手頭按，無安呢啦，看恁紮外濟錢來，咱參詳看覓，半交陪啦，逐家互相。」 即時陣阿榮開嘴，伊講：「1800。全部安呢爾。」 陳桑聽著，喝一聲：「啥？1800？恁看一下，靴ｅ裘[hiu5]仔，一領道要1800。即台車賣恁1800是無可能啦！」伊指一下囥直倉庫邊仔ｅ烏色大裘，然後搖頭。",
    "paragraph_id": 39
  },
  {
    "title": "人力車伕",
    "author": "胡長松",
    "text": "我講：「陳桑，拜託咧啦，阿榮殷厝攏失業啊，若無即台車，恐驚歸家夥仔會餓死。你算盤道罔tiap看覓咧！」 陳桑一直搖頭，成實去提算盤出來。伊tiap歸晡久，最後給阿榮講：「無道安呢啦，算你3000箍，你即1800予我，存1200，予你賒三個月，三個月內要還我。不過，我有二個條件：第一，你即1200箍要折做米還我，即馬米一斗四百，你要還我三斗米，加上利息，你要還我四斗；第二：你要揣保人簽借據。",
    "paragraph_id": 40
  },
  {
    "title": "人力車伕",
    "author": "胡長松",
    "text": "安呢咁會使？」 阿榮想一下仔，講：「米ｅ部分，是無問題，不過，保人……」 伊斡頭看我，我隨道講：「好，我會使做保。」 道安呢，我成做阿榮ｅ四斗米ｅ保證人。4 是啊，這完全是我惡夢ｅ開始。阿榮確實無扭車ｅ命，頭一工扭車道足衰尾。不過總講一句，嘛未使怪伊，是我害伊ｅ──其實嘛是為著彼暝ｅ代誌。坦白講，彼暝行夠林德官ｅ時，我ｅ腳已經無力啊，行加起麻痛，即個時陣，阿山仔少校ｅ聲嘛漸漸恬去。「喂！",
    "paragraph_id": 41
  },
  {
    "title": "人力車伕",
    "author": "胡長松",
    "text": "扭車ｅ，我看你忝啊，小歇一下好啦！阿山仔醉死去啊！」 是彼位酒店小姐幼綿綿ｅ聲音。我將車停落來，提巾仔擦一下面。遐是一個真嫷ｅ小姐，嘸過我歹勢直接看她。她提十箍予我，講：「我夠遮道好啦！我要趕轉去。」 我無給收，我講：「妳卜家己行轉去？咁通？路頭遮呢暗neh！」其實我煩惱ｅ是彼個少校仔若醒過來卜安怎。我繼續講：「而且，即隻豬仔萬一若精神，咁未──」 她聽我安呢講，嘴掩咧道aN3腰笑起來。",
    "paragraph_id": 42
  },
  {
    "title": "人力車伕",
    "author": "胡長松",
    "text": "我問她底笑啥，她干擔搖頭。我閣問：「咁講妳未驚？」 她若笑若講：「未啦！不過是一個少校仔爾！今仔ｅ代誌若予殷營長知影，我看伊道討皮痛。」 「安怎講？」我真驚奇。她笑加愈大聲：「因為我嘛熟識殷殷營長，哈哈！我若給殷營長講，伊道──哈哈！」她即句話講無了，我發見她ｅ目墘若親像有目屎一二滴。我講：「哦！不過，遮呢暗啊，我看，亦是我先送伊夠位，等一下才送妳轉去好啦！」 她講：「未使！",
    "paragraph_id": 43
  },
  {
    "title": "人力車伕",
    "author": "胡長松",
    "text": "我厝裡有囝仔底等我，我要緊轉去。」 「啥物，妳有囝仔？」我更加驚奇。她斡咧道卜做她行。我給喝：「喂！小姐！等一下啦！我看，我先送妳轉去！橫直即隻豬仔已經睏死去啊！」 道安呢，我先送即個小姐轉去厝，阿彼個醉死去ｅ少校仔，我嘸知伊ｅ宿舍值叨，只好給送轉去鳳山ｅ軍營── 安呢道未直啊！",
    "paragraph_id": 44
  },
  {
    "title": "人力車伕",
    "author": "胡長松",
    "text": "阿榮扭車ｅ頭一日（會使講嘛是最後一日），拄好是市參議會第一工開會ｅ日子，盈暗市長合靴議員約值酒家吃飯，阮想，生理一定未歹。我合阿榮早早道去夠酒家門口等班，我閣講伊真好運，第一工道拄著這大日子。二個人坐值酒家對面ｅ一欉大樹頭當底開講，想未夠彼個少校仔雄雄道跳出來。「你這個亡國奴！狗奴才！你是個啥麼東西啊！」伊講咧講咧，道「砰！」一聲，對天頂開槍，然後將槍拄值我ｅ頭殼。「長官啊！饒命啊！",
    "paragraph_id": 45
  },
  {
    "title": "人力車伕",
    "author": "胡長松",
    "text": "」我驚一下，隨道雙腳落軟，跪值土腳。我夯頭看伊ｅ面，橫霸霸，若像卜將我拆吃落腹。若是過去，我想，我是穩死無活ｅ啦，佳哉彼工，一陣人聽著槍聲，攏箍偎來。「貴仔，你是安怎，你去惹人呢？」阿榮問。我講：「無啊！無代無誌，阿道是彼工伊坐我ｅ車，伊醉死去，我嘸知影殷厝，給送轉去軍營，安呢道……」我一面講，規身軀疲疲顫。阿彼個少校仔是一身軀酒味。我閣講：「而且，我根本道無收伊ｅ錢。",
    "paragraph_id": 46
  },
  {
    "title": "人力車伕",
    "author": "胡長松",
    "text": "」 彼個少校仔喝講：「他媽的，你還辯！存心讓我難看，是不是？是不是？我斃了你！」 我講：「長官！你聽我說，你聽我說……」 即時陣邊仔道有人喝：「阿山閣底打人啊啦！阿山閣底拍人啊啦！」 「阿山仔吃人夠夠！」 「打阿山啦！打啦！打啦！」 結果，第一個出手ｅ嘸是別人，正是徛值我身邊ｅ阿榮。伊一步踏晉前，腳伸起來，道位少校仔ｅ腹肚踢去。少校仔予踢一下，隨道將拄值我頭殼頂ｅ槍徙去對伊。「砰！",
    "paragraph_id": 47
  },
  {
    "title": "人力車伕",
    "author": "胡長松",
    "text": "」一聲，少校開一槍，無打著阿榮，結果打著阿榮拄才買ｅ人車頂頭，人車ｅ椅chu7仔破一大孔，內底ｅ棉紗親像炸彈爆炸齊飛出來。邊仔ｅ人看著安呢，喝加愈大聲，差不多做夥chhi2偎來。我嘸知影，箍偎來ｅ人當時哪會變加遮呢濟。「打阿山啦！打啦！打啦！」 少校仔看勢面嘸著，一個面反青，斡咧道做伊走。一群人隨道追過去，我嘛綴咧走過看。「蕃薯仔徛出來啦！無徛出來嘸是蕃薯仔子啦！」 「打阿山啦！打阿山啦！",
    "paragraph_id": 48
  },
  {
    "title": "人力車伕",
    "author": "胡長松",
    "text": "咁講咱會輸台北人？打啦！打啦！」 喝喊ｅ聲音愈來愈大。彼個少校仔走入去酒家匿。一陣人圍值酒家門口，有人講卜闖入去，嘸過嘛有人看著警察局長ｅ烏頭仔車停值靴，喝講：「卡細膩咧！賊頭童仔葆昭值內面吃飯。」道值即個時陣，我聽著阿榮ｅ聲。伊徛出來，大喝一聲：「安呢愈好！咱給賊頭ｅ車燒燒咧抵數！」 「好啊好啊好啊！燒賊頭仔車抵數啦！」一陣人嘛綴咧喝。",
    "paragraph_id": 49
  },
  {
    "title": "人力車伕",
    "author": "胡長松",
    "text": "續落，我道看阿榮sak伊彼台予槍彈過ｅ人車，位烏頭仔車ｅ方向衝過去。我走過卜給檔，遂予伊sak值邊仔。伊講：「貴仔！你即個無卵ｅ，徛卡邊仔咧！」道安呢，伊sak彼台早起拄買ｅ人車，位烏頭仔車ｅ車肚撞落去。一陣人看安呢，攏大聲喝：「歸去給燒燒ｅ啦！燒燒予去啦！",
    "paragraph_id": 50
  },
  {
    "title": "人力車伕",
    "author": "胡長松",
    "text": "」 才過一下仔，我聽著一聲爆炸，烏頭仔車道變做一葩火，灼起來…… 5   自彼擺了，我道無閣看著阿榮，卡正確來講，是逐家死ｅ死，逃ｅ逃，我完全無阿榮ｅ消息。彼日勢面傷歹，看著火灼起來，我隨道走啊，未赴牽我ｅ人車。市街路傳出槍聲，連續幾若工，我匿值厝裡一直嘸敢出門，當然，我ｅ人車是枋見去啊。唉！遐是一甲田ｅ錢買ｅ啊！我嘸是無去探聽阿榮ｅ消息。風聲漸漸卡liang7之後ｅ某一日，我去夠壽山腳想卜揣伊。",
    "paragraph_id": 51
  },
  {
    "title": "人力車伕",
    "author": "胡長松",
    "text": "阿榮ｅ老母坐值門腳口，幾年無看，她親像老卜歸十歲，全無血色。我給招呼，她認著我，本底二蕾親像死魚目ｅ目睭，雄雄熠出光彩。她隨道開嘴問我咁有阿榮ｅ消息，我只有搖頭。彼二蕾目睭又閣死沉落去。本底我想卜給講彼張借據ｅ代誌，不過，看她安呢，我嘸知卜安怎開嘴，只好恬恬離開。三個月過去啊，今仔日盈暗hip閣熱，陳桑走了，我倒值眠床頂，安怎道睏未去。咁講後禮拜我若無法度闖四斗米來，阮成實連即間厝都無通徛？",
    "paragraph_id": 52
  },
  {
    "title": "人力車伕",
    "author": "胡長松",
    "text": "安呢我ｅ阿母卜安怎？想夠遮，我ｅ心肝歸個滾絞起來。我想，明仔載，我閣來去壽山腳一遭，好定，好定阿榮道會出現啊── 不過，咁有可能？道算伊出現，閣會凍安怎？即馬米一斗起夠千外箍，莫講是四斗，道算是四兩，阮都無定著闖有啊，唉…… 窗外是無雲ｅ熱天暗瞑，我親像看見彼日ｅ彼葩火，值夜空中灼起來，而且值火光之中，有彼個酒家小姐ｅ身影，她穿一軀金黃懸叉ｅ旗袍，只是我看未清楚她ｅ面容。",
    "paragraph_id": 53
  },
  {
    "title": "人力車伕",
    "author": "胡長松",
    "text": "彼葩火親像愈來愈大，卜給任何ｅ一切燒去。天公伯仔，你咁真正疼憨人？我感覺真齷雜，八起來，想卜去外口行行ｅ，結果才行出房間，道看見烏暗ｅ廳裡，阮阿母徛值阮老爸ｅ神主牌仔頭前。值微微ｅ香火之中，我聽見她對阮老爸安呢講： 「樹木仔，你值天頂道目睭八金，保庇咱貴仔勇健喔。咱干擔即個子，你道嘸通予伊失覺察去。我明仔載卜給講，厝無去道無去啊，咱莫去合人爭，命道留咧，著否？",
    "paragraph_id": 54
  },
  {
    "title": "人力車伕",
    "author": "胡長松",
    "text": "樹木仔，即個時勢，嘸是咱會使主張ｅ，你三工二頭嘛道轉來行行咧，給拖一個夢，開剖予聽。唉，有時陣即個囝仔我是真無法伊喔，我是煩惱伊想未開，你道要小給開剖，伊才會聽有啦，houN？樹木仔……」 嘸知是安怎，我ｅ目屎溢值目墘。烏暗中，微微ｅ香火湠開，變做朦朧一片。2003/12/14 PAGE  1 PAGE  5",
    "paragraph_id": 55
  },
  {
    "title": "復活的人(第二部)",
    "author": "胡長松",
    "text": "台語小說  復活的人             胡長松 著 第  二 部  夏  天 Irou ka maæukna ta pehil tyn, ka mou-sourah ta hapa tyn, k’alang-‘noumi ka æ’ia-hylli ta dæ’eulang.樹椏一下茁穎發葉出來的時，恁就知影夏天著欲到矣。",
    "paragraph_id": 1
  },
  {
    "title": "復活的人(第二部)",
    "author": "胡長松",
    "text": "～馬太福音24：32～ 江文達寫的批   1      我所愛的春岫，這馬已經是大熱的熱天，離咱初熟似的日子嘛已經幾落個月矣，我一直用幸福的心情數念妳。我一直感激妳這段日子的陪伴，佮妳鬥陣總是予我離開這个世界的悲傷，就算佇咱無做伙的時陣，我的心猶是因為數念離開烏暗，得著自由的敨縛〔tháu-pa̍k〕。所以我決定寫批予妳。",
    "paragraph_id": 2
  },
  {
    "title": "復活的人(第二部)",
    "author": "胡長松",
    "text": "我印象足深的是妳彼工目睭瞌瞌講起妳離鄉讀冊的日子，妳講彼工，金色的日子，日頭是燒的，透過樹葉照佇路面，離鄉並毋是人所想的遐爾悲傷，妳總算是自由矣，妳看見妳家己佇故鄉的小路咧歡跳。妳的心內想，妳毋是囡仔痞〔phí〕矣。妳講咱所看著的別人攏是表面的，就算看著的家己嘛是仝款。然後我講，妳誠實是一个自由的人。妳佮意山林，佮意花、佮意狗佮螺仔殼，妳嘛佮意都市，佮意夜燈火、佮意窗邊的車聲佮月光所耀的街路。",
    "paragraph_id": 3
  },
  {
    "title": "復活的人(第二部)",
    "author": "胡長松",
    "text": "妳同意我的看法，講妳只是欲成做妳家己。毋過，是按怎妳閣會講彼个坑崁遐爾深？妳講有時佇烏暗內面完全無啥物視線，佇烏暗內面，妳聽見啥物人的聲共妳包圍。按呢我就煩惱起來矣。我毋捌想過有一工會按呢寫批，一方面是因為表達的限制，一方面是因為我知影，顯露內心的不安佇妳的面前只會予家己更加憨面。",
    "paragraph_id": 4
  },
  {
    "title": "復活的人(第二部)",
    "author": "胡長松",
    "text": "我對妳寫批就是按呢的心情，只不過，另外一方面，我並無法度抵抗心內彼个對妳顯露內心的企圖，親像每一遍的顯露就更加接近妳，這可能是一種偏執。春岫，我就是這呢思慕妳。妳佇妳的故鄉西拉雅的山林，敢聽會著我對妳的話語？妳的感冒敢好矣？我一直咧等候妳的一切消息，毋過時間咧過就是遐呢慢，等候的過程，就只好用寫批來填滿時間的山崁。",
    "paragraph_id": 5
  },
  {
    "title": "復活的人(第二部)",
    "author": "胡長松",
    "text": "暑假一目暱已經半个月，我轉來佇下港的日子會使講是真豐富的，毋過欠缺妳的因素，閣較豐富的日子嘛攏是無味的矣。學校放假咱暫別晉前，我感覺妳有心事，這並毋是因為妳講過啥物話抑是做啥物，純粹是我的直覺，這个直覺予我提筆來思考愛。今仔日我雄雄想起咱初熟識的今年春天，我想起逐冬佇彼款的三月時天，我的鼻仔就過敏，是因為氣候，抑是因為花粉，橫直我的鼻水毋管時攏貢貢流。我對我的鼻仔感覺無法度接受的厭。",
    "paragraph_id": 6
  },
  {
    "title": "復活的人(第二部)",
    "author": "胡長松",
    "text": "彼是微寒落小雨的日子，我猶會記得第一遍看著妳的激動，實際上，我毋捌想過會使佇鼻仔過敏的季節遇著予我失魂落魄的女子而且遐呢激動，彼个激動的起頭因為按呢成做非常荒譀〔hong-hàm〕的記持，毋過有時，荒譀嘛會使幫助咱對真實記持的體會。總講一句，彼就是我無法度放袂記的春天的日子，我雄雄毋敢相信日子咧過遮緊。",
    "paragraph_id": 7
  },
  {
    "title": "復活的人(第二部)",
    "author": "胡長松",
    "text": "妳一定閣會記，彼日的前一日，報紙講國民大會擴權，怹將怹家己的任期增加做九年，規个社會攏真不滿，真正是七百个萬年的大皇帝啊！我佮潘水亞成做二个所謂的「有志大學青年」，到廣場聲援的時已經是運動的第二工矣，南北的學生已經聚集五百外人（妳一定猶會記之，彼日到下晡已經破一千人矣），早起，我佮潘水亞佇廣場向學生會幹部報到，接接〔tsih-tsiap〕阮的就是妳。",
    "paragraph_id": 8
  },
  {
    "title": "復活的人(第二部)",
    "author": "胡長松",
    "text": "我閣會記，妳用一款非常特別的迷人低沉的聲音介紹妳家己的名，李春岫，潘水亞隨就表現假若參妳已經足熟的款，紲落，恁足激烈講話，口氣內面有一種佮團體意志連接的興奮，毋過，這種興奮嘛帶予我雄雄的疏離感，我彼時感覺家己是予人擲佇邊仔的人。過幾落分鐘，妳才看我一眼，對潘水亞講：「喔，這位就是你講過的江文達乎？",
    "paragraph_id": 9
  },
  {
    "title": "復活的人(第二部)",
    "author": "胡長松",
    "text": "」妳輕鬆的口氣予我強欲討厭妳，毋過我猶沈醉佇見著妳的特殊激動內面，竟然無法度討厭妳──抑是講，有，嘛是一款複雜的討厭，為啥物？我一時講袂清楚。我會使清清楚楚共當初時看著妳的第一印象重畫出來，佇我的頭殼，長頭毛佮妳面容的伶俐清雅是非常鬥搭的，妳幼骨仔生的身軀頂，白色的T恤佮青色的牛仔褲顯出特別的活氣，妳講話的聲低閣綿實開朗，雄雄看我的時，予我感覺真想欲笑──乾焦想欲笑爾爾，煞講袂出理由。",
    "paragraph_id": 10
  },
  {
    "title": "復活的人(第二部)",
    "author": "胡長松",
    "text": "妳落尾提一條白色的布條仔予我，講會使綁佇頭殼頂。後來妳閣提一頂瓜笠予我。妳的厚喙唇，親像是飽滇的櫻桃吸引我。彼工我佮眾人做伙靜坐一站，有時綴怹喝口號：「解散國民大會」、「廢除臨時條款」，那喝，竟然就感覺那進入一種足有尊嚴的想像，甚至「浸」入佇一个激烈的、自信的氣氛的尚內底──想袂到，一群學生會按呢真實參與佇政治對抗的行動，敢袂有人想著舊年Nailong的自由時代才佇一葩火裡犧牲？",
    "paragraph_id": 11
  },
  {
    "title": "復活的人(第二部)",
    "author": "胡長松",
    "text": "廣場頂面的學生普遍講，前一年政府才聲援天安門的中國學生，這年，敢講怹嘛會學中國共產黨共戰車駛入來？可能性並無懸。我對這款推論的智慧感覺非常的新奇。我甘願予妳厭僐嘛欲提醒妳詳細回想彼个特別的日子的一切。廣場的總指揮是一个查某囡仔，提麥庫不斷要求：第一，有學生證抑是學校服務證的人才會使進入封鎖線，第二，假使若發生衝突，所有的人愛做伙喝「和平和平」、「抗議抗議」。佇回想內面，我佮意這類簡單的策略。",
    "paragraph_id": 12
  },
  {
    "title": "復活的人(第二部)",
    "author": "胡長松",
    "text": "假使戰車若駛入來，就會有一群人作伙對戰車喝「和平和平」、「抗議抗議」。口號本身有學生的純真，我佮意這整個的抒情性，就親像是雄雄發生佇我內心的愛情。毋過我無佮意彼條封鎖線。彼條封鎖線假若予學生佮教授成做清高的一類，我並無佮意按呢的分類，只是，這个決議嘛是廣場眾人做伙做的決議。有一个感動是感覺家己竟然會使奉獻啥物的感動。這個感動甚至幾擺予我恬恬流目屎。",
    "paragraph_id": 13
  },
  {
    "title": "復活的人(第二部)",
    "author": "胡長松",
    "text": "我故鄉的教會牧師捌講，人類尚蓋高貴的愛，叫做犧牲的愛，親像耶穌為世間人的罪上十字架，這款愛，佇希臘文叫做「agape」，是無條件的愛，是忍耐、恩慈、謙卑、無私的愛，我感覺，這个時刻的我，親像予一个魔力吸引，進入一種無比高尚的自覺內面。妳坐落來佇我的身邊講：「喂！你怎樣知影欲來？」因為位較隘，妳的肩胛頭拄佇我的肩胛頭，我甚至會使感覺著妳的T恤內面的體溫。一種特殊的親近予我感覺我規个人醉矣。",
    "paragraph_id": 14
  },
  {
    "title": "復活的人(第二部)",
    "author": "胡長松",
    "text": "風裡有乳芳味，親像是妳的頭毛的芳氣。我應講：「是潘水亞共我招來的。」 妳問我是毋是我佮潘熟識足久矣，我講阮是仝鄉的，自細漢就做伙矣。我嘛回問妳佇何時開始參加怹的運動。妳用平常的口氣講妳是前一站看著學生會的海報才來的，潘佇學生會較久。過一下仔，潘水亞徛佇頭前對學校的人講話，伊當眾講話的範式我毋是真熟識，私下，我感覺伊有小可仔咧激仙假範，毋是真自然，毋過看在伊崇高的理想頂懸，我接受按呢的無自然。",
    "paragraph_id": 15
  },
  {
    "title": "復活的人(第二部)",
    "author": "胡長松",
    "text": "廣場的行動已經佇報紙佔領頭版。我第一擺感覺著歷史感。來到廣場的各校學生那來那濟，嘛有足濟記者圍佇封鎖線四周圍。中晝開始任務編組，我講我有相機，就予人編配佇紀錄組。我共我的相機提出來，佇廣場踅一輪，想欲紀錄啥物。雖然天氣是烏陰寒，國家劇院邊的舞台有各校的學生輪流演講、唱歌、演戲，共氣氛吵甲足鬧熱。坦白講，我並無看好。因為我的高中歷史老師講的無毋著，彼個袂曉反省的老K政權是無救矣。",
    "paragraph_id": 16
  },
  {
    "title": "復活的人(第二部)",
    "author": "胡長松",
    "text": "另外，這个回憶的畫面佮妳有關係的部份是，規工落來，我發現我無法度長久斟酌佇別人的行動，後來，視線乾焦會使綴佇妳的身軀。想欲笑的衝磅親像海湧將我的胸坎淹過，我必須要足拍拚才袂去予人發覺。我彼時就梟疑，敢講我是對妳一見鍾情？我只好恥笑家己，我前一刻的agape的想像攏是假的吧！",
    "paragraph_id": 17
  },
  {
    "title": "復活的人(第二部)",
    "author": "胡長松",
    "text": "然後，有一大群人做伙唱一條叫做《美麗島》的歌：我們搖籃的美麗島，是母親溫暖的懷抱，驕傲的祖先正視著，正視著我們的腳步…… 「李春岫嘛是西拉雅。」潘水亞可能發現我咧偷看妳，講：「伊捌共我講過。」 「西拉雅？」 「是啊，西拉雅。你敢看袂出來？你看伊的目睭……」 「喔！」 伊講的時我感覺著一陣失落，我才有淡薄仔理解，早起妳講「這位就是你講過的江文達乎？",
    "paragraph_id": 18
  },
  {
    "title": "復活的人(第二部)",
    "author": "胡長松",
    "text": "」彼句話的時我的心內是按怎會有複雜的心情：彼透露出潘水亞對阮友情的重視，嘛透露出伊佮妳較早熟似的事實──只是按呢爾，只是，我無願意承認的是，我竟然為著這个微小的人際時間的順序感覺著失落。彼工我一直咧想，我敢會使拒絕這種失落，親像我一直欲拒絕我佇春天過敏的鼻仔？彼暗我留佇廣場過暝，盈暗，雖然猶是真濕的天氣，佇夜暗中，氣氛就較輕鬆。一千个學生佇一个興奮的、小可緊張的氣氛內面，睏佇幹部分的睏袋內面。",
    "paragraph_id": 19
  },
  {
    "title": "復活的人(第二部)",
    "author": "胡長松",
    "text": "咱睏佇中正廟頭前。隔日透早我無看著妳，廣場的第一條歌是〈國際歌〉。睏醒了後，我去對面的圖書館洗喙佮洗面。提相機四界行的時，我的感覺轉做一款特別的疏離感，親像是相機將我佮這个真實的世界隔開矣。透過相機看的世界，是按怎佮用肉眼看的世界無仝？我感覺真好奇，前一工猶閣熱情的物件，到隔日，煞變做一幅圖仝款，閣較濟是好奇的心情。妳毋通誤會，我一向認為疏離並毋是無感情，只是一種冷靜。",
    "paragraph_id": 20
  },
  {
    "title": "復活的人(第二部)",
    "author": "胡長松",
    "text": "冷靜嘛會使有感情，只是無遐爾表面。彼時陣我咧想，敢講疏離佮歷史的想像無關係？這个運動終其尾會怎樣結束？假使成功，伊的歷史地位敢會佮我有牽連？我相信，既然我是其中的一分子，就毋是完全無關係，不過，我更加感覺我只是經過爾。我的性命（佮妳用一種特殊的關節連接的我）只是經過這个歷史的事件。我甚至感覺我只是搪著，因為我並無付出啥物，我並毋是抱啥物理想來參加這个運動的人，雖然我是支持伊。",
    "paragraph_id": 21
  },
  {
    "title": "復活的人(第二部)",
    "author": "胡長松",
    "text": "換一個角度講，假使歷史是一面鏡，我只是徛佇鏡面前的囡仔，我會使留，嘛會使走。雖然上帝保守，最後我是留落來矣，毋過我並無感受著潘講的彼款精神面的「偉大」，伊講「咱是咧創造歷史」，妳敢袂發覺，過頭的自信時常予人壓迫。彼日廣場的人閣較濟，我竟然嘛搪著幾落个高中同學，親像是同窗會。毛毛小雨有一陣無一陣，指揮中心講袂使夯雨傘，徛咧佮坐咧的人攏穿彼領黃色透明的雨衫。",
    "paragraph_id": 22
  },
  {
    "title": "復活的人(第二部)",
    "author": "胡長松",
    "text": "彼个時陣妳猶是無出現佇現場，舞台頂，有一个學生頭殼戴一頂爆炸頭的假頭毛（是毋是恥笑老蔣的光頭無毛？）伊學老蔣的口氣學甲足像足好笑的，伊佇台頂講：「我就是要一直幹總統，一直幹，一直幹，一直幹到死掉上天堂，所以，你們也要一直幹國大代表，一直幹，一直幹，一直幹，幹，幹，幹，幹到你們統統死掉上天堂。」這个人無話講，是表演的天才。台跤的眾人聽伊一直講「幹」，笑甲東倒西歪。",
    "paragraph_id": 23
  },
  {
    "title": "復活的人(第二部)",
    "author": "胡長松",
    "text": "逐家那笑，那學伊講：「幹到你們統統死掉上天堂。」了後，磅出另外一波笑聲…… 春岫，我只是想欲講，笑，是對不滿來的。尚沉重的理念需要笑聲來予伊變輕。輕毋是輕浮。有時，輕才予人無法度承擔：性命中無法度承擔的輕，這是米蘭昆德拉講的。我所驚奇的是，我的同窗內面竟然有人偷偷仔提《少年快報》出來看，怹咧討論彼期城市獵人孟波佮海怪準備決鬥，怹嘛爭論電影少女小愛真正的心意敢是主角仁祐。怹甚至強欲佮糾察隊的起衝突。",
    "paragraph_id": 24
  },
  {
    "title": "復活的人(第二部)",
    "author": "胡長松",
    "text": "毋過我認為無要緊。這拄好證明，是這一代用怹的青春咧對抗老去的一代。青春的元素拄拄是寶貴的。青春並無一定付出啥物，毋過青春拄拄佇這个尚沉重的時陣搪著歷史，進入歷史，按呢，就算無做啥，猶原是寶貴的。這就是青春的歷史。",
    "paragraph_id": 25
  },
  {
    "title": "復活的人(第二部)",
    "author": "胡長松",
    "text": "當夜幕再一次來到廣場，四界是吉他的聲音，其中有怹拄創作的運動歌曲，嘛有情歌，親像「野百合也有春天」這條歌，我看著一對情侶坐相倚，查甫的對查某的唱「彷彿如同一場夢，我們如此短暫地相逢，你像一陣春風輕輕柔柔吹入我心中」，就佇按呢的暗暝，歌詞假若有雙重的意思，愛情佮民主是會使重疊的，我對妳的愛情嘛佇彼个時陣堅定興奮起來。春岫，我只是欲予妳知影，有民主的野百合，嘛有愛情的野百合。",
    "paragraph_id": 26
  },
  {
    "title": "復活的人(第二部)",
    "author": "胡長松",
    "text": "愛情的野百合會使為民主的野百合開放存在，民主的野百合嘛會使為愛情的野百合開放存在，我佇這个體會內面感覺著無塊比的踏實。已經四月日矣。這段時間對我來講是遐爾仔珍貴，尤其是佮妳做伙的每一个日子。成做一个時代青年（這四字看起來真生份敢毋是），我時常會自問佇校園所接受的學科教育到底對我有啥物意義，甚至我會懷疑，我所接受的物件佮我眼前世界的真相是鬥袂密的。",
    "paragraph_id": 27
  },
  {
    "title": "復活的人(第二部)",
    "author": "胡長松",
    "text": "熟識妳的時我佮潘水亞已經參與佇故鄉的一个環保的運動內面，這是因為我感覺這馬已經毋是咱需要選擇成做啥物款的人的問題，已經是咱需要決定到底欲按怎活落來的問題。佇廣場的彼暗，潘問我，過一站敢有安排轉去南部庄跤。我共潘講，要後月日才會使之，我非常嚴肅咧考慮彼門離散數學的必修課，我佇頂一回月考乾焦考38分，月底要考第二遍──我想無，教授竟然愛阮證明歸納法是按怎會是正確的，這參電腦的工程有啥物關係？",
    "paragraph_id": 28
  },
  {
    "title": "復活的人(第二部)",
    "author": "胡長松",
    "text": "就算有關係，我嘛想無電腦工程對眼前的這一切有啥物幫贊。托爾斯泰講：「毋是咱共號做科學的彼款物件咧決定性命，是咱對性命的理解決定彼个咱共號做科學的物件。」我是毋是讀毋著科系矣？我懷疑彼个教離散數學的教授根本是來修理我的。我共潘講，其實我嘛想欲轉去一逝〔tsuā〕，因為我的老爸彼站身體並無好，我真煩惱。毋過，彼門課實在傷過硬斗矣。",
    "paragraph_id": 29
  },
  {
    "title": "復活的人(第二部)",
    "author": "胡長松",
    "text": "春岫，當我陷入煩惱的時，我就對妳一向平靜開朗的面容欣羨起來，甚至自然就充滿喜愛。這馬實際轉來厝裡了後，我發覺我所有的暑假假期時間攏予別項代誌佔滿矣，我無法度見著妳，這對我來講本底就是一个苦行，為著閃避綿長的數念，只好共家己送入另外一場雜差裡。我唯一會使做的就是趁記持猶清楚的時，詳細共咱初熟識的場面盡量紀錄落來。",
    "paragraph_id": 30
  },
  {
    "title": "復活的人(第二部)",
    "author": "胡長松",
    "text": "我發現，紀錄的過程好親像予我閣活過一遍，彼時陣，二个生份的靈魂相吸引的魔力猶保留佇我起痲的皮膚。廣場的第二日早起，各校代表組成的決策小組表示欲以「自主、隔離、和平、秩序」的四大原則來進行廣場抗爭。《廣場通訊》內面正式發表四大訴求，布條仔嘛揪起來： 1.解散國民大會，重建一元化的國民大會制度。2.廢除《動員戡亂臨時條款》，重建新的憲法秩序。3.召開國是會議，全民共謀體制危機的解決。4.",
    "paragraph_id": 31
  },
  {
    "title": "復活的人(第二部)",
    "author": "胡長松",
    "text": "提出民主改革時間表，呼應民意的潮流。我佇廣場踅一輦翕相，氣氛那來那熱，學生的行動得著普遍支持，毋是乾焦學生動員爾，佇封鎖線之外，非學生的民眾嘛過來聲援，估計超過二萬人，怹喝的口號小可無仝，怹是喝「解散國會！總統直選！」我佇封鎖線的外圍遇著一个美聯社的攝影記者Johnson，伊看我揹Camera，就提一張名誌予我，佮我簡單開講起來。伊知影我是學生，問我對這件代誌的看法。",
    "paragraph_id": 32
  },
  {
    "title": "復活的人(第二部)",
    "author": "胡長松",
    "text": "我講, ”K is nothing but the evil of Taiwan.” 按呢講敢會傷直接？若是我這話予美聯社寫出來，我會感覺真光榮。Johnson是一个足粗勇的攝影記者，哈哈笑二聲，用大頭拇共我比一个讚。這个讚是同意我的話，抑是同意我的態度，我並無瞭解。彼日早起我假若無看著妳，我的頭殼內底竟然出現妳穿白色T恤的胸坎，有幾逝因為假若咧漲大的乳房所造成的衫的饒痕。",
    "paragraph_id": 33
  },
  {
    "title": "復活的人(第二部)",
    "author": "胡長松",
    "text": "願上帝原諒我，我竟然對妳會有按呢的色情的想像。彼時我連妳是誰都閣毋知的呢。我偷偷仔問潘妳是佗一系的學生，伊共我講妳是新聞系的。這對我是好消息。下晡第一批的彩色相片洗好的時妳出現矣，我提予妳看。我講：「聽講妳是新聞系的高材生，拜託指教。」妳抗議我亂講，「我哪會是啥物高材生？哇！你翕甲真好呢！」妳是按呢講的。妳笑甲遐爾自然、開朗，完全無對我的心思有任何防備的表現。抑是講，這是妳的偽裝？",
    "paragraph_id": 34
  },
  {
    "title": "復活的人(第二部)",
    "author": "胡長松",
    "text": "我清清楚楚會記妳對我相片的寬容，我講妳是傷客氣矣，我知影恁新聞系的學生攏愛修攝影課，恁才是專業的。毋過妳否認。妳講才毋是呢，妳尚驚攝影課，妳頂回共學長借一台相機，翕甲亂七八糟，這學期閣愛交暗房課的作業。然後我知影妳的系裡有一間暗房，只是恁攏愛先預訂。妳的笑變甲淡薄仔無奈卻無悲傷，實在是古椎甲，妳的面紅紅講頂回入去彼間暗房，連一張相片都猶沒洗出來，就予後一班的同學趕出來矣。最後妳問我敢會曉洗相？",
    "paragraph_id": 35
  },
  {
    "title": "復活的人(第二部)",
    "author": "胡長松",
    "text": "我共妳講我是攝影社的，會當用暗房之，妳若有需要，共我講就好。妳大大力對我點頭。紲落，妳竟然無隱瞞妳對一个資訊系學生竟然會去學習暗房的好奇，妳恢復妳彼个天真無邪的笑容，笑容後面，無任何驚疑，相對，就比較出我晉前的數想是外呢仔無正經矣。總講一句，彼个早起，按呢的對話確實嘛予我對妳的愛情充滿向望。我規日直直想欲笑。",
    "paragraph_id": 36
  },
  {
    "title": "復活的人(第二部)",
    "author": "胡長松",
    "text": "我的天使，對我來講，暗房的一切並毋是表面技術爾爾，足濟時陣，我佇內面時常思想人類精神運作的暗示，原本只是一張無任何意義白白相紙，經過光、底片、化學劑的物質作用，浮出烏色的細節，將翕相者的精神刻劃落來，無閣是物質的。伊成做是有機的運作，位「無」到「有」，咱翕相者某一个時刻的精神就再現佇其中，這是暗房迷人的所在。就算是洗害去的影像，我嗎感覺寶貴。",
    "paragraph_id": 37
  },
  {
    "title": "復活的人(第二部)",
    "author": "胡長松",
    "text": "妳敢捌想過，一張傷暗抑是傷光的相片，就假若是愛情發生佇無應該發生的時間，就算有程序的失誤，毋過，愛情伊精神的本質猶是美麗、深沈佮複雜的。我時常會使欣賞這款的美麗佮複雜。我共妳講遮，妳敢會嫌我囉唆？事實上，我對這个世界習慣有的簡單已經愈來愈厭僐矣，暗房的複雜面予我一款超越的眼界，我需要這款的眼界來面對這个無遐呢快活的世間──按呢敢會足奇怪，位全然的烏暗之中？",
    "paragraph_id": 38
  },
  {
    "title": "復活的人(第二部)",
    "author": "胡長松",
    "text": "毋過，精神的顯現就是按呢，位一个物質的世界，透過光佮大腦的運作，進入物質背後的秘密，這對我來就是某一種啟示。我對妳的愛情嘛是按呢。彼工規工我毋知影是按怎會想欲笑，最後，當我竟然聽著有人不斷大聲咧唱〈國際歌〉的時，我錯覺家己是徛佇前一年的天安門廣場，我甚至暗暗感覺袂輸會使看著位景福門的方向有仝款大隻大隻的戰車駛過來。我的天使，我誠實大聲笑起來。我相信，因為妳的出現，烏暗的世界著欲結束矣。",
    "paragraph_id": 39
  },
  {
    "title": "復活的人(第二部)",
    "author": "胡長松",
    "text": "日  2 今仔日是我的好日子，也有妳的批，也有電話。雖然我致覺著妳的不安，對妳煩惱起來。妳佇電話內面講妳共我寄予妳的批看幾落擺，看了閣再看，毋甘共批紙收入批囊。這予我佇電話的另外一頭雄雄失去分寸，電話就是按呢，無法度予我看著妳的目睭，按呢，閣較濟話語攏袂輸是虛情假意仝款，予我足袂自在。",
    "paragraph_id": 40
  },
  {
    "title": "復活的人(第二部)",
    "author": "胡長松",
    "text": "就是因為按呢，我對電話一直有閣愛閣恨的複雜的情懷，甚至彼个袂自在，影響我共彼通我已經等後幾落工的妳敲予我的電話想辦法提早掛掉。當然，掛掉了後只偆空的爾爾。我無法度理解是按怎妳煩惱敢欲對妳的阿母講著我，妳講雖然這段時間妳無特別講著，毋過伊可能知影我的存在矣，妳晉前的感情予伊足不安，然後妳講妳竟然閣夢見某一个人，閣一遍，逐遍若夢著的時，妳就看見家己澹漉漉黏瘍〔siûnn〕的身軀有足濟掰袂走的魚鱗。",
    "paragraph_id": 41
  },
  {
    "title": "復活的人(第二部)",
    "author": "胡長松",
    "text": "規身軀攏是彼个魚鱗的臊味…… 妳知無，有時妳會予我不安，就假若妳心內閣想起某一个妳無佮意的人，彼是誰，敢是伊？我一直無法度了解，就親像我毋捌經歷過的世界，無法度幫贊妳嘛予我感覺見笑。翻頭想，我有時感覺家己愛進入記持內面才有法度對咱把握啥物，敢講記持本身才是愛的實體？我咧想，用美麗的記持共悲傷沖走敢是傷過單純的想法？我是遐爾仔佮意妳講話的口氣。我閣會記之佇廣場的第三日，我的相機內面裝烏白的底片。",
    "paragraph_id": 42
  },
  {
    "title": "復活的人(第二部)",
    "author": "胡長松",
    "text": "一透早，妳叫我為妳佮其他學生會的幹部閣有怹拄做好的海報翕相。我當然是歡喜接受。妳講：「喂，你來共阮翕一張。」若毋是足親近的人是袂按呢講話的。我甚至為這款特別親近的口氣感覺驕傲光榮。我發現第一工見面予妳佮潘放佇後壁的疏遠感已經完全無看影矣。我講：「毋過，我今仔日是裝烏白的底片喔！」 「真的喔！烏白的尚好！」妳笑笑按呢講：「我佮意烏白的相片。」 妳仝款是遐呢仔天真、無邪、開朗。",
    "paragraph_id": 43
  },
  {
    "title": "復活的人(第二部)",
    "author": "胡長松",
    "text": "只是想袂到……前一秒我猶咧歡喜，後一秒，我的歡喜就隨予一个無謂的怪想法崁過矣。我斟酌觀察，發現妳對每一个人攏是仝款的天真、無邪、開朗──因為按呢，我煞開始梟疑，天真、無邪、開朗是毋是完全佮愛情無關係的特質──簡單講，愛情是有陰影的，妳這款完全開朗的人是袂有愛情的吧？我無法度否認，我是一个傷過敖煩惱佮憂鬱的人。彼是一个龜怪的想法，而且，閣假若是旋藤的植物，真堅固佇我的心肝頭釘根，規日攏佔領我的頭殼。",
    "paragraph_id": 44
  },
  {
    "title": "復活的人(第二部)",
    "author": "胡長松",
    "text": "我想袂通的是天真的人敢會有愛情？就親像無憂鬱的喙唇欲按怎佮所愛的人相唚？就是遮呢奇怪的想法。我收著一張傳單，決策小組宣佈，經過一暝討論，通過用「野百合」成做這遍抗爭的象徵。文宣組的傳單按呢寫： 我們選擇野百合為運動之精神象徵的原因，因為野百合具有如下的意義： （一）自主性：野百合是台灣固有種，象徵著自主性。（二）草根性：野百合從高山到海邊都看的到，反映了草根性。",
    "paragraph_id": 45
  },
  {
    "title": "復活的人(第二部)",
    "author": "胡長松",
    "text": "（三）生命力強：她在惡劣的生長環境下，依舊堅韌地綻放。（四）春天盛開：她在春天盛開，就是這個時刻！（五）純潔：她白色的純潔正如學生們一般。（六）崇高：在魯凱族裡，她更是一生最崇高榮耀的象徵。下晡，妳知影，我佮S教授吵起來。",
    "paragraph_id": 46
  },
  {
    "title": "復活的人(第二部)",
    "author": "胡長松",
    "text": "S教授聽講是真有活動力的年輕教授，拄位外國轉來，佮咱學校某民主學生聯盟真有往來，因為我滾笑講四界咧唱的〈國際歌〉實在傷過有喜感矣，雄雄會予我有加入西伯利亞紅軍的錯覺，伊竟然認為我的講法傷過無正經，所以用嚴肅的表情看我。「這个時陣，任何無正經的態度並無適當吧？」 我笑起來。「你笑啥潲？」 「你認為我無正經？你哪無揣人去跳一齣《東方紅》閣較規氣？閣革命史詩呢！」 「你講啥物痟話？」 「我講啥物痟話？",
    "paragraph_id": 47
  },
  {
    "title": "復活的人(第二部)",
    "author": "胡長松",
    "text": "〈國際歌〉佮咱有啥物關係？既然是外來的物件，竟然講啥物主體性？哼哼！」 「你會使挑戰、抗爭、辯證，毋過袂使無正經。我是講，是你無正經的態度毋著，按呢，你是對不起這个運動！」 「就算你要求所謂正經的態度是奇怪的代誌，我猶是勉強問你，會佮你佇遮練憨話的人到底是正經抑是無正經的？",
    "paragraph_id": 48
  },
  {
    "title": "復活的人(第二部)",
    "author": "胡長松",
    "text": "你是講，我拄才看著有人彈吉他咧唱國際歌，閣叫逐家綴伊唱，然後逐家誠實攏咧唱，唱到流目屎，我就愛先佮彼个我毋捌的伊辯論，煞袂使佇遮共恥笑之？敢講共產黨偉大的黨歌袂使予我滾笑之？照你的意思，是怹較正經我較無正經？按呢，我是毋是乾焦會使拍phok仔，親像索忍尼辛講的仝款，防止家己成做第一个停止phok仔聲的人，若無，就是對恁不滿，愛予人鬥爭？莫名其妙！」 伊的面規个浮青筋，講：「你懂個屁！屁！",
    "paragraph_id": 49
  },
  {
    "title": "復活的人(第二部)",
    "author": "胡長松",
    "text": "」 「我的屁都比你的大腦懂！懂！懂啦！衛兵先生！」 我手揪伊的衫仔領，伊嘛揪我的。就佇阮欲進一步衝突的時，學生會的幹部入來擋佇阮的中央，其中嘛包括潘水亞。當我欲進一步嚷起來晉前，一个人雄雄位後面來，共我的手揪咧，欲共我揪走。我斡頭一看，就是妳。妳講：「喂，我有代誌欲問你！緊啦，來啦！」妳就是這呢鎮靜。我毋甘願，共講：「我猶袂佮伊算清楚咧！」毋過妳猶是大力共我揪咧。「等一下才講啦，我先問你。",
    "paragraph_id": 50
  },
  {
    "title": "復活的人(第二部)",
    "author": "胡長松",
    "text": "」 就按呢，我予妳拖離開S教授彼群人。「我毋知影是按怎扳袂過去。」妳共一台單眼相機抵來我面前，捲片的機關卡稠咧毋法度運作，快門當然嘛tshih袂落去。「哪有這台相機？」 「拄才共學長借的。你看，敢是歹去矣？」 我共提來詳細看，是一台FM2，底片共捲片的齒盤咬稠咧，我先共底片退轉來就會扳之矣。我共相機還妳。妳講：「多謝！」 我質問妳拄才是按怎欲共我揪走，妳只是擔一个肩。",
    "paragraph_id": 51
  },
  {
    "title": "復活的人(第二部)",
    "author": "胡長松",
    "text": "我講：「彼个S教授實在足奇怪的。」 妳應講：「我無佮意看人相冤。只是按呢爾。」 妳的面斡向我，予我一个足大的笑容。妳的目窩予我癡迷。彼盈暗我感覺足疲勞，決定先離開廣場轉去宿舍。佇宿舍所有的同學攏咧關心廣場的代誌，若無就是提報紙咧看。交誼廳的電視新聞嘛是廣場的畫面。位電視看廣場是一个奇怪的角度。",
    "paragraph_id": 52
  },
  {
    "title": "復活的人(第二部)",
    "author": "胡長松",
    "text": "我接著莎容位厝裡拍電話予我，伊講阿爸的情形無真好，已經幾落工無啥物吃飯矣，藥仔嘛毋吃，閣有，阿爸關心我的靜坐，交代我袂使參加絕食。我一直共家己講實在應該趕轉去下港一逝，只是，可恨的離散數學考試！毋過嘛袂使怪考試，假使我若無去廣場，已經轉去閣來矣。按呢想就愈感覺心虛。天真、無邪、開朗的妳的面閣一擺出現佇面前。妳敢有對象矣？",
    "paragraph_id": 53
  },
  {
    "title": "復活的人(第二部)",
    "author": "胡長松",
    "text": "我當時直直考慮這个問題，先是一陣不安，閣想，遂感覺放心，因為天真開朗並毋是戀愛中的人的特質吧。是按怎彼時我一直咧製造假話？是按怎我一直相信我家己製造的假話？閣有，我才無講過妳庸俗，無，我永遠袂承認。妳的一切美感予我欣羨。妳是我的美學。我的天使。1990 年7月20日  3 春岫我的天使，我叫妳天使，毋過妳叫我暴君，這个世界的無公平佇咱之間猶是像款無公平！",
    "paragraph_id": 54
  },
  {
    "title": "復活的人(第二部)",
    "author": "胡長松",
    "text": "唉，我只是欲共我的每一個思想攏倒予妳，只是按呢。妳這馬到底是咧創啥想啥？咱佇地球的二个角落，咱有各自獨立的精神，毋過，我感覺透過批紙，妳好親像就佇我的身邊，這就是我欲一直寫批予妳的原因。春岫，我欲共我所有的想法共妳講。妳講妳讀我的批竟然會發面紅，有時會驚惶，這敢是誠實的？我並毋是刁工予妳發面紅的啊。",
    "paragraph_id": 55
  },
  {
    "title": "復活的人(第二部)",
    "author": "胡長松",
    "text": "妳共我講妳直直翻頭看我佇7月14日寫的批，實在愈讀愈愛笑，「所以查甫人就是下半身的動物」，哈哈，這句是無毋著。妳閣講，若彼時早知我規頭殼攏糊仔，妳才毋佮我講話呢！妳嘛滾損笑講這个世界確實該當予查某人來管毋才著。這我是贊成，妳看，妳敢毋是一日到暗咧講西拉雅，今我就寫一句予妳看，「番俗以女承家，凡家務悉以女主之，故女作而男隨焉。」所以，這个世界予查某人來管，我是無意見的。我贊成！",
    "paragraph_id": 56
  },
  {
    "title": "復活的人(第二部)",
    "author": "胡長松",
    "text": "只是，妳所講的「彼个人」的代誌，妳過去遭遇啥物的一切，我向望妳會使予我知影。毋管按怎，我攏已經準備完全接受。我向望我對妳的愛情會使安慰妳，就親像妳的愛已經予我安慰。",
    "paragraph_id": 57
  },
  {
    "title": "復活的人(第二部)",
    "author": "胡長松",
    "text": "我的故鄉草地是真翕〔hip〕熱的所在，有一條小小的溪流位二座山崙的中央流出來，佇較懸的半山腰的所在，有一个深奧〔o〕的溪谷，溪谷的內底面是一个懸懸的山壁，山壁頂懸有一个庄頭，若位下底看，頂懸庄頭的厝時常予溪邊山崙的樹葉閘咧，清涼的溪水位山壁沖〔tshiâng〕落來，形成一道水沖，沖入下底的一个圓形的深潭，嘛有水位石壁的隙縫流出來，潭邊的大粒岩石時常罩佇綠色的水霧裡，嘛時常會使看著彩虹畫過溪谷。",
    "paragraph_id": 58
  },
  {
    "title": "復活的人(第二部)",
    "author": "胡長松",
    "text": "當然彼是非常媠的。今仔日的早起，我又閣來到這個所在，我共衫褪掉規个人浸入水裡，佮溪水溶做一體的感覺予我的心情進入難得的平靜。其實這个所在，庄裡會來的人並無濟，因為本身這個溪谷就較挹僻，閣加上從我細漢就聽講過，足久以前就捌有人死佇這个潭，大多數的人無愛受著亡靈的譴損，所以袂愛來。",
    "paragraph_id": 59
  },
  {
    "title": "復活的人(第二部)",
    "author": "胡長松",
    "text": "毋過佇我細漢的時，我的阿母有時會掣〔tshuā〕阮兄妹仔來遮，印象中攏是伊心情無好的時陣較濟，按呢的記持予我感覺這是一个悲傷佮美麗的水潭，我嘛真享受浸入佇水潭的悲傷佮美麗。有一遍我佇潭邊搪著一個山崖頂的庄仔頭來的囡仔，伊無張持才共我講起彼個傳說。",
    "paragraph_id": 60
  },
  {
    "title": "復活的人(第二部)",
    "author": "胡長松",
    "text": "傳說是按呢講的，古早古早有一个緣投的查甫囡仔，伊是村裡尚猛掠个獵人，有一工伊逐一隻鹿仔母逐來到彼个水潭邊，當伊共弓揪開欲射箭出去的時，發現彼隻鹿仔母掩頭咧舐另外一隻鹿仔囝，鹿仔囝嘛掔頭咧舐伊的頷頸，這个畫面予獵人起憐憫心，尾後就無共箭射出去。伊共箭收起來，毋過腹肚猶是足枵的，當伊看見潭邊有一種開紅花的樹仔有親像會吃之的豆莢，伊就挽來吃，結果中毒。吃幾喙了後，伊雄雄感覺袂喘氣，就佇水邊昏倒矣。",
    "paragraph_id": 61
  },
  {
    "title": "復活的人(第二部)",
    "author": "胡長松",
    "text": "一直到日頭落山、月光掖佇水面的時，彼个查甫囡仔才鼻著一陣足芳的芳味醒來，發見身邊是一个足媠、頭戴紫色花環的查某囡仔咧看顧伊。原來彼个查某囡仔就是掌管性命的天使Uma，伊欲揣一个緣投、勇健閣有愛心的翁婿，伊看見獵人就佮意伊，所以才會化身鹿仔母共試驗，當獵人共箭收起來的時，Uma就決定欲佮伊牽手矣。Uma共獵人醫好，牽伊的手行入水沖後的石洞，怹互相佮意，佇舖滿青苔的土跤跳舞相唚，最後絚絚攬做伙。",
    "paragraph_id": 62
  },
  {
    "title": "復活的人(第二部)",
    "author": "胡長松",
    "text": "怹一直佇遐生活，獵人時常出門拍獵，Uma時常出門掖花種，予規个山崙攏是美麗的花蕊。經過足久了後，有一个叫做Mawa的死亡天使經過彼个水潭，無意中看著彼个獵人，嘛佮意著伊，就現身予看。伊自稱是Uma的姊妹，外表佮性命天使Uma仝款媠，毋過頭頂是紅色的花環，奶房前干焦用兩蕊野薑花閘咧，有另外一種迷人的芳味。彼日抵好Uma無佇厝，獵人一看著Mawa，就予Mawa迷去，綴佇Mawa身後行。",
    "paragraph_id": 63
  },
  {
    "title": "復活的人(第二部)",
    "author": "胡長松",
    "text": "Mawa佇水潭邊直直轉踅，獵人綴佇後壁嘛踅甲規个人攏失神去，最後，獵人就綴Mawa行對水裡去。盈暗Uma轉來了後，揣無獵人，非常的傷心，就佇水邊直直哮，經過幾工，當伊看著獵人已經死去的身軀浮佇水面，伊就知影是死亡天使共伊的翁婿誘拐去的，伊本底想欲用醫治的草葉醫治獵人予伊復活，毋過，又閣想著獵人對伊的反背，伊就受氣躊躇矣。",
    "paragraph_id": 64
  },
  {
    "title": "復活的人(第二部)",
    "author": "胡長松",
    "text": "伊攬伊的身軀繼續哮，經過足久足久，哮甲規个山拋荒，樹仔佮花草攏蔫去矣，最後，因為伊實在足愛獵人，所以，猶是決定醫治伊，只是，因為伊的反背，Uma予復活轉來的獵人失去人的身軀，干焦共伊變做一尾美麗的水蛇，留佇水潭陪伴伊。過無偌久，規个山崙的草花就閣活轉來矣。",
    "paragraph_id": 65
  },
  {
    "title": "復活的人(第二部)",
    "author": "胡長松",
    "text": "本底彼是一个古早古早的神話爾爾，結果，到彼个囡仔的阿公彼代，竟然出現另外一個較近代的傳說，講某一工暗暝，一个怹庄內的青年Akey佇拍獵途中經過這個潭，感覺心臟足痛，雄雄昏倒佇潭邊。一直到月光出來，濛濛渺渺之中，Akey感覺著有人佇咧照顧伊，後來目睭八開，看著一個媠查某囡仔挽一種樹葉仔囥入伊的喙，了後，伊就慢慢仔精神起來。只是當伊完全精神過來的時，四界揣，已經無看著彼個查某囡仔的人影。",
    "paragraph_id": 66
  },
  {
    "title": "復活的人(第二部)",
    "author": "胡長松",
    "text": "伊轉去了後，揣無庄內有彼个查某囡仔，就四界問，嘛無人知影。有人共Akey講，水潭邊是性命天使Uma現身來救伊的，毋過，伊家己並無相信。伊轉去水潭，唯一真實的是彼欉樹，彼欉樹仔是確實有的，佇日光下，樹頂紫色的花蕊金鑠鑠。了後這个青年Akey佮庄內的人就共這件代誌放袂記矣。經過幾落年，這个青年佮一个庄內尚媠的查某囡仔相意愛，怹已經欲結婚矣，可惜查某囡仔的爸母無佮意伊，所以怹一直無法度逗陣。",
    "paragraph_id": 67
  },
  {
    "title": "復活的人(第二部)",
    "author": "胡長松",
    "text": "佇一個風颱的暗暝，彼個查某囡仔雄雄心臟痛起來，就親像Akey晉前的情形，查某囡仔拜託阿母通知彼个青年來，當青年去到查某囡仔的厝裡看伊，查某囡仔已經昏迷矣。風雨真大，醫生館的路途閣傷遠，青年想起潭邊的彼欉樹仔，就決定先去挽彼欉樹的樹葉來試看覓咧，結果一去就無閣轉來矣。風颱過去了後，怹庄內的人佇潭裡揣著青年Akey的屍體。",
    "paragraph_id": 68
  },
  {
    "title": "復活的人(第二部)",
    "author": "胡長松",
    "text": "庄內的序大人閣一遍想起彼个古早的神話，怹閣一遍想起這个潭有性命的天使Uma佮死亡天使Mawa咧相爭个代誌，怹講，二个天使攏佮意Akey，頂一回是性命的天使Uma贏矣，毋過這回，是死亡天使Mawa贏矣。舊年的熱天，我、我的小妹佮我破病的阿母閣來到這個水潭邊，伊為著伊的信仰一直無法度得著後頭厝的諒解，長期佇憂鬱內面致著腰子方面的病痛。醫生認為伊愛洗腎，毋過伊並無意願，固執佇伊的病痛內底。",
    "paragraph_id": 69
  },
  {
    "title": "復活的人(第二部)",
    "author": "胡長松",
    "text": "教會的牧師佮牧師娘時常鼓勵伊，毋過假若無真大的效果，伊的憂鬱真深，是無塊敨的矣，毋過奇怪的是，這個情形並無影響伊對上帝的信仰。牧師娘甚至講：「要常常喜樂，這是上帝的命令。」我的阿母應講，「將熄的燈火，祂無歕化。上帝並無看輕悲傷的人。」這予我感覺伊的憂鬱就親像是保羅咧講伊身上有一支刺挽袂起來──憂鬱是我的阿母身上的刺。毋過伊並無因為按呢搖惴〔tshuah〕，我感覺彼个信並無輸予喜樂的信徒。",
    "paragraph_id": 70
  },
  {
    "title": "復活的人(第二部)",
    "author": "胡長松",
    "text": "舊年彼工嘛是一個熱天的早起，水潭非常恬靜，日光通過樹林射入來，田嬰就佇一道一道日光之間飛懸飛低。阮到位的時佮平時仔仝款恬靜，因為行山路予阮小可喘起來。我的阿母講彼個水潭是伊的柯西馬尼園，伊佇遐感覺著命運的痛苦，嘛同時感覺著上帝的平安。",
    "paragraph_id": 71
  },
  {
    "title": "復活的人(第二部)",
    "author": "胡長松",
    "text": "伊講我拄出世的時是真荏〔lám〕身的，我肺部的痚呴〔he-ku〕予伊非常的艱苦罪罫，伊有掣我看遍各地方的醫生攏醫袂好，甚至有幾落擺，我險死佇病院的病床頂，伊講，自我一出世，伊對我的愛佮伊對死的驚嚇絚絚結做伙。然後，就佇某一遍我閣重病的時，伊抱我來到這個恬靜的水潭邊向上帝祈禱，一直到伊的心內感覺著上帝的同在……想袂到，祈禱了後，我大聲哮一陣，哮了，我的痚呴就好矣。",
    "paragraph_id": 72
  },
  {
    "title": "復活的人(第二部)",
    "author": "胡長松",
    "text": "「這馬，我看恁兄妹仔攏大漢矣，我對一切就無閣驚惶矣。」當我的阿母用平靜的口氣講出這段的時，我看著伊的面有二逝目屎，親像伊致覺家己欲轉去天家的日子已經近矣仝款。因為悲傷，我彼日佇阿母的身邊閣一遍行入水潭裡，感覺會著水的清凉流入我每一个毛管孔，我看著日光通過樹林的葉仔耀佇潭邊的一欉開紫色花的埔薑頂懸，有一个想法熠過我的頭殼──這敢是傳說內面的彼个青年所講的性命之樹？",
    "paragraph_id": 73
  },
  {
    "title": "復活的人(第二部)",
    "author": "胡長松",
    "text": "我浸佇水裡的時，感覺我的阿母親像予伊身邊的彼欉埔薑的紫色的花藤箍圍，我才感受著我位伊可能將死的驚嚇佮悲傷內面沓沓仔敨縛出來。悲傷並毋是結束，我佇清凉的水裡感受著復活的一切向望。我想起聖經內面，拉撒路死去的時，耶穌對伊的姊姊馬大講：「我，就是復活，就是性命。信我的人雖然死，嘛一定復活。」這馬回想起來，這个水潭，就是我性命原點的展示。舊年的寒天我的阿母死矣。",
    "paragraph_id": 74
  },
  {
    "title": "復活的人(第二部)",
    "author": "胡長松",
    "text": "今仔日，是我家己一个人閣轉來到這个水潭，假使我的阿母若猶未過身，伊一定嘛會佮我仝款，對這个水潭無變的一切感覺驚奇。清涼的溪水仝款位山壁沖落來，水沖下底的池仔，金色的水痕佇水面的霧裡閃熠。親像一切攏無變動，毋過，變化卻是一直咧進行；相對，嘛假若一切攏咧變化，毋過一切攏無變動。人生的本質猶原佇遐。我的阿母猶原佇遐。埔薑猶原佇遐。野百合猶原佇遐。愛猶原佇遐。",
    "paragraph_id": 75
  },
  {
    "title": "復活的人(第二部)",
    "author": "胡長松",
    "text": "我閣一遍跳入水潭予清涼的水流流過全身的時，心內就是按呢相信的。我感謝上帝，雖然我的阿母死矣，毋過，我佇春天搪著妳。我有一个愛看電影的朋友提一塊影帶來予我，是HMC導演的電影的影帶，閣有一寡媒體報導的文字，我的這位朋友顯然真佮意這齣電影。成做一位當咧學習思考影像的人，我一開始就為影片內面的詩意感動。我講的詩意，是對現實佮眠夢的國界開始湠開的。",
    "paragraph_id": 76
  },
  {
    "title": "復活的人(第二部)",
    "author": "胡長松",
    "text": "昨暗寫批了後我感覺非常的衰弱，睏到中晝醒來，共影帶看了，我的心感覺著一種講袂出喙的酸，導演並無予咱喜劇的結尾，佇影片裡，拍記錄片的男主角繼續堅持翕各地的政治雕像，大的細的，新的舊的，徛的倒的，有頭的佮無頭的。伊甚至翕甲破產無底片通翕，開始借錢，最後，伊的車輪嘛駛甲破破去矣，伊佮女主角之間的愛情的輪胎終其尾嘛是磨破去。",
    "paragraph_id": 77
  },
  {
    "title": "復活的人(第二部)",
    "author": "胡長松",
    "text": "當我咧看片的時，我直直予我家己對愛的思考攪吵，甚至到過敏的地步，我嘛直直共咱的愛情投射佇內面，直直咧想，敢會有一工，佇小我佮大我之間，我嘛愛面對需要取捨的時陣？這个世間敢有可能去感受著愛的永恆？",
    "paragraph_id": 78
  },
  {
    "title": "復活的人(第二部)",
    "author": "胡長松",
    "text": "我時常看見土地的壓迫者存在的證據，真悲哀的是，經過統治的歷史所埋佇咱內心的假神已經侵入佇咱真實的本我嘛已經真僫抹除，咱的自我只有不斷反抗佮界定異我才會通回復本真，這是一个不斷重復佮面對的充滿痛苦的過程，一直到咱轉來到咱的土地佮海洋……當我按呢想的時，我就漸漸仔位影片拄結束彼時的悲傷清醒過來，感受著無塊比的滿足佮想欲緊佮妳見面的數念佮愛慾。",
    "paragraph_id": 79
  },
  {
    "title": "復活的人(第二部)",
    "author": "胡長松",
    "text": "這部電影予我重新思考用相機來紀錄這个世界的深深淺淺的一切意義佮無意義。我感覺，我應當更加拍拚來紀錄我的草地。1990年7月 25日  4 Tabe, mariyang wagi, Seyluf aw.Kavagango-un aw ta imhu!妳佇批裡的歡喜予我歡喜，妳佇批裡的不安嘛予我不安。尤其予我感動的是妳講當妳讀著我寫著死去的阿母的時，妳的目屎嘛綴咧流落來。是，我當然是足數念伊的啊。",
    "paragraph_id": 80
  },
  {
    "title": "復活的人(第二部)",
    "author": "胡長松",
    "text": "我只是有一个野心，欲對記持的起頭建構咱的愛，予伊成做咱永遠存在的一刻。妳敢願意相信，咱的生活裡有親像璇石的存在、永遠袂消滅的時刻？我佇咱自頭鬥陣的記持裡，一直發見按呢的堅碇的時刻，所以，有一个足大的衝磅欲共伊記錄落來，只是按呢爾爾。我窮實對妳的批內面的不安感覺真毋甘。",
    "paragraph_id": 81
  },
  {
    "title": "復活的人(第二部)",
    "author": "胡長松",
    "text": "妳講妳佮妳的阿姊閣有妳「古椎的媽媽」做伙縛月桃葉的粽，隔壁庄的親成娶新婦，所以恁用恁兜的四个灶煠〔sa̍h〕粽過去鬧熱，按呢，就予我假若鼻著規个族群的氣味。黃昏時拄炊好的月桃葉的粽葉味一定是足迷人的，彼个芳味就佮妳所講過，教會的長老組一个Vare Siraya風聲合唱團，想欲共Siarya的歌謠復興起來的芳味仝款迷人啊。",
    "paragraph_id": 82
  },
  {
    "title": "復活的人(第二部)",
    "author": "胡長松",
    "text": "妳講縛粽的時妳有透露我的代誌予怹知影，妳講其實怹早就知影矣，尤其這兩工我閣寄批去，我想嘛是按呢。阮遮落雨矣，毋過我用尚大的感情咧想像妳所形容的七層嶺山谷的雨。妳寫講彈雷的時，雷聲佇山嶺之間一層一層連連疊疊，假若咧細聲講話。我嘛對山谷小部落的中央彼个美麗的水潭充滿期待。妳講「當風吹過，規个山林窸窸欶欶，水邊的苦苓仔葉嘛隨風飄落佇水面」，這已經是詩句矣敢毋是？",
    "paragraph_id": 83
  },
  {
    "title": "復活的人(第二部)",
    "author": "胡長松",
    "text": "前幾工民眾包圍工業區，迫污水處理廠停工的新聞，感覺最近環保團體的力量真大，確實，我佇故鄉咧參與的，是相像的代誌。暑假的報導文學的作業，妳考慮是毋是欲用這个做題目，尤其因為我已經有參與的經驗會使參考，毋過我建議妳寫啟智中心的故事，因為彼是妳的老本行，無人寫會贏妳，我相信。我欣羨妳的歌，想欲當面聽妳唱，妳的歌聲總是遐爾有感情。",
    "paragraph_id": 84
  },
  {
    "title": "復活的人(第二部)",
    "author": "胡長松",
    "text": "我尤其欲聽妳親喙對我講：Rutok aw, kavagango-un aw ta imhu!今仔日的日頭足豔，燒熱甲。感覺家己咧抵抗啥物，毋過講袂清楚。我一直位起頭的所在咧想愛的本質。一想著愛的本質內面竟然無全是媠的，嘛有嫼〔bái〕的，心肝就感覺驚惶。春岫，假使我的愛只是彼種嫼的，妳敢會接受？",
    "paragraph_id": 85
  },
  {
    "title": "復活的人(第二部)",
    "author": "胡長松",
    "text": "閣會記彼當初時我規暝規日攏受彼个妄想之苦：除了妳的面，我甚至時常佇頭殼裡共妳穿的衫攏褪落來，袂輸妳金滑的皮膚就現現佇我的面前，閣有妳頭毛的芳氣，予我無法度平靜。這就是我講的彼種嫼的部份。妳敢會因為按呢棄嫌我？我時常佇心內講：上帝，我犯罪矣。我知影聖經按呢寫：「你們要冷靜戒備著﹐儆醒著。你們的對頭､魔鬼､如同咆吼的獅子走來走去﹐尋找可吞喫的人。你們要抵擋他﹐要在信心上堅固。」毋過我假若做袂到。",
    "paragraph_id": 86
  },
  {
    "title": "復活的人(第二部)",
    "author": "胡長松",
    "text": "情慾假若一葩火佇心頭點灼，燒氣hah過來，袂輸會燙人。彼完全毋是高尚的愛情，只是肉體的私慾，彼時我一直梟疑，敢講我是因為這款的私慾才對妳有感覺的？我按呢想就發見家己的低路，就暗暗佇心內喝苦。毋過我嘛咧替家己辯解，敢有男女的愛情佮肉體愛慾的意志無牽涉的？一面寫批予妳，我嘛一面咧整理家己的思路。是毋是這種透濫〔thàu-lām〕性慾的愛慾才是男女愛的真實？",
    "paragraph_id": 87
  },
  {
    "title": "復活的人(第二部)",
    "author": "胡長松",
    "text": "我干焦想欲對妳坦白，性慾提供我對妳的愛的想像的實體，絚絚佮對妳的身軀佮靈魂的一切想像結纏做伙。我閣會記彼日，國民大會彼七百个萬年黃帝已經投票選出第八任總統的中晝，電視新聞講憲兵共草山封起來欲保護國民大會選總統。另外，電視竟然講KMT中常會通過主席（也就是新選出的總統）召開國是會議。我踏機車趕去廣場，發現人確實飽滇甲欲溢出來矣。廣場中央有一蕊懸懸的百合花已經峙〔tshāi〕起來。",
    "paragraph_id": 88
  },
  {
    "title": "復活的人(第二部)",
    "author": "胡長松",
    "text": "毋過無看著妳，真失望，我一直想欲看著妳。有人佇台頂演行動劇，表演到一半想欲燒國旗，引起台跤足大的反嘩。一半的人講好，拍phok仔，另外一半的人發出嘶聲表示不滿。「我們反對老賊，但我們愛我們的國家！不要燒國旗！」台下有人按呢喝。「對，不燒國旗！」 這回，換做拄才拍phok仔的人咧針對這个講法，發出不滿的聲。遐演行動劇的國旗燒無成，遂予講台指揮官佮一群糾察隊請落台。",
    "paragraph_id": 89
  },
  {
    "title": "復活的人(第二部)",
    "author": "胡長松",
    "text": "佇回想內面我發見青春的廣場並毋是仝一群人的廣場。自由佮團結本底就是衝突的，只有一言堂佮團結才是表親。青春，該當是自由的。我沓沓仔踅去野百合的四圍翕幾張相的時，想袂到雄雄有新的反嘩出現，這回，是眾人針對一群欲去面見新任總統的五十幾位學生佮教授代表團的抗議。我記甲真清楚： 「反對閉門協商！反對私相授受！」 「可恥！可恥！」 「抗議！抗議！」 抗議的聲勢親像欲共廣場的土跤掀開。",
    "paragraph_id": 90
  },
  {
    "title": "復活的人(第二部)",
    "author": "胡長松",
    "text": "代表團緊急協商，最後佇台頂排做一列鞠躬道歉，了後決策小組隨宣布交付各校討論表決，而且無討論期限。當所有的人熱烈為著敢欲授權代表團進入總統府討論的彼七點鐘，私慾之苦猶是無法度離開我。我規頭殼攏是妳。我當然是佮逐个人鬥陣的，毋過閣假若是別个世界的人。向時我想，無拄著妳嘛是好，至少我會使冷靜一下。我頭殼內一直出現的數想只是某一種病態吧。盈暗，表決結果出來矣，五十幾名的代表團猶是被授權進入總統府。",
    "paragraph_id": 91
  },
  {
    "title": "復活的人(第二部)",
    "author": "胡長松",
    "text": "佇廣場的等候，夜空中的野百合充滿熱情，嘛充滿痛苦佮寂寞的喝聲。隔工，廣場的一切攏結束矣。總統府宣布對野百合的訴求照單全收。決策小組宣布達成目標，離開廣場。我感覺著巨大的失落，感覺有啥物器官予人位體內提去。然後我竟然閣佇彼个就欲結束的廣場看著妳，妳親像只是暫時離開，完成啥物代誌了後，閣轉來矣，出現佇我的面前。我提出勇氣共妳討妳的宿舍電話，妳並無予我失望。",
    "paragraph_id": 92
  },
  {
    "title": "復活的人(第二部)",
    "author": "胡長松",
    "text": "妳講妳無蹛宿舍(宿舍無夠，妳無抽著籤)，妳佮一个同學稅佇學校附近的公寓徛。妳予我彼間公寓的電話，真自然，無透露出查某囡仔予查甫囡仔電話該當會有的不安。我嘛共我的宿舍電話予妳。我閣會記一起先提著妳的電話的時感覺真興奮，毋過，翻頭閣想著妳的態度傷過頭的自然(假若無啥物特別)，我遂知覺著另外一款的失落。就是位彼个時陣，一條揪絚的線共咱的心肝結咧，那來那絚。",
    "paragraph_id": 93
  },
  {
    "title": "復活的人(第二部)",
    "author": "胡長松",
    "text": "閣來的彼个禮拜就是恐怖的離散數學考試，我中晝位教室行出來的時頭眩目暗，毋過，好運的是我竟然會使搪著妳。佇紅磚圖書館邊仔的彼條松林小路，妳穿一軀有小圓領的淺黃色紡紗的小洋裝，佮佇廣場看著的是完全無仝的二个人。風微微仔位松林吹來，妳看著我，用手捋妳的頭毛，假若有啥物不安。妳的頭毛尾微微飄動。這段時間，我一直無法度共妳這个柔美的形象放袂記。",
    "paragraph_id": 94
  },
  {
    "title": "復活的人(第二部)",
    "author": "胡長松",
    "text": "妳講妳拄好想欲問我電腦作業的問題，前一暗有拍電話去宿舍予我，毋過電話無人接。我的心頭聽一下雀雀趒，親像啥物藥仔注入血管，皮膚一陣燒麻閣一陣刺鑿〔tsha̍k〕。我想我的面一定紅起來矣。我問妳啥物問題，妳講是試算表的期中作業。「全班無人會。」妳吐一下舌，目睭搋甲大大蕊。「敢有急？」我恬靜仔想講敢是有機會請妳吃中晝。妳笑笑仔搖頭的形予我非常的放心。「無趕緊。我當咧趕時間，另日才請教。你明仔盈暗敢有冗？",
    "paragraph_id": 95
  },
  {
    "title": "復活的人(第二部)",
    "author": "胡長松",
    "text": "」 「啊，歹勢，我拄好愛轉去下港一逝〔tsuā〕。」 「按呢無要緊，我才閣問別人就好。」 妳只是予我妳一向開朗的笑容，對我揲〔ia̍t〕手，頭偃偃繼續行。毋過我雄雄真後悔我的回答。我一直看妳行過圖書館，直直對校門口的方向行去。妳的背影佮予風吹動的裙仔尾予我的心肝一陣酸微﹝bui﹞，講袂清楚，前幾日看著妳會想欲笑的衝動感閣轉來矣，彼个衝動感催捒我遠遠綴佇妳的後壁，袂輸加看妳一眼就會有加一倍滿足。",
    "paragraph_id": 96
  },
  {
    "title": "復活的人(第二部)",
    "author": "胡長松",
    "text": "我想妳並無知覺我無刁故意的跟蹤。妳隨行出校門，就有一台銀色的轎車駛倚來，然後妳直接就鑽〔nǹg〕入車內。駛車的是誰人看袂清楚。敢會是妳的男朋友？這个想法予我不安。吃中晝的時我一直咧想是按怎妳會講「另日才請教」閣接落去問「你明仔盈暗敢有冗」？是毋是故意欲留較濟佮我見面的理由？愈按呢想，我就愈暗喜，愈對晉前衝衝磅磅拒絕妳的要求感覺後悔。規个下晡，妳的裙仔尾攏佇我的目睭前飄動。",
    "paragraph_id": 97
  },
  {
    "title": "復活的人(第二部)",
    "author": "胡長松",
    "text": "盈暗，潘水亞提《台灣番政志》來借我，我問伊捌妳外濟，伊的面出現龜怪的表情，笑笑仔問我敢是愛著妳矣。我只是擔肩，感覺規个面燒滾滾。「新聞系的一蕊花。」伊按呢講。「一蕊花是啥物意思？敢是足濟人逐的？」 潘閣擔一下肩，表示伊嘛無清楚。毋過伊的表情好親像伊知影啥物。",
    "paragraph_id": 98
  },
  {
    "title": "復活的人(第二部)",
    "author": "胡長松",
    "text": "伊共話題牽對廣場去，毋過，我發現我已經失去佇廣場頂懸的激動矣，伊講伊需要我洗一寡相片出來，學生會佮自由之心陣線紲落想欲合作，趁燒欲做一个回顧展。我答應伊。春岫，我一直咧想講，彼場野百合的花蕊，就是咱的愛情開花的見證，尤其當我知影咱攏有仝款的族群身世的時，我感覺上帝用特別的聲音咧共我講話。妳佇故鄉西拉雅的山林，敢聽會著我對妳的呼喊？彼个聲音講：妳就是我心內彼蕊上媠的Seyluf百合花。",
    "paragraph_id": 99
  },
  {
    "title": "復活的人(第二部)",
    "author": "胡長松",
    "text": "欲睏晉前，我想起《台灣番政志》予我真大的震撼，當我讀著「番愚不諳生理，值缺用時每向民人告貸，奸民即趁機盤剝，以致番黎典賞田園，準折租餉，受累無盡」的文句，就感覺著無限的悲傷。",
    "paragraph_id": 100
  },
  {
    "title": "復活的人(第二部)",
    "author": "胡長松",
    "text": "故鄉的人掛佇喙裡的「阮山跤人」這馬變做生存的實體，進入我佮妳共同的血液，就親像阮庄內佇年尾節咧跳「瑪嗚咾」的時，頭殼頂叫做Galunlun的花環共咱每一个人的命運箍圍起來，阿咱佇廣場內外的一切奮鬥，敢毋是攏為著故鄉的Galunlun咧？",
    "paragraph_id": 101
  },
  {
    "title": "復活的人(第二部)",
    "author": "胡長松",
    "text": "我昨暗夢見一群庄裡的查某人手牽手，圍佇仙姑祖廟頭前的彼欉紅艷的刺桐花咧跳瑪嗚咾，姑娘仔的頭殼頂戴樟樹葉編的Galunlun花環，我的阿母佇隊伍內面，妳嘛佇隊伍內底，妳的Galunlun閣有一蕊百合花插咧，妳的聲是遐呢啊充滿磁性，予我非常的癡迷。妳敢知影Galunlun的花環原來是咧呼喊春天？",
    "paragraph_id": 102
  },
  {
    "title": "復活的人(第二部)",
    "author": "胡長松",
    "text": "阮庄裡的人佇年尾戲跳瑪嗚咾晉前，會共足濟生薑提去分予附近的庄頭，換米轉來，舊年我佇庄裡跳瑪嗚咾的所在搪著一个真少年的人類學者L先生，伊佮我討論這个問題，問我敢捌聽過庄內用薑換米的原由。我講我毋知影。一直到讀著弗萊澤我才沓沓仔理解，用薑換米原來就是用冬天換春天的意思，嘛是用死亡換性命的意思。",
    "paragraph_id": 103
  },
  {
    "title": "復活的人(第二部)",
    "author": "胡長松",
    "text": "弗萊澤寫過波希米亞的一寡所在，囡仔共代表死神的草仔提去庄仔頭燒掉，唱講：「阮這馬共死神送出村庄，共新的夏天掣入村來，歡迎，親愛的夏天，青色的粟仔。」嘛有人共神像扛出城，位山崁共擲入水裡，唱講：「死神佇水裡泅，夏天隨欲到，阮為你共死神送走，阮掣夏天來，喔，神聖的馬克塔，予阮的小麥佮烏麥有一个好年冬。",
    "paragraph_id": 104
  },
  {
    "title": "復活的人(第二部)",
    "author": "胡長松",
    "text": "」另外嘛有人唱講：「阮送死神出去庄外，予新年入庄，親愛的春天，阮對你表示歡迎，青青的草，阮對你表示歡迎！」 位這幾个波希米亞的風俗，我設想，若是弗萊澤來到阮山跤，伊一定會講「薑」就是冬天佮欠缺，「米」就是春天佮飽滿。佇世界各地方，死亡佮性命的象徵親像春夏秋冬一直咧交換。佇阮庄頭，瑪嗚咾的儀式晉前，是用竹刀刣豬的獻祭，了後才是瑪嗚咾之舞，姑娘仔頭戴Galunlun花環的春天之舞。",
    "paragraph_id": 105
  },
  {
    "title": "復活的人(第二部)",
    "author": "胡長松",
    "text": "這是用薑換米之外的另外一項死亡佮性命交換的象徵。這種交換是無所不在的，弗萊澤的描寫裡，上活跳的是佇西里西亞的村庄，怹對死神的像敬拜了後，就共死神所穿的衫剝落來，那共罵那共伊擲入水裡，抑是佇田裡共伊拆甲碎糊糊，紲落，一群青年去樹林裡剉一欉細欉杉仔樹，共樹皮剝落來，頂面用青藤植物、紙薔薇、染色的卵殼、五色的碎花布等等的花彩裝飾。這欉五彩的樹仔就叫做「夏天」抑是「五月」。",
    "paragraph_id": 106
  },
  {
    "title": "復活的人(第二部)",
    "author": "胡長松",
    "text": "查甫囡仔共樹仔提咧沿路行沿路唱歌，沿路向人討賞，怹的歌詞內面有這段：「阮共死神送走矣，阮共親愛的夏天掣轉來──夏天佮五月，所有的花蕊鮮閣艷。」有時怹會位樹林裡共打扮甲足媠的人像帶轉來，名叫做夏天、五月抑是新娘，佇波蘭就叫做徐灣娜，春天的女神。我對我的新知識感覺非常的新奇佮滿足，若是我後回閣搪著彼个人類學者，一定欲共我的發現講予伊聽。",
    "paragraph_id": 107
  },
  {
    "title": "復活的人(第二部)",
    "author": "胡長松",
    "text": "佮世界其他所在無仝的是，佇阮山跤的故鄉有十五連庄，逐个庄攏會送薑出去，逐个庄嘛會收著別庄送來的薑；逐个庄攏會換米出去，逐个庄嘛會收著別庄換來的米。佇欠缺佮飽滿之間，佇死亡佮性命之間，這个儀式有互相支持佮互相犧牲的意思。這是這个世界的愛佮死之間的無意識。這站，我一直位遮的物件思考愛慾佮原始性命力的問題。",
    "paragraph_id": 108
  },
  {
    "title": "復活的人(第二部)",
    "author": "胡長松",
    "text": "我相信遮的儀式攏是位愛慾Eros所催捒的原始性命力來的，伊將咱捒向咱所愛的一切，咱的族群，咱的愛佮恨、歡喜佮痛苦，咱的創造，甚至進一步達到Agape的犧牲的愛。最尾後，咱看著各種性命的儀式展現佇咱的面前。佇二千年前的以色列，耶穌講過：「一粒麥仔若無落落去土跤死，原在是一粒麥仔爾爾；但是若一下死去，就會結真濟粒麥仔。」這嘛是咧講這款死亡佮性命的交換。",
    "paragraph_id": 109
  },
  {
    "title": "復活的人(第二部)",
    "author": "胡長松",
    "text": "只是耶穌所講的層次是閣較無仝的，因為伊所講的死亡是家己的死亡，伊講的性命，是別人的性命。簡單講，伊講的就是犧牲。我又閣予死亡佮愛的概念纏稠咧矣。我想起前幾日講起的彼个水潭，加深我心內關係死亡、愛以及復活的一切秘密的理解。著啦，妳敢知影Mawa佇西拉雅是啥物意思？是大魚。海中的大魚，就是共約拿吞落腹肚的彼款魚。阿Uma咧？是大地的意思。",
    "paragraph_id": 110
  },
  {
    "title": "復活的人(第二部)",
    "author": "胡長松",
    "text": "我心愛的春岫，我只是欲共妳講，我的性命是因為妳這蕊百合花才知影完整，熟似妳晉前的我，本質上並毋是完全的，這是愛的目的，嘛是愛的結果。妳對我的意義，就親像「夏天」對西里西亞，抑是Galunlun對咱的土地的意義。我佇這个體會內面感覺著飽滿佮恬靜。感謝妳，Seyluf，我的百合花，是妳予我完整。我愛妳。1990 年7月29日 5 妳早起敲電話來，可惜我趕欲出門矣，袂使講傷久。",
    "paragraph_id": 111
  },
  {
    "title": "復活的人(第二部)",
    "author": "胡長松",
    "text": "妳講妳真想欲看覓仔彼个性命的水潭，我期待妳會使來，若是妳來，我欲掣妳坐佇潭邊看樹葉款款仔飄落佇水沖所致的激烈水流內面，這親像是對我的愛的見證。早起雖然只是短短幾句話，我猶是會使感受著妳話句內面的溫暖，這是超過我的文字會使傳達的。熟似妳以來，我一直咧問我家己，對妳的感情是按怎形成的，毋過我一直得袂著完全的答案。",
    "paragraph_id": 112
  },
  {
    "title": "復活的人(第二部)",
    "author": "胡長松",
    "text": "妳的聲音可能是一个原因，毋過，到底其中有啥物特別我嘛無法度進一步分析，聲音是人的特質內面僫得言說的部份。我咧想，若是妳來，我想欲請妳佇水潭邊唱妳的西拉雅新歌，抑是閣唱一遍妳尚早前佇暗房唱予我聽的歌──抑是，其它的任何一條歌攏好── 妳敢閣會記彼條歌？是彼首老式的美國情歌叫做”The End of the World”著否？我到今無法度了解是按怎這呢開朗的妳會唱出彼款悲傷甲予人疼惜的聲音？",
    "paragraph_id": 113
  },
  {
    "title": "復活的人(第二部)",
    "author": "胡長松",
    "text": "我猶會記之幾個月前的彼日我一定是失去理智矣，竟然雄雄決定取消轉去下港的計畫──為著妳。而且我可能是傷衝磅矣，因為我猶袂佮妳聯絡著就先改變計畫矣。佇電話中，我共莎容講我無法度轉去矣，因為有一个臨時來的考試，我愛等候考試過才會使轉去之。這是白賊話。莎容對我的決定親像真失望，伊感覺伊已經無法度面對我的老爸的憂鬱，電話內面伊共我當做救星。憂鬱是毋是家族性的？我想起過去我的阿母因為悲傷關佇房間。",
    "paragraph_id": 114
  },
  {
    "title": "復活的人(第二部)",
    "author": "胡長松",
    "text": "尤其有一遍是外公特別來罵伊了後。外公講伊若閣無覺醒，怹的爸仔子情就到遐結束。彼是我的阿母嫁予阿爸以來，外公對阿母講話尚重的一擺──因為一个姑婆（亦就是我的阿母的阿姑）過身，外公堅持伊愛夯香共拜。逐家攏知影，外公受氣的毋是伊無欲拜彼个姑婆，一定是老大人想起若伊家己過身的時，我的阿母嘛袂拜伊，為著這點，規个喪事定著攏是針對我的阿母佮阿公的閒話。",
    "paragraph_id": 115
  },
  {
    "title": "復活的人(第二部)",
    "author": "胡長松",
    "text": "阿爸看阿母艱苦就共講：「若無，妳轉去好啦，上帝看人是看內心，妳只要心向耶穌，愛祈禱向望耶穌赦免咱。」想袂到，我的阿母聽了遂愈堅持，決心無欲改變。這个決心的代價就是無暝無日的哮。過無偌久我的老母著死矣。我想，憂鬱假若是會相穢〔uè〕的，自舊年我的阿母死了後，我的老爸嘛陷佇內面行袂出來。莎容佇電話內面的聲喉有驚惶。",
    "paragraph_id": 116
  },
  {
    "title": "復活的人(第二部)",
    "author": "胡長松",
    "text": "我穢﹝uè﹞著莎容的緊張，感覺愛緊轉去，我的老爸晉前無該當大主大意共憂鬱症的藥仔停起來的──我按呢那想，那感覺著家己足見笑的，竟然閣會使為著愛情講白賊。我感覺家己是不孝子。毋過我彼時無法度抵抗彼个想欲閣進一步親近妳、熟似妳的衝磅──妳是按怎生活的、按怎大漢的、按怎笑佮哭、按怎喜怒哀樂？妳敢有期待抑是失望？妳的夢想是啥物？這一切的疑問攏藏佇妳重巡的烏目睭裡，佇妳的笑聲裡。",
    "paragraph_id": 117
  },
  {
    "title": "復活的人(第二部)",
    "author": "胡長松",
    "text": "我會按呢數想，假若毋是我的理性所規範。我知影彼是原始性命力咧催捒我面對妳的吸引。隔日一早起，我照妳予我的電話拍過，毋是妳接的，是妳的室友，講妳去學校，愛過中晝才會轉來。伊問我的名，講若是妳轉來伊會使轉達，我就共我的名共伊講，請伊轉告。我講我臨時取消原來轉去下港的安排，電腦作業的部份我真歡喜鬥相工。我的心肝搐〔tiuh〕搐，假若予鉤仔鉤咧，吊佇半天頂咧幌。時間咧過足慢。",
    "paragraph_id": 118
  },
  {
    "title": "復活的人(第二部)",
    "author": "胡長松",
    "text": "吃過中晝了後，我就守佇宿舍交誼廳等候妳回電話予我，毋過一直到下晡四點，攏無接著電話。我忍袂稠，只好閣拍電話過去問。猶是妳的室友接的，講妳猶袂轉來。伊講：「你敢有需要共你的電話號碼留落來？」 我用謹慎的口氣問伊，敢有可能是妳佮啥物人做伙。",
    "paragraph_id": 119
  },
  {
    "title": "復活的人(第二部)",
    "author": "胡長松",
    "text": "只是可能我的問題是傷雄狂矣，對方佇電話裡躊躇一下（我想伊是咧斟酌我到底是誰，考慮欲共我講偌濟），落尾猶是用無奈的口氣講：「我毋知，毋過，因為伊盈暗閣有安排，應該隨會轉來。」我共電話掛落，就開始烏白想矣，是毋是妳有男朋友矣？是毋是下晡妳佮妳的男朋友鬥陣？毋過，假使妳有男朋友，哪會閣問我電腦作業的問題（這一向是男朋友的空課敢毋是）？",
    "paragraph_id": 120
  },
  {
    "title": "復活的人(第二部)",
    "author": "胡長松",
    "text": "抑是，妳是毋是有問過足濟人仝款的問題，我只是伊拄好搪著才問的（只是，妳閣講妳晉前有拍過電話予我，閣親像毋是拄仔好爾爾）？我愈想愈感覺梟疑，一粒心愈吊愈懸，真想欲去學校揣妳看覓咧，毋過，閣想著萬一若我行出宿舍，妳拄拄拍電話來，按呢咱就閣相出路矣。那想就那躊躇。拜六下晡的交誼廳無啥物人，冷清中有稀微，我家己坐佇椅頭仔頂翻報紙，當感覺足不安的時陣，電話喨，我接起來，是妳低沉閣甜蜜的聲：「喂！",
    "paragraph_id": 121
  },
  {
    "title": "復活的人(第二部)",
    "author": "胡長松",
    "text": "請接206室的江文達。」我感覺著毋捌有過的幸福，假若大電流位心窩鑽入來。我會記我親像強欲趒起來，我講：「我就是江文達。」 妳講：「真拄好是你。你這禮拜敢毋是欲轉去下港？我的室友講你下晡有拍電話來……」 「厝裡臨時叫我先免轉去。」我毋知影家己是按怎會講白賊。我接落去講：「妳若有電腦作業的問題，我會使……」 「原來是按呢。",
    "paragraph_id": 122
  },
  {
    "title": "復活的人(第二部)",
    "author": "胡長松",
    "text": "真多謝，毋過，我已經安排好欲請教過別人矣，今仔日盈暗……」 佇一陣失落了後，我講：「無啥物代誌矣，只是按呢爾，後一回妳若有問題才共我講。」 電話掛落了後，我感覺懊惱，袂輸位拄才接著電話的天堂跋落地獄。盈暗是誰人欲教妳電腦？我該當愛問妳的男朋友的代誌的。結果，我為著一場無存在的約會取消轉去下港，實在足譀的。我看手錶，已經是下晡五點矣。經過一陣浮沈了後，我閣拍電話過去。",
    "paragraph_id": 123
  },
  {
    "title": "復活的人(第二部)",
    "author": "胡長松",
    "text": "這回是妳本人接的，用一个比平時懸的聲調講「喂～～」，毋過，我講「失禮，閣是我。」妳聽著我的聲了後，親像驚一趒，轉一个較客氣的口氣講：「喔，江文達。是你。」我講：「我拄好欲出門，想著有一本加出來的冊《暗房初步》，妳敢欲，我提過予妳。」 「啊？」妳佇電話的彼爿親像躊躇啥物。「放心。我隨過去，袂耽誤妳的時間。妳只要共我講欲提去佗位予妳就好。」 我按呢講，感覺著家己的聲咧惴〔tshuah〕。",
    "paragraph_id": 124
  },
  {
    "title": "復活的人(第二部)",
    "author": "胡長松",
    "text": "想袂到妳雄雄用一向開朗的笑聲回應我，講：「好啊！若無，拜託你五點半晉前提來我蹛的所在的樓跤來予我。我共你講阮遮的地址……」 這就是我心內puh穎的愛情。當我提《暗房初步》踏上鐵馬的時，感覺心情閣位地獄轉來到這个世間矣。尚無，我已經知影妳的徛家厝。妳的厝稅佇一間巷仔底的老公寓，我比約束的時間較早到位，不過妳行落來提冊的時，看起來比平時仔較媠──妳竟然畫薄妝，喙閣點胭脂。",
    "paragraph_id": 125
  },
  {
    "title": "復活的人(第二部)",
    "author": "胡長松",
    "text": "我的心予嫉妒佔領──是啥物款的人會予妳為伊點胭脂？我並無加講啥，冊提予伊了後，就斡去巷仔口對面的大樓停仔跤守咧，我真想欲知影這个答案──毋過我一想著妳對我並無戒心，我就為我的企圖真見笑。大約佇天色拄暗的時，妳閣出現佇我面前，我的心肝因為妳的媠雀雀趒。妳無看著我，一行出巷仔口，就有一台車駛倚來（是佮前一日仝一張車！）我看妳一坐入去，車就噗一聲駛去矣。駛車的是誰？我仝款看袂清楚。",
    "paragraph_id": 126
  },
  {
    "title": "復活的人(第二部)",
    "author": "胡長松",
    "text": "這遍，我差不多會使確定，伊一定就是妳的男朋友矣，我為我猶袂出世就夭折的愛情感覺真悲傷。我失魂落魄行出來，徛佇巷仔口，對車駛去的方向憨神憨神。我一定是憨憨徛佇遐足久的矣，干焦感覺著一款講袂出喙的苦楚，嘛袂去想著猶袂吃飯，夜色愈來愈深，夜生活的霓虹燈零零星星佇街路閃熠。我數想會使等著妳閣位彼个方向轉來，毋過，假使妳若真正斡轉來，我欲按怎面對？按呢想，予我原底的躊躇又閣加一層矣。",
    "paragraph_id": 127
  },
  {
    "title": "復活的人(第二部)",
    "author": "胡長松",
    "text": "佇彼个十字路口，我失去主意。想袂到當咧艱苦的時，雄雄聽著一个聲咧叫我。「江文達！」 我斡頭，是一个我無看過的查某囡仔。「你毋捌我，毋過我拄才佇樓頂的窗仔有看著你。」 我位聲調聽出來，伊就是妳的室友。我看手錶，已經七點半矣，抑就是講，我已經佇遐浪流連二點鐘矣。落魄並無可怕，可怕的是落魄的秘密予一个拄今熟識的人看破，假若是規身軀褪光光予生份人看著的見笑。",
    "paragraph_id": 128
  },
  {
    "title": "復活的人(第二部)",
    "author": "胡長松",
    "text": "「哦～～」伊用特別的表情看我，親像是講：「你哪會猶未走？」口氣內面有一寡好笑，嘛有一寡同情。我會使分辨出伊的善意，並無恥笑的企圖，不過我的不安嘛無因為按呢減少。我除了摸一下我的頭殼，憨憨仔笑以外，想無啥物辦法。「我叫做吳彩玉，李春岫的室友。」 「喔！妳好。今仔日下晡攪擾矣。」 伊的同情的面實在有夠可怕，我無等伊接話就紲落講：「我閣有代誌，先來走矣。",
    "paragraph_id": 129
  },
  {
    "title": "復活的人(第二部)",
    "author": "胡長松",
    "text": "」我行對我囥鐵馬的方向，閣想，只好斡頭拜託伊莫洩露伊看著我的代誌。我毋知影一个人同情的表情會使這呢可怕。而且，見笑會加強愛情。我一直共家己問，彼个叫做李春岫的查某囡仔究竟是有啥物魔力，是按怎我一瞌目就看著伊的目睭，看著伊烏閣深窩的目睭仁尚深的所在、目窩頂懸的目睫毛、以及目窩閣目睭連接的目睭皮的彎曲面。我直直想，好親像我想欲共妳的二壘目睭用一枝畫筆畫入去我的頭殼。",
    "paragraph_id": 130
  },
  {
    "title": "復活的人(第二部)",
    "author": "胡長松",
    "text": "尚神秘的是，當我假若就欲畫好的時，妳的眼神閣變矣，變做我所生份而且更加美麗的眼神。我的畫筆不斷佇頭殼內面修改，位妳的額頭到妳的鼻骨，經過逐个毛管孔感受著位妳懸懸清秀的鼻所呼出的空氣，彼予我規个人振動起來，親像全世界攏無聲矣，除了我佮妳的呼吸，閣有彼枝畫筆的筆痕摩擦。雅歌裡寫講：「我的愛人佇眾女子中，好像是百合花佇刺波裡。」我問上帝，既然是祂賞賜愛情的魔力，是按怎這个魔力會予人這呢苦惱？",
    "paragraph_id": 131
  },
  {
    "title": "復活的人(第二部)",
    "author": "胡長松",
    "text": "霓虹燈繼續佇我面前閃熠，我並無離開，一直到妳位烏暗中的街路閣一遍出現。實際上我一直金金相對妳可能會轉來的街路盡尾的方向，毋過妳出現的時對我來講雄雄猶是充滿驚喜，甚至有一款毋敢相信親像夢境的感覺。妳的面有一種講袂出的疲勞，假若妳拄經過一場無歡喜的戰鬥，妳可能當咧流目屎，毋過我看袂清楚。我毋知影應該叫妳抑是繼續匿起來，當躊躇的時我的眼光佮妳相接。",
    "paragraph_id": 132
  },
  {
    "title": "復活的人(第二部)",
    "author": "胡長松",
    "text": "妳驚一趒，眼神假若是受著生驚的小動物，只是，這个生驚並無停留真久，連鞭就換做妳一貫通達的表情，甚至顯示出看破我跤手的同情。妳假若想欲笑，毋閣強忍落來，妳用手掩佇你的喙。我想我一定比妳較驚嚇，因為佇妳的眼神裡，我知影妳已經明白一切。",
    "paragraph_id": 133
  },
  {
    "title": "復活的人(第二部)",
    "author": "胡長松",
    "text": "當我講起性命的水潭的時，毋知是按怎，我一直咧想咱的感情尚初的演變，就親像每一片的記持攏是注入這个水潭的水滴，這个水潭嘛是我的心的水甌，我對妳的數念親像水滴一滴一滴注入佇hin，佇溢出來晉前，親像妳目睭仁的水波，水面弓做飽滿的水晶搖搖顯顯──這種數念是人生甜蜜的緊張，我自一起頭就迷精佇伊愈繃愈絚的愛的力度，毋過嘛向望總有一日會使佇妳全然接受的面前共這水甌的數念傾泄消敨。",
    "paragraph_id": 134
  },
  {
    "title": "復活的人(第二部)",
    "author": "胡長松",
    "text": "有足久長的時間我對美國的民謠有一種特別的青春感情，我會記佇彼个我真憨面的暗暝，妳竟然講欲請我啉咖啡，我嘛會記我騙妳我已經吃過暗頓矣，毋過我的腹肚事實是枵甲咧咬咬叫，妳講斡角遐有一間Pub妳真愛去，有足濟社團的同窗時常會佇遐鬥陣。",
    "paragraph_id": 135
  },
  {
    "title": "復活的人(第二部)",
    "author": "胡長松",
    "text": "彼是一間放老美國民謠的Pub，木質隨意的裝潢有足濟反黃的相片，佇咖啡的芳味佮音樂聲裡親像一隻當咧搖搖擺擺的小船，咱一入門的彼條Bob Dylan的”If Not for You”已經毋是咱這代大學生的情歌矣，毋過，我感覺是佇我的心肝頭咧唱的。",
    "paragraph_id": 136
  },
  {
    "title": "復活的人(第二部)",
    "author": "胡長松",
    "text": "我的老爸有一台老式的刻盤，伊就是Bob Dylan的喜愛者，伊有足濟Dylan的刻盤，所以，當我聽著伊的歌的時，就感覺我的緊張無去矣，親像是轉去到厝，有一个天使佇落雪的暗暝徛佇我的身邊。妳講妳佮意啉無仝款的，有時這項，有時彼項，攏叫彼个有鬍鬚的頭家看心情為妳做。",
    "paragraph_id": 137
  },
  {
    "title": "復活的人(第二部)",
    "author": "胡長松",
    "text": "阿我點的是我一向固定的烏咖啡──我甚至猶會記妳深邃的目睭看我的時，Bob Dylan咧唱彼條三拍的Winterlude，逐擺我聽這條歌的時，就感覺家己坐起佇一隻永遠袂停的旋轉木馬頂懸，親像我的一切攏轉踅起來。",
    "paragraph_id": 138
  },
  {
    "title": "復活的人(第二部)",
    "author": "胡長松",
    "text": "Winterlude, Winterlude, oh darling，妳竟然講Winterlude是妳尚佮意的歌之一，我問妳平時仔是佇啥物社團活動，妳共我講是一個照顧弱智兒童的服務社團，逐禮拜攏會去天主教辦的一間啟智中心，當我閣欲問的時，妳就共我的問題牽對別位，親像彼內面有啥物悲傷。我毋知妳的平靜是按怎會雄雄轉做悲傷，這予我真驚惶。我看目屎親像已經含佇妳的目墘。我毋捌看過遐爾悲傷深奧的目睭。",
    "paragraph_id": 139
  },
  {
    "title": "復活的人(第二部)",
    "author": "胡長松",
    "text": "Winterlude, Winterlude, my little daisy，紲落妳有一句無一句問我翕相佮暗房的代誌，我才閣想起妳是新聞系的學生。然後妳問我敢會使有一日看我按怎佇暗房洗相，我滿腹歡喜答應妳，親像我所坐咧的彼隻馬仔愈轉愈緊，共我的心肝窟仔擒絚絚。",
    "paragraph_id": 140
  },
  {
    "title": "復活的人(第二部)",
    "author": "胡長松",
    "text": "今仔日，我嘛佇記持裡轉踅起來，我揣著厝裡的老刻盤，綴伊唱出Winterlude、Winterlude、Winterlude，奇怪的是，故鄉姑娘仔頭戴Galunlun花環跳舞的畫面親像佮這首歌的三拍節奏鬥搭做伙，予我想欲共第一段抄佇遮寄予妳，一句一句對妳唱起我對妳遠遠的思念。妳知無，Winterlude是加拿大的地方慶典，佮阮遮的「瑪嗚咾」像款，原來全世界攏需要慶典。",
    "paragraph_id": 141
  },
  {
    "title": "復活的人(第二部)",
    "author": "胡長松",
    "text": "總講一句，我願意成做Winterlude的天使陪伴妳： Winterlude, Winterlude, oh darling Winterlude by the road tonight Tonight there will be no quarreling Everything is gonna be all right Oh I see by the angel beside me  That love has a reason to shine You're the one I adore come over here and give me more Winterlude, this dude thinks you're fine.",
    "paragraph_id": 142
  },
  {
    "title": "復活的人(第二部)",
    "author": "胡長松",
    "text": "1990 年7月30日 6 我的春岫，我收著妳的批。我那看那流目屎。〈我主，我救主，我真愛得完全〉嘛是我佮意的老聖詩，是甚至我的阿爸嘛會唱甲流目屎的聖詩。我佇批的頭前嘛綴妳唱。我愛妳，毋管妳經過啥物，我攏愛妳。妳佇我的面前永遠白較贏雪，你是我白較贏雪的百合花。",
    "paragraph_id": 143
  },
  {
    "title": "復活的人(第二部)",
    "author": "胡長松",
    "text": "我真想欲去妳的故鄉彼條胭脂路行行咧，妳捌講過，彼條路的兩爿就是予恁叫做胭脂樹的懸懸的桃花心木，春天，白綠色緻的小花蕊規穗規穗佇樹椏開花，風吹過，小花飄佇空中，舖佇路裡，是清芳的畫面。",
    "paragraph_id": 144
  },
  {
    "title": "復活的人(第二部)",
    "author": "胡長松",
    "text": "我知影彼種樹，我捌看過，佇這馬的季節，伊是無花矣，毋過佇懸懸的樹尾已經開始有饅頭大的果實，內面有種子，愛一直到隔轉年的春天，皮厚厚的果實才會佇某一个好天爆開，然後，等大風來，風就會共有翼的種子，吹向遠遠生湠〔senn-thuànn〕的新所在……阮阿母捌共我講過，胭脂樹的種子若佇母樹跤曝無夠日，是袂大的，所以，愛佳哉有夠大的風，通共胭脂樹的性命吹遍規个山嶺。我會記妳捌共我講，西拉雅的性命就是胭脂樹。",
    "paragraph_id": 145
  },
  {
    "title": "復活的人(第二部)",
    "author": "胡長松",
    "text": "彼是四界生湠的媠，妳是按呢講的，這就親像我佇7月29日的批所寫的西里西亞的「夏天」抑是恁庄裡的Galunlun。胭脂樹有翼的種子就是咱的西拉雅，就是「生湠」。毋過，是按怎佇批裡寫講妳佇胭脂樹跤為著查某人的命運流目屎矣？妳是按怎會問一个無法度生湠的查某人，敢閣有被愛的權利？妳的批按呢寫，予我不安。我本底欲隨去揣妳，抑是拍電話予妳，毋過港喙遐的公害自救協會的人通知我開會，我袂使無去。",
    "paragraph_id": 146
  },
  {
    "title": "復活的人(第二部)",
    "author": "胡長松",
    "text": "後來我想，我也是透過批來講較清楚。佇某一个村長辦公室，怹非常憤慨，妳知影，我已經參與冬外矣，遐皮革廠、化工廠、酸洗廠佮廢五金工場，已經嚴重污染地下水，村民洗身軀的水油濫濫閣有一个臭油味，規身軀愈洗愈汰膏全油鉎，烏索仔彼爿的蚵仔棚攏是銅離子重金屬，梟疑是酸洗業排出來的硝酸銅佮硫酸銅造成的。怹講欲佇溪岸邊的排水溝排哨監督，問我敢會使鬥相工翕相。我當然是真願意。暑假過一半矣。",
    "paragraph_id": 147
  },
  {
    "title": "復活的人(第二部)",
    "author": "胡長松",
    "text": "想起來，我是注定佮化學物長期抗戰矣，翕的物件是化學污染，轉去暗房，面對的猶是化學品，溴化銀、冰醋酸、定影劑、赤血鹽，我的大學青春就愈按呢度過的敢毋是？我的阿爸已經答應我佇厝裡改一間暗房矣，毋過，我猶無經費，假使我較緊儉著有夠的錢，我想欲佇厝裡創一間小暗房，用尚省的方式進行。妳敢會記我共妳講過，佇學校暗房的時，我講W.",
    "paragraph_id": 148
  },
  {
    "title": "復活的人(第二部)",
    "author": "胡長松",
    "text": "Eugene Smith是我的學習對象，伊暗色調的相片有足濟反光的細節，光的魔力對遮的細節浮出來，就親像夜空反射月光的雲影。尤其是伊佇日本翕Minamata村的汞污染的相片，有一張是佇烏暗中的婦仁人當咧為伊畸形的囡仔洗身軀，佇老母看囡仔的眼神內面，堅定的愛予人感動。Smith對抗環境的污染，嘛共污染內面無受污染的人性尊嚴表現出來，這成做是我對家己的期待。",
    "paragraph_id": 149
  },
  {
    "title": "復活的人(第二部)",
    "author": "胡長松",
    "text": "規个下晡我踏鐵馬佇各排水溝巡察，有足濟所在確實是反烏、起泡甲真厲害，我共遮污染的情形翕落來，心內充滿悲傷。「求主共我洗，予我白較贏雪。」的詩句一直佇我的頭殼轉踅。我看著按呢的畫面，親像感覺著家己的罪。我感覺Eugene Smith一定是真有勇氣，才有法度面對Minamata村悲慘的畫面。成做一个報導者，就算無討論畫面的美術性，Smith佮紀錄片導演HMC的對比是真明顯的。",
    "paragraph_id": 150
  },
  {
    "title": "復活的人(第二部)",
    "author": "胡長松",
    "text": "我感覺Smith是較感性、較浪漫的呈現，直接面對佮表現伊的個人感情，阿翕政治雕像的HMC就是較理性冷靜的呈現，感情是較含蓄的。理性佮感性，這是紀錄報導的二個極端，我二種攏佮意，毋過，佇性地方面，我可能較接近Smith。我甚至時常感覺家己的感性傷濟，是衝磅的人。規日走闖落來，烏色的煙筒、烏煙佮水溝水，眼前的悲傷超過我會使坐擔，所以黃昏的時刻，我決心共相機收起來，恬靜仔坐佇溪墘數念妳。",
    "paragraph_id": 151
  },
  {
    "title": "復活的人(第二部)",
    "author": "胡長松",
    "text": "我想像妳佇教會唱「求主共我洗，予我白較贏雪。」的畫面，感覺遐爾毋甘。我的至愛，敢講我佇批裡顯予妳看的舊性猶無夠濟？聽講這个所在是阮山下庄的起源地，祖先仔是位港喙仔這个箍圍沓沓仔對大武山的方向搬徙的。我坐佇遮的時，有一款奇妙的回鄉的感慨。只是想袂夠，這馬已經是一个予污染糟蹋的烏色的故鄉矣。我有淡薄仔梟疑家己敢有勇氣閣翕落去，彼，是心肝頭的一个重量，我只好用數念妳來共重量屣走，予溫柔的心共家己包圍。",
    "paragraph_id": 152
  },
  {
    "title": "復活的人(第二部)",
    "author": "胡長松",
    "text": "我佇心內綴妳唱起來： 白較贏雪！清白較贏雪！求主共我洗，予我白較贏雪！妳是我心內白較贏雪的百合花。妳是我的百合花。本底我的世界充滿烏暗，毋過，因為妳，閣開始有色緻。我恬靜仔回想第一遍佮妳鬥陣佇暗房的情景。妳敢閣會記，彼工本底閣有其他的學弟嘛佇暗房，毋過落尾伊有課先走，就偆咱兩人，妳猶是嘻嘻哈哈講話，對眼前的一切攏是好奇。",
    "paragraph_id": 153
  },
  {
    "title": "復活的人(第二部)",
    "author": "胡長松",
    "text": "我感覺佇Kodak 13號琥珀色安全燈下面的妳的面的線條比平時仔加添三分的溫純，尤其當我共底片囥入放大機的時，妳對格版頂懸的放大的烏白顛倒的負像歡呼的聲音我猶記甲非常的清楚，妳講彼是妳無發現過的美麗線條，我講，彼就是妳的面，是我毋捌發現過的美麗線條，尤其是目睭頂沿的重巡，以及妳深窩的目神佇負像內面成做放射的光，假若咧放電仝款；妳就用妳的拳頭捶我的手骨成做抗議，毋過我清楚，這个抗議並毋是認真的抗議，甚至有一款迷人的親近的成份。",
    "paragraph_id": 154
  },
  {
    "title": "復活的人(第二部)",
    "author": "胡長松",
    "text": "彼張相片就是我佇廣場翕妳的相片，尚大的程度保持我對妳的第一印象，我按算一面教妳洗相，了後就共相片送妳。妳一直嘻嘻哈哈問這問彼，因為按呢，我一直掠袂準曝光量，一直重測，所以妳就笑我是毋是半桶師仔，我嘛無拍算否認，我感覺我親像甘願佇你面頭前成做一个啥物攏毋捌的囡仔就好。",
    "paragraph_id": 155
  },
  {
    "title": "復活的人(第二部)",
    "author": "胡長松",
    "text": "我嘛感覺我是用光的筆佮銀粒子的畫布咧畫妳，一筆一筆位妳的頭毛、頭殼額仔、目眉、目睭、鼻骨、二片喙唇、下頦、頷頸、頷頸底部迷人的彎斡、一直到妳的乳房所撐開的飽滿的線條，當影像位顯影盤內面的相紙浮出來的時，我規个心攏予妳的面容掠去矣，親像鳥隻關入佇妳美麗的鐵籠仔，連喘氣嘛予妳吸入去。我講顯影的90秒，是創造天地的90秒。",
    "paragraph_id": 156
  },
  {
    "title": "復活的人(第二部)",
    "author": "胡長松",
    "text": "妳認為我傷愛揪懸聲調講話，親像一个永遠搶袂著麥克風的老學者，我對妳位新聞專業來的講法表示抗議，我講，對「美」佮「愛」的創造本底就需要代價，90秒並無過份。妳聽著我講著「愛」的時，恬靜落來，假若連喘氣嘛停止矣。我佇彼个時陣足想欲提出勇氣對妳講我已經愛著妳，毋過我並無勇氣，我知影妳嘛知覺著我的躊躇。我永遠會記彼个予人緊張的恬靜。然後妳雄雄共我講其實妳有男朋友矣，是一个年歲比咱較大的人。",
    "paragraph_id": 157
  },
  {
    "title": "復活的人(第二部)",
    "author": "胡長松",
    "text": "我毋知欲講啥物，不過，我並無因為按呢就失志，我感覺會使佇妳面前洗我為妳翕的相片，按呢我就真滿足矣。妳問我暗房內面敢有音樂，我講有一台破閣舊的手提式喇之奧，內面有張清芳的Tape帶，所以妳就放鳳飛飛的歌出來聽，結局，聽無幾句就嫌講彼台喇之奧實在傷舊矣，舊甲聽袂落。我笑出來，然後妳就共喇之奧關掉。我對我拄才的笑感覺後悔。又閣是恬靜。",
    "paragraph_id": 158
  },
  {
    "title": "復活的人(第二部)",
    "author": "胡長松",
    "text": "紲落，妳佇我身邊輕聲仔唱”The End of the World”予我聽，彼是我聽過的尚有感情的The End of the World，感覺是失戀者才會使有的歌聲。事後證明我的直覺並無毋著，落尾妳講，妳已經佮伊分手矣（我到今猶毋知是誰，妳一直無對我講起），因為一个「無法度行到位的世界」。我雄雄無法度理解，毋過，我認為是上帝佇我尚艱難的時陣共妳安排佇我身邊，就親像佇妳艱難的時陣共我安排佇妳身邊。",
    "paragraph_id": 159
  },
  {
    "title": "復活的人(第二部)",
    "author": "胡長松",
    "text": "對我來講，愛就是互相的倚靠，是克服孤單阻隔的美好過程。誠實的，妳是我心內白較贏雪的百合花。頂禮拜阮教會的牧師講的道是講著人的罪的起頭，就是位亞當偷吃禁果（知善惡樹的果子）想欲家己做神的孤單開始的。這是趣味的觀點，伊講，當亞當偷吃禁果的時，就脫離佮上帝的（原始的、天然的）性命力同在的和諧，進入強烈的不安，造成人佮外界的阻隔。佇態度上這是亞當的罪的翻轉：位面向上帝的態度翻轉，成做背向上帝的過程。",
    "paragraph_id": 160
  },
  {
    "title": "復活的人(第二部)",
    "author": "胡長松",
    "text": "人類所有的驚惶、見笑、罪惡攏是因為這個翻轉造成的阻隔。教會的牧師講，所以咱攏需要閣一遍的恩典的翻轉，位亞當予咱的罪惡、不安、見笑的處境翻轉轉來，重頭面對上帝，佮自然和好，嘛佮外界以及家己和好，最後得著佮上帝同在的平安。這個翻轉，就是turn，就是上帝所掣領的人的悔改，repent。伊最後引箴言4章15節講，愛位歹的所在轉斡，愛”turn from it”。伊講的英語無標準，毋過予我足深的印象。",
    "paragraph_id": 161
  },
  {
    "title": "復活的人(第二部)",
    "author": "胡長松",
    "text": "我無能力判斷伊講的著抑毋著，奇妙的是，伊的這篇講道予我想起妳對我性命的意義，我想袂出除了愛的天使以外，敢閣有閣較適當的詞來表達妳對我所做的一切。我想，咱攏是翻轉的人。我實在應該感謝妳，若毋是因為妳，我到今猶生存佇佮外界嚴重阻隔的狀態，就親像約拿佇大魚的腹肚──我的性地親像真慣習按呢的阻隔矣。有時，會幾落工無佮人講著一句話，甚至幾落個月無佮人講著一句心內話。",
    "paragraph_id": 162
  },
  {
    "title": "復活的人(第二部)",
    "author": "胡長松",
    "text": "有時就算手裡提相機翕相，嘛感覺家己無法度「進入」相機頭前的世界。我親像無法度掠著這个世界。毋過，因為妳，這一切改變矣。我感覺我開始佮另外一個我所欣慕的人的命運連結起來，這種連接是一个有意義的象徵，開始鼓舞我提出勇氣佮這個世界的每一个人連接，嘛予我一種對性命的直覺，我甚至感覺世界就佇我的手裡。妳看，就是因為妳。",
    "paragraph_id": 163
  },
  {
    "title": "復活的人(第二部)",
    "author": "胡長松",
    "text": "這段日子以來，妳家己可能無知覺妳對我的憐憫，就佇我為受阻隔的個性感覺見笑的時，妳看出我的見笑，毋過，妳無講出破，只是用妳天生的溫柔憐憫我，予我位見笑內面敨放出來，就是按呢，我一直非常感激妳。我那來那清楚，若毋是妳，我猶是偷吃知善惡樹果子的亞當，佇見笑佮不安內面揣無歸宿。",
    "paragraph_id": 164
  },
  {
    "title": "復活的人(第二部)",
    "author": "胡長松",
    "text": "妳的包容佮憐憫予我脫離孤單的監牢，我那來那感覺，我家己予妳瞭解甲清清楚楚（抑是無清無楚），就親像我家己瞭解家己的清清楚楚（抑是無清無楚），這個過程予我非常感動，予我感覺我佇妳的柔情內面一直佮妳透濫做伙，一直佇精神上想欲佮妳融做一體。這毋是單純因為妳是一個開朗的人或者妳任何美好的個性佮教養，尚重要的是，我位妳對我所做的一切感受著妳的慷慨。",
    "paragraph_id": 165
  },
  {
    "title": "復活的人(第二部)",
    "author": "胡長松",
    "text": "妳無暗崁，對我拍開妳心內的窗聽我傾訴〔khing-sòo〕，按呢，我全部的門窗嘛為妳拍開。我感覺，因為妳，我假若較接近上帝一點仔。為著妳，我甘願成做一個翻轉的人，我欲為我的高傲佮孤單悔改，嘛願意用我全部的氣力學習瞭解妳，所以我講，妳就親像上帝差派來的天使，妳是上帝帶予我的恩典。當我那來那瞭解妳，我嘛感覺家己那來那接近上帝，這對我來講是無法度言說的滿足佮歡喜。",
    "paragraph_id": 166
  },
  {
    "title": "復活的人(第二部)",
    "author": "胡長松",
    "text": "我毋單是一个翻轉的人，當我翻轉的時，我嘛更加清楚看見我的家厝、我的父母、故鄉佮我所愛的一切，了後，就知覺著家己確實已經轉來佇厝裡，我應該講是這个「翻轉」，掣我來佇愛的原點──因為妳。我只是欲予妳知影我是偌呢仔愛妳，因為妳是我所走揣的另外一半的性命。",
    "paragraph_id": 167
  },
  {
    "title": "復活的人(第二部)",
    "author": "胡長松",
    "text": "夕陽位溪喙的方向沈落佇海平面，我對妳的數念佮對這片紅柑仔色的天幕以及暗藍的海湧的禮讚透濫做伙，我雄雄感覺當初提相機的使命感佮這一切有種種調性的冷暖衝突，假使這个世界無遮的不義，我甘願貧惰，安歇佇妳溫純的胸崁。我敢有按呢的福份？準備回程的時，我拄好拄著一台貨車停佇溪埠岸邊，有一个查甫人位車頂搬幾落桶有色的液體落來倒佇溪裡，我提出相機共這一切翕落來，然後出聲阻止伊。伊看我提相機，用真歹的眼神看我。",
    "paragraph_id": 168
  },
  {
    "title": "復活的人(第二部)",
    "author": "胡長松",
    "text": "我感覺伊真面熟。當伊走過來欲搶我的相機的時，我就斡頭跳上我的鐵馬，拚命離開彼个罪惡的所在。春岫，我閣講一擺，妳是我心內白較贏雪的百合花，永遠永遠。毋管啥物環境、啥物條件，我攏愛妳。1990 年8月6日  7 心愛的春岫，我有收著妳的批，毋過我知影，這一定毋是講再會的時陣，因為我知影，妳猶是愛我。雖然醫生的檢查講妳可能妳已經失去成做一个媽媽的機會，毋過我認為這件代誌並無要緊，我希望妳毋通烏白想。",
    "paragraph_id": 169
  },
  {
    "title": "復活的人(第二部)",
    "author": "胡長松",
    "text": "早起經過一間賣花的店，看著一排妖嬌的玫瑰花，花店的頭家共我講，玫瑰規年冬攏可能開花，毋過，會使確定的是，伊袂一直開。我共其中的一盆買落來囥佇我的桌頂，毋是已經開花的一盆，卻是枝葉青翠、花苞細細个予人看袂上目的一盆玫瑰，我感覺真有意思。性命的美麗是需要等待的。買這盆玫瑰予我的心情一下手開朗起來，親像咧預告妳的批信到位。想袂到，我誠實佇下晡收到妳的批。我感動甲強欲流目屎矣。",
    "paragraph_id": 170
  },
  {
    "title": "復活的人(第二部)",
    "author": "胡長松",
    "text": "咱人敢有可能佇某一个（就算只是真短的）時刻感受著永恆的愛（抑是愛的永恆）？當我咧寫批的時，我時常位妳的美好感覺著性命的飽滇佮豐沛，按呢的時刻總是予我用感謝的心想起永恆。我感覺妳的本身就已經是上帝寫予我的批信。這一定毋是講再會的時陣。因為妳晉前看著我批裡寫著阮庄裡的慶典以及Galunlun的一切，妳嘛用無保留的熱情對我講起妳故鄉的胭脂樹，這予我感動。",
    "paragraph_id": 171
  },
  {
    "title": "復活的人(第二部)",
    "author": "胡長松",
    "text": "恁欲共已經予人袂記去的西拉雅歌謠恢復轉來，閣有，恁欲用西拉雅的文字寫新歌，這攏是外呢仔有意思的大代誌，我甚至會使感受著妳佇文字之間為著遮的代誌咧歡跳的興奮表情。我親像閣看著妳佇我的面前矣，我所至愛的春岫。我深深為恁所做的感動。這一定毋是講再會的時陣。愛予咱生湠，就算相愛的人無生囡仔，這个生湠仝款無停。我前一張批有講過，毋管啥物環境、啥物條件，我攏愛妳。今猶是按呢。",
    "paragraph_id": 172
  },
  {
    "title": "復活的人(第二部)",
    "author": "胡長松",
    "text": "我相信，妳會寫按呢的批，只是因為妳對愛情的本質了解閣無夠，只是按呢爾爾。就算妳講我「自以為是」嘛無要緊，妳應該閣予我為妳解說。確實，這段時間我一直暗暗感覺妳假若小可咧疏遠我，但是，這並毋是因為妳講過啥物話抑是做出啥物代誌，純粹是一个動物性的直覺。所以，我佇等候的這段時間受著不安佮焦心扒腹的折磨，會使講是艱苦罪罣，佳在我猶會使用批信的書寫來排解佮等待。",
    "paragraph_id": 173
  },
  {
    "title": "復活的人(第二部)",
    "author": "胡長松",
    "text": "毋過，當我收著妳的批了後，我知影妳的情形，而且位妳的字句之間，我感覺著妳對我的愛無變化，心內的一粒石頭就暫時囥落來矣。我請妳相信我。我知影我傷過頭敏感的心思時常會造成身邊的人的困擾，尤其是我所愛的人常在因為我無穩定的心靈受牽連，回想起來感覺真見笑。毋過，假使我無共我的心思全盤報告，經過扭曲的言語抑是行為恐驚會造成閣較大的傷害吧。",
    "paragraph_id": 174
  },
  {
    "title": "復活的人(第二部)",
    "author": "胡長松",
    "text": "我有足好的朋友共我講過，講我是一个真僫得理解兼歹鬥陣的人，回想起來，我家己愛負完全的責任。春岫，愛情是奇妙閣真實的物件，假使有一工妳對我的愛停止抑是我對妳的愛停止矣（就算這馬來看是無可能的），我對妳講過的愛妳的話猶是百分之一百真實的存在。我寫予妳的批佮我為妳翕的相片就是我的愛存在的證據。愛，猶閣有咱一直咧講的，所有佮手牽手跳舞的代誌有關的意義。",
    "paragraph_id": 175
  },
  {
    "title": "復活的人(第二部)",
    "author": "胡長松",
    "text": "佇十九世紀，有一位蘇格蘭人Pickering捌紀錄過，講伊佮Maxwell醫師去佇六龜里的平埔村，看婦女提一卡足大卡的柴桶出來，閣共柴板仔囥佇桶頂成做一个舞台。一个捌巫術的婦仁人（該當就是尪姨）穿白色的麻仔衫佇桶頂跳舞，外圍是查某囡仔佮老婦仁人，手牽手圍一輦，那唱歌那行旋，喙裡唱一種足哀傷的歌。怹一直跳舞唱歌，歌聲愈來愈懸，速度愈來愈緊，一直到尪姨失神昏倒為止。",
    "paragraph_id": 176
  },
  {
    "title": "復活的人(第二部)",
    "author": "胡長松",
    "text": "當尪姨閣醒過來，伊所講出來的話就會使預測下一季播種的好時辰。我相信這就是舞蹈祭典佮族群生存牽連的象徵，佇妳我的庄頭嘛是仝款的意思。妳晉前所講過的山嶺之間的雷聲予我充滿想像，佇阮遮，雷若摃佇山壁是小可有距離的回聲，閣較濟是直接拍佇山跤平原的搖天震地，佮恁佇七重嶺聽著的一層一層連連疊疊的聲喉是無仝的。",
    "paragraph_id": 177
  },
  {
    "title": "復活的人(第二部)",
    "author": "胡長松",
    "text": "佇妳故鄉山谷的小部落，西北雨來晉前，風吹過滿山樹林的聲音一定真好聽，我假若已經親目睭看著樹葉佇風裡一陣一陣飄落佇水潭的美麗，而且，原來佇恁厝頭前就有一个水潭，這予我欣羨。這个水潭的暝佮日一定是足迷人的，我想起妳就是佇伊的身邊大漢的，我對伊的好奇就親像對妳成長的好奇仝款，我想欲知影佮妳的美好形成有關的一切元素。",
    "paragraph_id": 178
  },
  {
    "title": "復活的人(第二部)",
    "author": "胡長松",
    "text": "我想像佇彎斡的山嶺之間，少女的妳佮妳的查某囡仔伴手牽手佇山路那吟歌詩那一步一步行進前，恁佇四月的紫色苦苓花跤講心事，妳講妳捌偷偷仔佮意一个村裡的少年家，年歲大妳幾歲，伊是教會聖詩班的男低音，逐擺若聽著伊唱歌，妳就感受著一種原野山林飽滿的勇士精神。妳捌提起勇氣佮伊講幾句話，甚至當面呵咾伊的歌聲，妳的心肝一直tshiak-tshiak叫。伊一直毋知影原來妳咧偷偷仔佮意伊。",
    "paragraph_id": 179
  },
  {
    "title": "復活的人(第二部)",
    "author": "胡長松",
    "text": "後來妳知影伊有一个庄內的牽手，幾年了後怹結婚，搬去佇附近的小市鎮做賣麵的生理，嘛生二个囡仔，翁某互相扶持，過一款予人欣羨的平凡的生活。妳講佳在妳並無耽誤伊的幸福，這句話我並無認同，我認為妳按呢講對妳家己並無公平，因為人佮某一个人的結合幸福並無表示伊佮另外一个人的結合就袂幸福，閣再講，親像妳這款開朗溫柔閣靈巧的查某囡仔，任何人娶著妳攏是尚大的福氣。",
    "paragraph_id": 180
  },
  {
    "title": "復活的人(第二部)",
    "author": "胡長松",
    "text": "不過，我特別去揣資料，發現妳的部落原來就是過去的山豹社Tagupta，按呢，我就佇心內對妳過去所暗戀的男子有一種講袂出的敬畏，這顛倒成做是我家己的自卑情結矣，我佮山豹的靈魂敢會比評之？",
    "paragraph_id": 181
  },
  {
    "title": "復活的人(第二部)",
    "author": "胡長松",
    "text": "這二工我參水亞鬥喙鼓，伊時常提Max Webber對新教倫理佮資本主義的關係的詮釋來佮我討論一寡問題，我對伊研究知識的熱情是真欽佩的，伊講的Webber的理論可能嘛毋是完全無道理，毋過以我佇信仰內面的人，對用資本主義功利的觀點來佮信仰牽連，難免就感覺一款無可奈何的礙謔。",
    "paragraph_id": 182
  },
  {
    "title": "復活的人(第二部)",
    "author": "胡長松",
    "text": "我並毋是對Max Webber有啥物意見（事實我並無深入瞭解），毋過我真清楚，我並無佮意水亞喙裡的（伊態度裡的）Webber的理論，因為我揣袂出討論的意義。尚重要的是Webber所講的毋是咱的社會，更加毋是咱社會裡的咱的信仰的真相。咱若欲知影咱的社會新教信仰的真相，實在應該去問教會裡的遐逐禮拜去教會的人，毋是去問學者。",
    "paragraph_id": 183
  },
  {
    "title": "復活的人(第二部)",
    "author": "胡長松",
    "text": "就親像泰戈爾講的：The wasp thinks that the honey-hive of the neighboring bees is too small.His neighbors ask him to build one still smaller.我感覺水亞總是愛用社會學彼類的冷吱吱的觀點來看真實的族群性命的進展，這對族群的生存敢真正有幫助，我是真梟疑的。",
    "paragraph_id": 184
  },
  {
    "title": "復活的人(第二部)",
    "author": "胡長松",
    "text": "相對，我較認同恁部落的拍拚，春岫，恁佇部落的歌聲才是真實的，是活的，是當咧創造、當咧進行、當咧生湠的物件，這才是信仰的真相敢毋是？咱攏是為著希望才活落來，阿信仰就是這个希望的真實觸感。水亞直直講我迷信，我邀請伊來教會聽道理看覓，伊就講遐違背知識份子的自由主義精神。我就講，真自由是上帝賜的，閣講伊愛注意伊講的自由主義嘛是受上帝保護的……所以阮二个就按呢你一句我一句鬥起來。",
    "paragraph_id": 185
  },
  {
    "title": "復活的人(第二部)",
    "author": "胡長松",
    "text": "佮水亞的鬥喙鼓毋是完全無幫助的，我這二工就咧考慮，除了學問（妳知影我是讀毋著專業的人），啥物是我會使為著家己的感情去做的代誌？我想，若是講欲佇理論頂懸論述、講甲喙角全泡，不如用感性的行動來實踐。所以最後我想，若用我的相機開始進行故鄉人物誌抑是民族誌的計畫（其實我已經翕過一寡，妳知影），可能是真有意義的行動，我感覺，甚至會使佇最近的環保紀錄之外抽一寡時間來進行。",
    "paragraph_id": 186
  },
  {
    "title": "復活的人(第二部)",
    "author": "胡長松",
    "text": "毋過這是一个需要想像力的空缺，我需要讀閣較濟的文獻，進入真正的民族的處境內面，閣再講，我相信當一个原始部族融入佇外來部族了後，欲位現代受透濫的面容內面去走揣出原始部族的靈魂，這需要一種對時空的全盤掌握佮對精神發展直覺的創造力，這是更加困難的挑戰。我嘛需要妳的幫助。我需要妳愛的支持。",
    "paragraph_id": 187
  },
  {
    "title": "復活的人(第二部)",
    "author": "胡長松",
    "text": "翕相自古早就予原始部落的人看做是攝取靈魂的巫術，這个本質我認為並無改變，毋過我毋是一个歹巫師，我只是向望有一工，我所重視的佮愛、精神、靈魂有關的一切，會使佇我的底片內面留落來，成做生存的證據。這毋是揪懸聲調講話，這是我手提相機的時的一个天真卑微的向望爾爾。咱拄熟識的時，我時常偷偷仔翕妳，妳捌問我是按怎會暗中翕遐濟妳的相片，其實嘛是為著仝款的理由。",
    "paragraph_id": 188
  },
  {
    "title": "復活的人(第二部)",
    "author": "胡長松",
    "text": "春岫，我欲講的是，就算咱以後無肉體的囡仔，毋過，咱的精神猶是咧生湠，佇西拉雅，佇咱的理想，甚至佇咱做伙拍拚的民族誌的計畫內面。愛，仝款予咱完整。妳敢知影，妳講妳洗出來的第一張成功的相片是妳翕我的相片，這對我就是一个甜蜜的記持。",
    "paragraph_id": 189
  },
  {
    "title": "復活的人(第二部)",
    "author": "胡長松",
    "text": "我一直認為彼遍針對廣場所翕的相片的展覽是咱二人鬥陣完成的，這種鬥陣拍拚的親密感是無法度取代的，妳對報導議題的直覺對我有真大的幫贊，另外，我嘛需要客觀的眼光來看待我的相片，妳就是我所需要的一切。我一向對妳對相片的呵咾佮棄嫌用尚認真的態度來看待。我知影，這一定毋是講再會的時陣，因為我知影，妳到今猶是親像咱做伙去拜訪彼个山村彼日像款疼我愛我。",
    "paragraph_id": 190
  },
  {
    "title": "復活的人(第二部)",
    "author": "胡長松",
    "text": "妳敢會記，彼遍咱做伙佇暗房洗相了後無偌久，我提出勇氣邀請妳的興奮？妳佮我佇五月的雨季做伙去拜訪一个時常罩佇霧裡的挹僻的山村，彼个山村因為過去採礦的歷史充滿一款落盡繁華的氣味，就算咱攏毋是沈迷佇滄桑的「虛假的浪漫主義份子」（妳的用詞），咱猶是無法度拒絕去見證一个山村按怎佇歷史的跤步內面演變。",
    "paragraph_id": 191
  },
  {
    "title": "復活的人(第二部)",
    "author": "胡長松",
    "text": "只是彼工的大雨予我感覺非常的無方便，雖然初初的時予我一種超過平常的夢幻的景緻，毋過真緊我就陷入佇大雨所帶來的不安內面，我真煩惱我所期待的旅程最後會因為大雨成做一場痛苦。佇路裡妳無一句怨言這是我感覺真溫暖的。某一方面來講我真欣賞妳的理性佮大範的生活態度，毋過另外一方面，妳嘛是我所捌的尚溫暖柔情的查某囡仔。",
    "paragraph_id": 192
  },
  {
    "title": "復活的人(第二部)",
    "author": "胡長松",
    "text": "彼工咱先坐火車到山跤的市鎮，紲落對彼个市鎮盤老客運的車班上山，山路無遠，毋過路隘，規台客運搖搖顯顯。雨是咱坐上客運車班的時陣開始落的，雨滴趨趨拍佇車窗，真緊就大起來。山嶺罩佇白茫茫的雨霧內面，怹一陣一陣飄徙過來，假若是半透明的紗仔裙綴舞孃的跤步咧進退。妳的眼神迷精佇山景內面，講妳毋捌看過這呢媠的山崙。",
    "paragraph_id": 193
  },
  {
    "title": "復活的人(第二部)",
    "author": "胡長松",
    "text": "彼時陣妳坐倚窗的位，妳共手托佇下頦，頭殼額仔擱佇車窗，我雄雄感覺彼領雨霧親像妳戴的頭紗仝款，我有一个衝磅想欲用手去摸妳的頭毛，感受彼个和諧溫柔的線條，然後我就提相機共這个畫面翕落來。後來相片洗出來，彼是一張足媠的相片，毋過妳講妳無佮意伊，我問妳是按怎，妳講妳嘛講袂清楚。我一直佇心內臆，該當是相片內面的我對妳的感情，有彼時妳猶咧走閃的私密性。",
    "paragraph_id": 194
  },
  {
    "title": "復活的人(第二部)",
    "author": "胡長松",
    "text": "我講過，攝影有時會予人當做是巫術的一種，我會使理解妳的感受。落車了後，咱二人夯仝一枝雨傘佇彎斡的山路裡散步，妳一直煩惱我的相機敢會沃澹去，毋過一句嘛無提起妳的半爿肩胛頭其實嘛已經澹濕去矣。我講對我這个下港囡仔來講，北部春尾時天的連綿雨水對我有時是困擾，我猶無法度完全適應。妳用妳一向溫暖有磁性的聲喉講妳嘛是下港囡仔呢，妳講雨傘傷細，我應該徛較倚咧。我對妳充滿感激。",
    "paragraph_id": 195
  },
  {
    "title": "復活的人(第二部)",
    "author": "胡長松",
    "text": "了後咱的肩胛頭差不多抵做伙矣，毋過，咱嘛攏有半个肩胛頭澹去矣，只是妳一直關心我的相機，驚雨水共伊損著。妳敢閣會記，彼个小小山村的巷路佇山坪佮瓦厝之間旋斡，紅磚的路面佇雨裡是一幅愛情的連環圖，妳一路問我翕相的技術問題，快門佮光圈，曝光量、底片的厚薄佮未來暗房的控制等等，有時妳叫我為妳共某一个畫面翕起來，一欉樹仔的樹根抑是一塊牆仔頭的破瓦片妳攏看著心適。我認為妳是對美感有觀念的人。妳講妳其實會曉畫圖。",
    "paragraph_id": 196
  },
  {
    "title": "復活的人(第二部)",
    "author": "胡長松",
    "text": "我問妳：「是按怎會去讀新聞系？」妳講：「自細漢就想欲離開故鄉做都市人，感覺記者有一款都市味，閣會使用筆主持正義。結果知影毋是按呢。發現佇欠正義的社會，人會想欲轉去故鄉庄跤。我只是愛寫字罷了。」「凡勢妳會使做一个自由作家。」妳笑矣，共我摔〔sut〕一个目尾，講：「自由？作家？",
    "paragraph_id": 197
  },
  {
    "title": "復活的人(第二部)",
    "author": "胡長松",
    "text": "」雨一陣一陣，山頂尾溜的霧氣嘛是一陣一陣來，罩佇這个漸漸衰敗的所在，我佇拋荒的礦坑頭前感覺著一種複雜的心情，霧內面的景緻有一種微微的因為時間退色造成的悲傷，毋過妳的笑容隨時共悲傷掰走。「其實做一个作家嘛袂嫼，毋過愛有人飼我喔！哈哈！」我嘛笑矣。妳講妳有淡薄仔忝矣，所以咱揣著一間咧賣圓仔佮土豆湯的小店，吃燒燒的點心。我總算提出勇氣問妳過去彼个男朋友的代誌，敢是駛車來載妳彼个？我問。「你有看過？",
    "paragraph_id": 198
  },
  {
    "title": "復活的人(第二部)",
    "author": "胡長松",
    "text": "」妳用問來代替答案。我擔肩。了後妳就偃頭無閣講話。賣土豆湯的頭家娘有一个差不多八九歲大的後生，伊一直咧耍一枝蹉跎物仔的手槍，phiak-phiak-phiak走來走去。我斡頭看伊，伊雄雄共槍喙對我，做出彈槍的聲，我就提相機共伊的面翕落來。頭家娘喝，囡仔人，毋通狡怪。我斡頭轉來，妳遂開始流目屎。我感覺我可能惹代誌矣，心內想，我無該當問妳的。我毋捌想過妳嘛會有傷心的表情。",
    "paragraph_id": 199
  },
  {
    "title": "復活的人(第二部)",
    "author": "胡長松",
    "text": "因為我一直認為妳是一个足開朗樂觀親像一蕊百合花的查某囡仔。其實你看著彼工阮就已經分手矣，妳講。了後妳問我，是毋是較愛翕人勝過翕風景？我講，這點妳本底就知矣。妳問我有機會敢欲參加社團佇啟智中心服務的活動，若會使，嘛會使鬥相工翕寡相片。我講好。這个邀請對我來講是榮幸。了後，雨停矣，我納錢，妳講妳去洗手，轉來了後妳講遐有一間老戲院。行！咱來去看覓咧，妳那講，自然就那共我的手牽咧行出彼間店。",
    "paragraph_id": 200
  },
  {
    "title": "復活的人(第二部)",
    "author": "胡長松",
    "text": "除了我的阿母佮細漢的時牽過阮小妹的手，這是我第一遍佮查某囡仔佇感情意義上的牽手，妳的大範予我一款感激甲想欲哮的心情。瞬間雄雄親像有電流位妳的身軀流過來我的身軀，我佇興奮內面講袂出話，手婆一直出汗。聽講當繁華的時，彼間戲院逐暝攏放電影，規條街攏是酒家，妳講，佇落雨的時刻看著特別有感覺。真是予人想袂到，我講。",
    "paragraph_id": 201
  },
  {
    "title": "復活的人(第二部)",
    "author": "胡長松",
    "text": "彼站開始有人注意著這个本底已經黯淡的山村矣，有一齣電影就是來到遮拍的，咱到位的時，戲院已經改作茶館矣，想袂到，才行無幾跤步，彼條街的景緻佮山村初初予我的印象閣有無仝矣。有較濟人咧行踏，規个氣氛佮另外彼頭的彼片罩濛的山坪是二个世界。抑是，因為咱的手牽做伙才有按呢的感覺？我毋知。我干焦知影妳的手婆的溫暖對我來講是一个比啥物都較真實的實體，超過一切的觀念。",
    "paragraph_id": 202
  },
  {
    "title": "復活的人(第二部)",
    "author": "胡長松",
    "text": "妳敢閣會記，妳雄雄講：「你知無，我抵才想講，今年春天，雖然有落雨，毋過咱足幸運的。是咱的春天。」 我一直愛經過足久才聽有妳的意思。我彼時共妳應：「我會永遠記咧，1990年的春天。」我本底是欲講：「因為這个春天我熟似妳。」毋過竟然無講出喙。",
    "paragraph_id": 203
  },
  {
    "title": "復活的人(第二部)",
    "author": "胡長松",
    "text": "彼工咱欲落山的時，天已經欲暗矣，雨落甲足粗，結果咱一直等無車，佇候車亭有二、三十个佮咱仝款等無車的人，有人講公路局的客運親像是停班矣，抑是因為雨傷大停駛矣，咱身驅邊有足濟煩惱起來的遊客，獨獨我無煩惱的心情，因為每一个時刻攏是甜蜜的。彼一工，就算咱攏無講話，我嘛親像會使位妳看我的目神聽見一切的話語，彼就親像是春天尾溜的歌聲。",
    "paragraph_id": 204
  },
  {
    "title": "復活的人(第二部)",
    "author": "胡長松",
    "text": "雨潑甲咱規个肩胛、手紻、佮褲跤攏澹去矣，我期待客運緊來，免得妳受天氣的苦，毋過，另外一方面，我嘛私心甘願客運的車班永遠無來，按呢就會使共咱佇遐的親密感永遠留落來。我尚感動的是，我一直講歹勢，因為掣妳去遐，害妳規身軀攏澹去矣，毋過妳並無對我講過一句受氣的話。",
    "paragraph_id": 205
  },
  {
    "title": "復活的人(第二部)",
    "author": "胡長松",
    "text": "尚尾後有一台後斗搭篷布的貨車位山頂的方向來，是空車，做伙等車的彼陣人的其中一个共伊截落來，按呢，二、三十人就親像難民仝款歡呼，擠入去車後斗，有的坐咧，有的踞咧，有的半踞咧。咱就踞佇尚車尾，佇半圓栱親像磅空的篷布視野之中，看山景綴山路一路彎斡倒退。我的跤真緊就麻去矣，只好換做半跪的姿勢，我知影妳的跤嘛痠矣，就邀請妳撐〔the〕坐佇我的大腿。",
    "paragraph_id": 206
  },
  {
    "title": "復活的人(第二部)",
    "author": "胡長松",
    "text": "妳並無拒絕我，肩胛頭嘛恬恬仔撐佇我的胸崁，我感覺著妳的忝佮妳身軀的柔軟，規鼻攏是妳頭毛的芳味。我絚絚搦〔la̍k〕妳的手，佇貨車的引擎聲佮雨聲裡，感受妳恬靜仔佇我的懷抱中啄龜去。佇半圓栱親像磅空的篷布視野之中，彼就是我對咱的愛情出世的記持。春岫我的至愛，我一遍閣一遍看妳的批，就親像我會使真緊就看著妳，當我佇批紙裡閣想起咱彼遍的旅行，一種對過往的真實的觸感竟然親像轉來佇我的腦海。",
    "paragraph_id": 207
  },
  {
    "title": "復活的人(第二部)",
    "author": "胡長松",
    "text": "我雄雄感覺我是偌呢仔微細，阿妳卻是偌呢仔曠闊。我佇紙裡共遮的詩句寫落來，是欲送予妳： Limited am I, yet you broadest.",
    "paragraph_id": 208
  },
  {
    "title": "復活的人(第二部)",
    "author": "胡長松",
    "text": "How much could I give you,  Except greeting you with empty hands, And leading you into my room all bare of my heart,    which you are enriching?妳敢佮意？雖然我毋是詩人，毋過，我欲用遮的話語來表達我對妳的感謝。",
    "paragraph_id": 209
  },
  {
    "title": "復活的人(第二部)",
    "author": "胡長松",
    "text": "因為妳的曠闊，因為妳的愛予我得著真正的自由──我按呢講的時家己感覺真驚奇，毋管妳敢佮意這首詩，我無想欲閣家己一个人踅踅唸矣，請共妳的前一封批放袂記。嘛願妳的後一張批緊到位。無條件愛妳。1990 年8月11日  8 我至愛的春岫，今仔日是悲慘的一工，雖然我透早就收著妳的批矣，毋過，是按怎這遍妳的批予我這呢大的不安？妳的批親像是一枝鑽仔刺入我的心肝。敢講是妳已經決心欲拒絕我？是按怎妳欲按呢看輕我咧？",
    "paragraph_id": 210
  },
  {
    "title": "復活的人(第二部)",
    "author": "胡長松",
    "text": "敢講妳認為我的愛會設定啥物條件，抑是講我一个刻薄的人，所以對我的感情無信心？我一直咧想，是毋是妳對我的愛誠實已經停止矣？因為心內艱苦，我本底欲直接坐車去揣妳，毋過，自救協會的人雄雄拍電話來，講晉前南爿沿海遐養殖的蚵仔攏反青死矣，一大片，情形並無改善，本底前二日已經要求工廠停工矣，結果化工廠偷吃步，講話無準算。協會拍算欲大規模抗爭圍廠，吩咐我一定愛到位見證。",
    "paragraph_id": 211
  },
  {
    "title": "復活的人(第二部)",
    "author": "胡長松",
    "text": "遐養殖的蚵仔是村民一切生存的向望，過去怹做穡，毋過穡做無食，才會轉做養殖。三、四月放養，到七、八月收成，想袂到，今本底是欲收成的時天，遂全部攏受化學污染反青死了了矣。所以我本底欲去揣妳，毋過這个擔共我束縛稠咧，走袂開跤。這二項予我的心肝結規丸。踏鐵馬去到現場，一台油罐車停佇化工廠門口，是拄才予自救協會的人閘落來的。",
    "paragraph_id": 212
  },
  {
    "title": "復活的人(第二部)",
    "author": "胡長松",
    "text": "怹講，化工廠明明已經答應佇排濾水系統換新晉前停工，結果，油罐車竟然想欲趁人無注意的透早時載原料入去，佳在村民發現了早，共擋落來。怹講油罐車本底想欲翻頭駛走，怹嘛無愛放伊走，就當作證據，四、五个庄的人攏箍倚來，一二百人圍佇工廠門口，工廠彼爿干焦叫二、三个小主管出來掰會〔pué-huē〕，鄉代表佮管區的警察嘛來矣，獨獨廠長匿咧毋出面，規个場面那來那滾絞，按怎掰嘛掰袂清楚。",
    "paragraph_id": 213
  },
  {
    "title": "復活的人(第二部)",
    "author": "胡長松",
    "text": "這馬，協會的人宣佈，欲圍廠圍到工廠換新管線通過檢驗為止。雖然工廠的代表苦苦哀求，毋過協會的人認為怹無誠意，講：「阮只是愛恁停工，猶袂講著賠償的代誌喔，恁就按呢咧應付矣，這台油罐車就是證據！」本底鄉代表（聽講佮工廠彼爿有關係）佮警察看起來想欲勸怹解散，因為群眾愈來愈激動，驚會有衝突，毋過看怹遐堅持，嘛只好允怹。協會的人講，本底就是欲停工矣，顧佇門口敢有要緊？",
    "paragraph_id": 214
  },
  {
    "title": "復活的人(第二部)",
    "author": "胡長松",
    "text": "警察無其他辦法，只有請怹較倚路邊咧，毋通影響交通。一直到協會的人用竹篙搭一个路障出來，閣搭二个布棚佇遐準備長期抗戰，怹才放彼台油罐車走。我看彼个坐轉去駕駛座的油罐車司機滿面懊惱驚惶，車駛走的時吐一个大喟。離開港喙的時已經過晝矣，我的頷仔頸予日曝甲紅吱吱起膨皰，心內的悲傷更加無法度形容。我對家己按呢翕相會使有啥物效果愈來愈梟疑。政府猶原是政府，財團猶原是財團，抗議猶原是抗議，破壞猶原是破壞。",
    "paragraph_id": 215
  },
  {
    "title": "復活的人(第二部)",
    "author": "胡長松",
    "text": "欲成做W.E.Smith只是天真的想法爾爾敢毋是。冬外落來，今這款的體會予我忝甲無塊走閃的心情，閣加上妳的批予我的不安……我佇庄仔頭一間麵擔吃麵，我問彼个賣麵的阿桑講伊對彼幾間化工廠敢有啥物感想，結果得著一个冷淡的態度。伊講對伊來講無差別。我問伊，敢講無洗過油邋邋﹝lap﹞的地下水？伊無應我，干焦應一句，這我毋捌啦，洗油邋邋的水嘛是愛過日，洗清氣水嘛是愛過日。",
    "paragraph_id": 216
  },
  {
    "title": "復活的人(第二部)",
    "author": "胡長松",
    "text": "我想，任何的運動佮價值攏一定會有反對者，我位這个阿桑的口氣所聽著的就是一个反對者的口氣。伊到底是為啥物會按呢想，這並毋是我會使判斷。總講一句，我真緊就決定欲離開彼个所在。毋是因為任何外在的事件抑是任何人，是因為一種內心的排斥的聲音。我足少會有遐呢排斥翕相的時刻。最後我知影這是因為妳，予我的心頭規日攏亂慒慒就是我所愛的妳。",
    "paragraph_id": 217
  },
  {
    "title": "復活的人(第二部)",
    "author": "胡長松",
    "text": "轉來的時我挑故意揀一條平時仔較少行的路行，是一條向山去的圳溝邊的小路，路的兩爿是種番薯佮鳳梨等等的旱田，嘛有幾塊是番麥園佮芎蕉園。這種少人行踏的小路予我佇踏鐵馬的律動內面進入思考的世界。山是大武山，遐呢懸閣闊峙佇我的面前，是予人敬畏的威嚴。佇日光之下，田野的恬靜親像是加倍的，山頂彼爿有一二蕊烏雲咧飄動，有時會閘著日，當我若進入蔭裡的時就感覺袂遐爾燒熱，毋過汗猶是拚甲規身。我咧想講敢閣會赴去揣妳？",
    "paragraph_id": 218
  },
  {
    "title": "復活的人(第二部)",
    "author": "胡長松",
    "text": "毋過算算咧，出發到恁遐定著是暗矣，轉來愈免講，可能半暝矣，阮老爸可能袂放心（從我的老母離開了後，伊成做更加雜膜〔tsa̍p-mo̍oh〕囉嗦的人），按呢，我的心情就佇想欲去佮無法度去之間咧彎斡。我直直咧猜想妳這馬對我的看法，毋過按怎想都想袂明。囥佇心肝頭詳細斟酌，假使講這段時間以來我會使體會著啥物，尚奇怪的竟然是一種分裂感，直直到今仔日收著妳予我的批才佇心頭顯明。",
    "paragraph_id": 219
  },
  {
    "title": "復活的人(第二部)",
    "author": "胡長松",
    "text": "我的意思是講，這段時間，我是愛妳愛甲遐爾深，毋過，除了妳對我的好佮包容，原來我並毋是遐爾了解妳。我直直感覺想欲進入妳的性命，毋過我對妳的理解卻是一直揣無出路。這个疑猜雄雄予我驚惶起來。我明明感覺著妳對我的愛，毋過另外一方面，卻一直無法度進一步接近妳。有時我感受會著妳的熱情，毋過，我嘛想起這段時間當我問起妳的家庭佮其他朋友的時妳冷淡的態度，就是這个對分裂感的知覺予我今仔日雄雄跋入空虛的山谷。",
    "paragraph_id": 220
  },
  {
    "title": "復活的人(第二部)",
    "author": "胡長松",
    "text": "除了佇社團接觸著的同學以外，我對妳的其他朋友嘛無足濟的熟似。這本底是無特別的，毋過，當我看著妳的批了後，我就誠實不安起來。我無知覺著家己竟然騎對彼條山埔的小路，當翻頭想著，已經來到通對水潭的山路口。欲入去水潭愛peh十偌分的山路，所以我就共鐵馬囥佇路邊peh入去。日光仝款耀佇遐，埔薑佮其他的雜木仝款青翠通透，我向望佇遐會使得著安慰，毋過煞只有完全的失望。",
    "paragraph_id": 221
  },
  {
    "title": "復活的人(第二部)",
    "author": "胡長松",
    "text": "過去（事實只是無偌久晉前爾爾的）彼个會發光的水池，今仔日佇日光下竟然失去伊的性命。佇日光下，一切攏是遐爾無力。我連想欲共跤浸入水的衝磅都無矣。轉去到厝的時，莎容講我的面色足歹看的，雄雄親像一个無血色的人。我聽伊按呢講，家己嘛驚一趒。我敲電話予妳，妳厝裡的人共我講妳無佇咧，伊該當是妳的阿母，我向伊請教妳當時會使轉去，伊非常的謹慎，當我報我的名，顛倒愈謹慎，就親像是伊咧反對我的愛情，這予我更加不安。",
    "paragraph_id": 222
  },
  {
    "title": "復活的人(第二部)",
    "author": "胡長松",
    "text": "我位電話的彼頭感覺著完全的失落。雖然感覺孤單，毋過我猶是愛妳。1990 年8月17日 9 自從這段時間我佮妳暫別，就只有用寫批來親近妳，我知影這是足奇怪的講法，毋過，嘛只有寫批的時，我才的確感受著妳佇我的身邊。佇批內面我一直透過自咱熟似以來的答答滴滴的記持來回憶佮思考，親像這是維持我的愛情的儀式。結果，妳昨昏的回批煞雄雄共我的儀式拍破去矣。",
    "paragraph_id": 223
  },
  {
    "title": "復活的人(第二部)",
    "author": "胡長松",
    "text": "昨昏我佇眠床反甲天欲光才睏去，暗毿之中親像共妳攬咧，結果一睏醒，已經倚晝矣。我直直考慮敢欲共昨暝寫的批寄出去，愈考慮煞愈躊躇。我共批重頭看，感覺著家己的衝磅。我設想過一切可能的狀況：是毋是恁厝裡的人反對咱（這我毋驚）？抑是講，妳對我的感情已經變化矣（這就是我的不安）？我甚至直直共家己講，假使有一日妳的愛轉向其他的人，我就算失望，嘛會祝福妳。我相信妳猶是愛我，所以中晝，我猶是決定去揣妳。",
    "paragraph_id": 224
  },
  {
    "title": "復活的人(第二部)",
    "author": "胡長松",
    "text": "按呢想，我就決定共昨昏的批當面交予妳──或者，佇路裡我閣會使考慮看覓咧。我閣拍一遍電話予妳，毋過無接通。我想，我會使予妳驚喜。啟程晉前我先共這站為港喙的協會翕的相片交予潘水亞，請伊代替轉予協會，水亞一向嘛有咧關心怹的代誌。伊問我欲去佗位，我講頂學期有一科的作業有問題，愛轉去學校一逝（我嘛是按呢共我的老爸講的）。伊可能有看出我的心虛，用奇怪的笑面看我。",
    "paragraph_id": 225
  },
  {
    "title": "復活的人(第二部)",
    "author": "胡長松",
    "text": "我無法度對抗伊梟疑的眼神，只好共承認，我是欲去揣妳。伊竟然共我講，伊位某社團的同學遐聽著妳的一寡消息，毋過伊無法度求證，嘛袂使烏白講之。我拜託伊，伊堅持伊的原則所以拒絕我。我就是按呢認為伊有時是一个個性真硬斗的人。伊問我：「若無，你敢願意共我講，你欲去揣伊創啥？」我當然無法度回答伊。毋管按怎，我出發矣，我順紲共彼日揣著的一份文獻提過予妳，恁講恁咧唱合唱，我認為這份資料是對恁有幫贊的。",
    "paragraph_id": 226
  },
  {
    "title": "復活的人(第二部)",
    "author": "胡長松",
    "text": "這是日本的人類學者佇妳故鄉附近的崗仔林所採集的西拉雅指名歌，歌詞有幾句是按呢，一直重複落去： 母克特奇奇揚 是頭毛 卡拉歐亞 嘿 阿魯碰碰 是杓仔 卡拉歐亞 嘿 特立立特翁 是頭殼額 卡拉歐亞 嘿 塔格里安提 是水牛角 卡拉歐亞 嘿 塔塔魯馬 是頭殼 卡拉歐亞 嘿 ～～～～～～～～～～～～～ 按呢的指名歌一直唱落是真心適的，結構人類學家認為指名系統牽涉一个族群認捌世界的心理「結構」，我真想欲知影怹會按怎解說這條歌。",
    "paragraph_id": 227
  },
  {
    "title": "復活的人(第二部)",
    "author": "胡長松",
    "text": "怹講，咱對這个世界的認識是一个拍袂破的結構。翻頭想，「愛」敢毋是按呢的結構體？希臘的哲學家講愛慾Eros的老爸是充足之神Poros，老母是欠缺之神Penia，因為欠缺需要充足，所以有一日Poros啉酒醉了後，Penia就揣機會佮伊鬥陣，生出Eros。這是希臘人對「愛」的心理結構。佇這个結構下底，只有完全的充足袂有愛，只有完全的欠缺嘛袂有愛；愛是欠缺佮充足透濫的結晶。",
    "paragraph_id": 228
  },
  {
    "title": "復活的人(第二部)",
    "author": "胡長松",
    "text": "充足佮欠缺毋單是恬靜不變的特質，怹同時是推動生命變動的動力。咱的生命是不斷生死變動的過程，肉體佮精神攏是按呢：不斷充足生成嘛不斷消亡欠缺；不斷生嘛不斷死。咱叫是咱的身軀今仔日佮昨昏是仝款的，毋過咱的肉體細胞血液一直咧生嘛一直咧死；咱叫是咱的知識今仔日佮昨昏是仝款的，毋過咱的記持一直咧生嘛一直咧死。咱的肉體佮精神事實攏是按呢一直咧生嘛一直咧死的，佇不斷生死變動之中，愛催捒咱獻身佇肉體佮精神的美佮善。",
    "paragraph_id": 229
  },
  {
    "title": "復活的人(第二部)",
    "author": "胡長松",
    "text": "愛裡的欠缺催捒愛的走揣，愛裡的充足嘛催捒愛的供應，這二个力量互相補充互相需要，佇充足佮欠缺之間，愛予咱佇對美的追求內面生湠──這就是愛的作用，伊掣領咱掌握性命不斷的更新，親像水流，予咱用新性命的生成來添補家己死亡以後留落來的欠缺，甚至進入靈魂的整體。我感覺，這，就是我佇對妳的愛的水流內面會使見證的道理。",
    "paragraph_id": 230
  },
  {
    "title": "復活的人(第二部)",
    "author": "胡長松",
    "text": "我一路一直咧想，佇我的故鄉，米就是充足，薑就是欠缺，山跤的風俗佇米佮薑之間交換，敢毋是為著「愛」所推捒的生湠？佇半山腰的彼个村庄嘛仝款，水潭的性命之神Uma就是充足，死亡之神Mawa就是欠缺，怹佮意仝一个獵人，這敢毋是仝款暗示愛的本質有生佮死的二種力量咧牽挽？佇神話內面，規个山坑的性命攏佇這个牽挽內面生湠。",
    "paragraph_id": 231
  },
  {
    "title": "復活的人(第二部)",
    "author": "胡長松",
    "text": "若按呢，假使我的心是水潭，愛就是彼條溪流，不斷予舊的我流出，予新的我用妳來充滿，這是一種轉化，連聖經嘛支持這个觀念，羅馬書寫講：「咱若佇伊(基督)死的式樣佮伊聯合，嘛佇伊復活的式樣佮伊聯合。」這是咧講，對基督的愛予信徒向罪來死，予信徒佇永恒的性命內面充足。永恆性命就是按呢生湠。我沓沓仔想，沓沓仔理解，我的心總是咧欠缺，位欠缺起致慾望，這就是我本質內面的對美的癮﹝giàn﹞。",
    "paragraph_id": 232
  },
  {
    "title": "復活的人(第二部)",
    "author": "胡長松",
    "text": "我甚至愛向妳承認，這个癮，除了有屬佇精神之美的向望，嘛同時有屬佇肉體之美的吸引，伊欲掣領我進入精神佮肉體的飽足佮完整。我按呢想並袂感覺見笑嘛袂感覺袂見笑，因為這是一切世間的愛的真相。春岫，我一遍閣一遍欲共妳講的就是，我對妳的愛有欲佮妳共同延紲性命的向望的意涵，毋管佇肉體抑是佇精神，這个向望予愛成做美麗的互相補充佮倚靠的過程，毋是單純妳的抑是我的形象。",
    "paragraph_id": 233
  },
  {
    "title": "復活的人(第二部)",
    "author": "胡長松",
    "text": "這予我想起咱位山村旅行轉來的了後，妳佮社團的同學佇彼間美式的Pub慶生，是佇一個禮拜六。為著妳的生日，我送妳一束紅豔的玫瑰，所有的人攏認定我是妳的男朋友矣，而且妳佇眾人的質問內底嘛真慷慨並無閃避。",
    "paragraph_id": 234
  },
  {
    "title": "復活的人(第二部)",
    "author": "胡長松",
    "text": "彼工妳心情親像真好，啉一寡酒（是怹灌妳的，怹講妳一向是啉袂醉的），妳簡單穿貼身的白T恤配一領牛仔褲，頷仔頸是一條用澎湖的白色螺貝穿的旆鍊〔phua̍h-liān〕，妳總是遐爾敖穿衫，予妳的存在成做彼个空間美麗的標記，妳的笑聲迷人有情，妳的話語開朗，酒精摧逼的活氣予彼暝的妳成做一蕊成熟性感的花蕊。逐家為妳唱生日歌，妳切雞卵糕的時，怹佇邊仔嘻嘻嘩嘩，激咱親喙。阮才無唚過喙，妳講。怹無欲相信。",
    "paragraph_id": 235
  },
  {
    "title": "復活的人(第二部)",
    "author": "胡長松",
    "text": "怹猶是嘻嘻嘩嘩閙袂停，然後，妳就叫我共面倚過，佇眾人的面前共喙唇貼佇我的喙唇。欲按怎形容才好？我的面發紅親像欲著火，喙唇的神經有一條幼幼的電線牽對舌根佮跤脊骿的龍骨，直直通對後跤筋佮跤婆去，妳的喙唇柔軟佮溫暖，電流位遐通對我的全身，麻麻刺刺，溜對跤指出去。",
    "paragraph_id": 236
  },
  {
    "title": "復活的人(第二部)",
    "author": "胡長松",
    "text": "我知影妳毋是咧滾損笑，就算一二秒了後妳的二片喙唇就飛走矣，毋過，透過喙唇接觸所創造的，卻是無法度抵抗的親密，親像佇彼个時刻，咱性命內面的一切過往攏已經得著互相的了解。我毋捌經驗過這款特殊光榮的時刻，甚至毋敢相信屬佇精神面的融合感，竟然會是對這小小肉體的接觸所起致。",
    "paragraph_id": 237
  },
  {
    "title": "復活的人(第二部)",
    "author": "胡長松",
    "text": "回想中我發現我時常是一个柴頭，有時搪著雄雄發生的代誌會失去反應的能力，就比如講看著有人佇我身邊跋倒會因為驚惶雄雄袂記得隨伸手出去扶伊，毋過這敢會使講我無夠愛心？彼工的情形嘛是類似。佇眾人的面前我成做一个憨神的癮頭。",
    "paragraph_id": 238
  },
  {
    "title": "復活的人(第二部)",
    "author": "胡長松",
    "text": "彼暝逐家閙甲足晚，佇記持裡，我發現平時仔的妳攏是充足的供應者，毋過彼工假若無仝，可能是妳難得放鬆洩露妳的需要的時刻，就親像是Poros難得啉酒的時刻，毋過我這个柴頭竟然緊張甲連話就講袂出一句。我毋知影妳哪會啉酒。妳的室友提早離開去台中揣朋友，結果最尾後毋捌醉過的妳竟然醉矣，嘛無其他的查某伴在場，所以送妳轉去自然就成做我的責任。",
    "paragraph_id": 239
  },
  {
    "title": "復活的人(第二部)",
    "author": "胡長松",
    "text": "妳佇彼間Pub吐甲規个，身軀攏是吐出來的垃圾物仔，怹講是透著酒，尾氣傷強。妳已經醉去矣，我只好共妳偝〔āinn〕佇跤脊胼，叫計程車載咱到妳稅厝徛的公寓門口，醉去的妳規身軀軟翱翱比我想像的較沉實，我位妳的手提包揣著妳的鎖匙開門，偝妳peh上四樓並毋是輕鬆的代誌，差不多佇逐層樓的平台我攏愛歇喘一下，到三樓的時拄好是一對學生款的情侶開門出來，怹看咱的表情足無自在，親像是雄雄予啥物驚著。",
    "paragraph_id": 240
  },
  {
    "title": "復活的人(第二部)",
    "author": "胡長松",
    "text": "到四樓的時我先予妳坐佇樓梯，開門的時我感覺跤骨佮手骨攏痠甲袂輸欲斷去。我閣共妳偝起來了後妳小可精神矣，我聽著妳用衰荏〔lám〕的聲佇耳邊喝我的名。多謝，妳講。入去到客廳我予妳撐佇一張膨椅，妳雄雄大力共我捒開，op一聲就閣吐出來，我順手提一个畚圾桶過去欲盛，嘛袂赴矣，妳吐家己一身，嘛吐一寡佇我的身軀，了後目睭就閣瞌去。",
    "paragraph_id": 241
  },
  {
    "title": "復活的人(第二部)",
    "author": "胡長松",
    "text": "我想妳一定足艱苦的，問妳敢欲洗身軀換衫，妳頕頭的表情親像一个囡仔遐爾單純，然後我就共妳抱去妳房間內的浴間替妳沖洗。",
    "paragraph_id": 242
  },
  {
    "title": "復活的人(第二部)",
    "author": "胡長松",
    "text": "我共所有妳的衫褲攏褪起來，女體的誘涎〔iú-siânn〕對我來講是真歹抵抗的吸引，燒水沖佇妳的身軀，煙霧內面我的慾望嘛漲懸親像海湧，獸類的本性予我有欲共妳佔有的衝磅，毋過，妳無力瞌目的表情卻是我所生份的，這个生份感雄雄予我進入一个明澈的觀照，甚至予我的內心透濫著一種足深的對妳的身體的憐惜，我揣著妳的浴巾，輕輕仔共妳的全身拭焦，了後共妳抱上眠床，閣共被單為妳蓋〔kah〕咧。",
    "paragraph_id": 243
  },
  {
    "title": "復活的人(第二部)",
    "author": "胡長松",
    "text": "當我共妳的小客廳款好拭好的時，暝已經真深矣。我閣轉去妳的床邊，看妳的胸坎綴呼吸勻勻仔起浮，心內沉醉佇一个恬靜的媠，就親像時常佇我的故鄉，看落過大雨的大武山沉歇佇暗暝的田野之上，霧氣佇田野佮山的交界湠開的彼種恬靜的媠。獸性竟然寬寬仔消退去。我驚妳酒後袂堪之，就行出房間，佇客廳的膨椅頂守甲睏去，一直到隔工早起，妳用溫柔的喙唚佇我的面，共我叫精神。",
    "paragraph_id": 244
  },
  {
    "title": "復活的人(第二部)",
    "author": "胡長松",
    "text": "妳叫我佇妳的浴間共身軀洗洗咧，我的衫癩哥去矣，妳hiannh一領妳較大領的T shirt借我，了後咱做伙出門，妳講欲買一軀新衫予我。按呢的妳，無可能已經無愛我矣。我一路沉醉佇回憶，親像用愛的水流共家己的靈魂不斷沖〔tshiâng〕洗。我先愛坐客運到火車站，搬一段火車，了後閣搬另外一班客運去妳的山林庄頭。故鄉的老客運佇山跤、田野佮檳榔林之間彎斡，巴拉巴拉的引擎聲親像咧為這个旅程歌唱掣路。",
    "paragraph_id": 245
  },
  {
    "title": "復活的人(第二部)",
    "author": "胡長松",
    "text": "我屬佇這个旅程，妳嘛是，甚至我感覺車頂無濟的旅客嘛參加佇這个旅程：一个掠一隻鴨仔坐車的歐巴桑、一對母仔囝佮四、五个揹冊包的學生囡仔（我想無是按怎怹會揹冊包）。我感覺真自在，坐佇椅仔頂，看一切攏有趣味。車窗外是一塊過一塊的鳳梨園、檳榔林佮芎蕉園，做穡人共腰偃低咧做穡，親像欲鑽入田裡，嘛親像欲為田園雕刻啥物。我的聲音，我的每一滴血，攏是這个土地所生湠。",
    "paragraph_id": 246
  },
  {
    "title": "復活的人(第二部)",
    "author": "胡長松",
    "text": "位人少的庄跤去到都市閣轉來庄跤，我佇表面孤獨的旅程之中像時佮這一切同在，一直到下晡佇恁庄頭外的扁擔崁客運車牌落車、行入彼條林中的小路，才結束這个表面的孤獨。",
    "paragraph_id": 247
  },
  {
    "title": "復活的人(第二部)",
    "author": "胡長松",
    "text": "彼條路有袂少人咧行踏，是四箍圍來遮peh山散步的鄉民，佇路邊的茄冬樹跤有一位隱痀的阿伯咧賣家己焚〔hiânn〕的冬瓜茶涼水，伊的面攏是皺痕，就親像樹根旋去佇伊的面，我共伊交關的時順紲問起恁的庄仔頭，伊講伊就是彼庄的，伊問我欲去揣啥人，我就講妳的名，伊想一下講：「喔，是月里仔的查某囡，阮庄內就伊尚會讀冊。」阿伯想一下接落去講：「唉，月里仔嘛是辛苦。",
    "paragraph_id": 248
  },
  {
    "title": "復活的人(第二部)",
    "author": "胡長松",
    "text": "」 「阮遮趁無吃啦，月里仔一个查某人，厝裡囡仔一捾，李家一塊祖地早前閣險予人討討去，講是機關地嘛毋知是啥物道理。總講就是辛苦啦，喂，少年家，你看起來是春岫的朋友，伊這个查某囡仔，敖讀冊閣乖巧，啥人娶伊是啥人有福氣喔。阿你的頭殼額仔哪會有一个號？",
    "paragraph_id": 249
  },
  {
    "title": "復活的人(第二部)",
    "author": "胡長松",
    "text": "喔，是胎記，古早人講床母做號啦，我叫是一隻金龜仔歇佇遐咧，這毋是咧嫌你，人講一枝草一點露，你看我這隱痀的，自細漢就按呢矣，人看我怪怪，我才無想家己怪怪咧，欲怪是怹家己看的人怪，著無？月里仔怹厝，你閣行入去，倒手爿遐有一个水窟仔，水窟仔邊的人家你共人問一下就知矣。」 當我佇妳的山林聽著按呢，我感覺著特別的欠缺：除了對妳的需求，我的愛內面，竟然足少予你啥物！",
    "paragraph_id": 250
  },
  {
    "title": "復活的人(第二部)",
    "author": "胡長松",
    "text": "彼工妳講妳提的是妳做家教儉落來的錢，我無感覺妳一定愛買啥物衫予我，毋過妳真堅持。妳敢會記妳是按怎講的？妳講：「你這个柴頭，簡直就是一隻鵝。」佇試穿的時，妳一遍過一遍替我共衫的領仔反好勢，閣為我共手紻搐好勢，好看抑是歹看攏是妳所決定的，就親像妳欲佇我的衫宣示主權。我沉醉佇彼个受妳指揮的過程，最後接受妳為我揀的一領有格仔的襯衫。了後妳招我看《與狼共舞》，妳講這是講起印第安原住民命運的電影。",
    "paragraph_id": 251
  },
  {
    "title": "復活的人(第二部)",
    "author": "胡長松",
    "text": "我感覺咱已經真親密矣，佇戲院，咱的手牽絚絚，妳有時會共頭揭〔khuè〕佇我的胸坎，妳的頭毛足芳的，妳允我唚佇妳的喙唇、妳的耳珠佮妳的頷頸，予我感覺妳已經是我的一切。電影看了已經是盈暗，咱坐上一台公車，我問妳欲去佗位，結果妳講妳嘛毋知。我講：「毋知哪會坐上這台公車？」妳應講：「就親像雄雄佮人戀愛，永遠是新奇的旅程。」我認為咱並毋是雄雄做伙的，咱本底就是對方的另外一半。「你敢是真心的？」妳雄雄問我。",
    "paragraph_id": 252
  },
  {
    "title": "復活的人(第二部)",
    "author": "胡長松",
    "text": "我講：「我愛妳。」妳流目屎矣。「你的愛會使偌久？」妳的問題就假若是前一暝妳啉酒醉了後才會問的問題。彼台公車竟然共咱載去城市東爿的一个會使看著夜景的小山坪，我佇一个觀景台絚絚共妳攬咧，城市的燈火是一塊風裡飄動的金色針織，嘛親像是光的波浪，波浪頂懸是咱的愛情的船隻，妳的胸仔貼佇我的胸崁，我用手指捋妳的頭毛。",
    "paragraph_id": 253
  },
  {
    "title": "復活的人(第二部)",
    "author": "胡長松",
    "text": "前一暝妳美麗的身軀是遐呢仔涎我，因為頭殼閣浮現彼个畫面，我跋入無法度恬靜的不安的捲鑽﹝kńg-chn̄g﹞。妳對我講社團的代誌，不過並毋是真認真，攏是一寡無要緊的雜碎事，毋過妳的聲調充滿溫柔的情意，予遐的雜碎事成做波浪頂懸的情歌，我佇妳聲音的波浪內面竟然沓沓仔對眼前的美麗夜景失去興趣，只好用衰弱的氣口講我想欲走矣。我講，我枵矣。",
    "paragraph_id": 254
  },
  {
    "title": "復活的人(第二部)",
    "author": "胡長松",
    "text": "咱坐仝一線的公車轉去市區，佇學校附近彼个有夜市的車牌落車，結果夜市踅透透，我對逐个擔攏無興趣，猶袂吃著，妳就講妳的跤痠矣。咱干焦買著妳所佮意的《與狼共舞》的原聲音樂帶。「規氣咱轉去煠〔sa̍h〕水餃來吃。」妳徛的所在有灶跤，閣有水餃猶袂吃了。所以咱閣倒轉去妳稅徛的公寓，妳的室友佇台中過暝袂轉來，妳真扭掠佇灶跤那款吃的，喙裡那哼歌，行起行落假若一隻歡喜的鳥仔佇春天的樹枝跳懸跳低。",
    "paragraph_id": 255
  },
  {
    "title": "復活的人(第二部)",
    "author": "胡長松",
    "text": "妳捧水餃上桌的眼神就親像妳願意成做我永遠的牽手。回想起來我是遐呢感謝妳，因為妳所為我奉獻的一切。咱佇小客廳做伙吃水餃，我講：「這个客廳予恁布置甲真雅氣。」雖然我前一暝就有發現，毋過愛到彼時，我才深深理解彼就因為是充滿妳生活氣味的所在才會予我感動，我佇內面予妳完全無保留的溫暖箍圍。我講我的宿舍啥物攏無，閣癩哥爛澇，干焦有一台隨身聽加一組電腦喇叭，勉強會使聽音樂度日。",
    "paragraph_id": 256
  },
  {
    "title": "復活的人(第二部)",
    "author": "胡長松",
    "text": "妳講妳嘛有音樂，閣有新買的《與狼共舞》，等一下會使放予我聽──妳看，咱這个世界的音樂敢毋是為著愛情存在的？",
    "paragraph_id": 257
  },
  {
    "title": "復活的人(第二部)",
    "author": "胡長松",
    "text": "所以，咱做伙行入妳的房間，所以，咱佇音樂的海湧裡相唚，妳允我唚佇妳的喙唇、妳的耳珠佮妳的頷頸，妳進一步允我唚佇妳的手骨、以及手骨佮身軀相連的過耳空，閣有妳的頷頸尚底部的祕密山坑，我佇遐聽著妳佇嚨喉尚深的底部輕輕仔咧哼〔hinn〕唱的歌聲，妳倒佇床頂，雙手夯懸伸展假若弓絚的琴弦，位妳的手指到手骨到胸坎到大腿到跤指，畫出一个圓滑的曲線，就親像是葉仔尖強欲滴落的露滴，抑是飽滇的水甌頂緣的水面曲線，所以，當我共妳輕輕仔觸動，起致曲線的波浪，規个水甌的水著溢泄出來，窗外的規个城市著破碎去，妳掣領我親像樹仔用風裡飄舞的樹枝掣領山雀佇樹椏之間走揣新穎，所以，我位一椏跳過一椏，感受著規个城市攏佇妳的眼神內面破碎去，我唚佇妳半瞌的目蚶，毋過伊親像崁袂稠妳位目睭內面欲洩〔sia̍p〕出來的熱度，彼个熱度焐佇我燒燙燙的喙唇，妳的喙唇嘛燙甲欲必去，當妳喝講：「你來！",
    "paragraph_id": 258
  },
  {
    "title": "復活的人(第二部)",
    "author": "胡長松",
    "text": "予我飽滇！",
    "paragraph_id": 259
  },
  {
    "title": "復活的人(第二部)",
    "author": "胡長松",
    "text": "」的時，妳的衫就予妳的熱度繃破去，妳的跤骨就成做一个大湧的海灣，彼个海灣佇湧裡不斷震動，妳的身軀就成做我的弓下綴音樂奏響的琴絃，咱一直唱歌一直唱歌，佇破碎的窗外城市裡一直轉踅一直轉踅…… 春岫，雖罔這一切是遐爾仔甜的記持，雖罔我眼前假若看見妳一向佇我面前對我微笑的表情佮妳飽滇充滿愛意的二蕊目睭，雖罔我看見妳一向共我的手勾咧對我講話的熱情，雖罔我看見妳笑的時會規个人偃低用手環圍佇我个腰的親密；毋過，當我行踏佇妳的山林，我躊躇矣。",
    "paragraph_id": 260
  },
  {
    "title": "復活的人(第二部)",
    "author": "胡長松",
    "text": "我是毋是踏著一條我一直無了解的界線矣──彼條界線我足少迒〔hānn〕過，就是關係妳的家世的一切，我看見妳逐遍佇伊頭前出現的特殊的恬靜，就假若伊是一个會吸收所有回聲的山崁深坑，隔佇咱二人中央。我想欲了解昨昏彼个分裂感的起致。假使妳無歡喜，我會使按怎應妳？我那想，心內煞一陣絞痛。我竟然錯甲這呢離譜。我雄雄想起我面頂的彼塊胎記（從來真少出現佇我的自我認知的欠缺的胎記），我感覺見笑起來。",
    "paragraph_id": 261
  },
  {
    "title": "復活的人(第二部)",
    "author": "胡長松",
    "text": "我竟然時常認為家己是豐足的，事實是，我一直咧討債妳的豐足。春岫，我的這个體會敢會傷晚矣？當我出現佇恁厝前的彼个水潭邊，感覺著受注目的眼神，佇幾間人家厝的其中一間外口，有一个婦仁人坐佇灶前咧焚〔hiânn〕柴，我問伊妳的消息，伊共手頭的空課囥咧徛起來，用細膩的目光看我，聽著我的問題，四圍本底注目的眼神假若閣愈擒倚來，婦仁人講：「伊無佇咧。",
    "paragraph_id": 262
  },
  {
    "title": "復活的人(第二部)",
    "author": "胡長松",
    "text": "」我想伊是妳的親人，尚有可能是妳的阿母，所以我表明我的身份，講我捌拍電話來過。伊真細膩掠我金金相，用我看袂出的表情講：「伊無佇咧。下晡有代誌轉去北部矣。」 所以，我嘛決定轉去揣妳。暗矣，我拆著尚尾班的上北的火車票，我佇車頂寫批予妳來對抗心內的不安佮數念。想著我明仔載就會使見妳，我心內就充實無塊比。1990 年 8 月 18日",
    "paragraph_id": 263
  },
  {
    "title": "大港嘴",
    "author": "胡長松",
    "text": "大港嘴      胡長松      我感覺真龜怪﹐佇我醒來晉前﹐西爿遠遠的所在親像熠過金iāⁿ-iāⁿ的光﹐有一个柴槌仔底摃釘仔的聲真沈重﹐又閣袂輸有人位嚨喉尚深的所在﹐呼嚕呼嚕嚷出來喝出來的一个假若是阿爸阿爸的叫聲。",
    "paragraph_id": 1
  },
  {
    "title": "大港嘴",
    "author": "胡長松",
    "text": "佇一大群過一大群的查某人的哭聲內面﹐彼束光愈來愈tshîⁿ目﹐尾手佇我醒來晉前﹐它tshioh佇一欉樹仔﹐阿天遂無聲無說必開…… 天時hip閣濕﹐燒風kâⁿ佇海的味﹐予規身軀黏thi-thi。我感覺記智已經欲完全消失去囉。一路我直直想﹐敢講我誠實是位土裡爬出來的——À是位海裡？我毋知。",
    "paragraph_id": 2
  },
  {
    "title": "大港嘴",
    "author": "胡長松",
    "text": "對生命中某一段時間的代誌﹐我總是感覺糊里糊塗﹐想袂起來；閣較好笑的是﹐就算真無簡單想起來﹐嘛一下手就放袂記——總講一句﹐我假若完全是位一場眠夢裡雄雄精神來的﹐除了按呢﹐我的記智實在無通把握啥物。所以我就行入彎彎khiau-khiau的漉糊糜仔路。路真隘﹐二爿閣ām閣密的野草予人看袂著遠方﹐阿臭樹仔欉佮毋知名的野藤仔花﹐嘛直直佇風中搖顯。過真久我才遇著人。",
    "paragraph_id": 3
  },
  {
    "title": "大港嘴",
    "author": "胡長松",
    "text": "是一个面仔烏歷歷的歐巴桑﹐伊面的大部分予破糊糊的幼花仔布巾包咧﹐頭戴瓜笠。伊拖一大面漁網行倚來。那面漁網重甲袂輸欲連貼佇土跤﹐又閣親像是位土裡夆硬tshuah--出來的。我知影我已經欲到烏索仔港。「請問﹐這敢是通到海墘的路？」 「敢講你無生目睭？」 「按呢﹐海墘仔到底閣有外遠？」 「緊矣啦！」 伊頭斡也毋斡就行過我身軀邊﹐阿彼一大面漁網煞閣假若是幔佇伊身軀頂的烏紗仔仝款共伊包稠稠。",
    "paragraph_id": 4
  },
  {
    "title": "大港嘴",
    "author": "胡長松",
    "text": "……八干拉呀拉呀留﹐請恁坐咧聽呀﹐礁眉加加漢連多羅我洛﹐講起著我的祖先啊﹐親像大魚喔…… 晉前猶閣有規山規野的雀鳥仔底飛底啼﹐毋過行過彼个拋荒地﹐就 tshun離離落落幾个寂靜的魚塭仔出現佇我面前﹐tsham幾間仔半浮沉佇土糜--裡的老瓦厝佮幾欉仔孤單、樹葉落盡磅的麻黃爾爾；彼是一幅更加拋荒的景緻。（阿爸啊！怹到底做啥是誰知咧？規去可憐可憐怹啦﹐就算是我求你好啦……） （你是誰啊？",
    "paragraph_id": 5
  },
  {
    "title": "大港嘴",
    "author": "胡長松",
    "text": "敢講你無應該較恬咧？） 我假若閣會記媽媽八按呢講過： 「我早就無向望恁老爸矣﹐毋過你起碼要去認你的親小妹﹐若我無記毋著﹐伊今年應當已經十七矣；阿我tshūa你走的時﹐伊才乾焦是三個月大臭奶呆的嬰仔爾爾——你減採閣會記tsit啥﹐著否？」 「我啥物攏袂記矣﹐媽媽！」 「你這个囡仔確實有影乎——敢講你攏想袂起來矣？」 日頭雖然tshu位一爿﹐毋過刺閣毒的光線猶是予我規身軀汗。",
    "paragraph_id": 6
  },
  {
    "title": "大港嘴",
    "author": "胡長松",
    "text": "空氣裡有燠魚的臭臊味﹐親像已經au真久﹐au甲海風按怎吹嘛吹袂散仝款。「…海流一退﹐所有沙蟳位沙埔仔的土漿裡鑽出來﹐四界攏是那菝仔花甜甜的芳味﹐阿夕陽所照﹐囡仔人快活蹉跎的人影拖甲長長長﹐怹踏海流的跤跡跳舞﹐直到笑聲共每一枝頭毛潑澹……」 He是大熱人的黃昏下晡﹐白鴒鷥孤孤單單佇魚塭仔頂盤踅﹐盡尾牠飛落來﹐歇佇一枝歪tshu̍ah的電報柱。",
    "paragraph_id": 7
  },
  {
    "title": "大港嘴",
    "author": "胡長松",
    "text": "我是佇一塊青荒的墓仔埔邊遇著彼个魚販的﹐伊身軀kō著的魚鱗佇黃昏的光線下面金熠熠。「到彼个青giàng-giàng的沙埔仔﹐港口就無遠咯。」 「您講順這埠岸一直過去﹐就是港口矣是毋？先生。」 「正是矣﹐少年家。你嘛欲位遐去喔？」 「嗯！」 「阿是欲揣人是毋？」 「會使按呢講tsit。」 「若按呢﹐你到底欲揣誰啊？",
    "paragraph_id": 8
  },
  {
    "title": "大港嘴",
    "author": "胡長松",
    "text": "」 「這……我聽講我是佇遮出世的﹐所以乾焦想欲轉來看看咧﹐順續走揣阮老爸佮阮小妹的下落。」 「唉！」 媽媽予我一張相片﹐內面是一个面容憂悶的少婦抱一个嬰仔﹐閣有另外一个細漢查甫囡仔徛佇伊跤邊。當然相片裡的少婦就是我的媽媽﹐阿我呢﹐是一个著青驚的模樣。阮佇沙埔仔頂﹐尻川後是闊莽莽看無邊的大海﹐伊的phú色布裙佇風中飄﹐佮伊鬱卒的面容是真無四配的畫面。",
    "paragraph_id": 9
  },
  {
    "title": "大港嘴",
    "author": "胡長松",
    "text": "「真難得您猶會記這塊沙埔仔﹐聽您按呢講﹐您應當是久無轉--來矣著否？阿kàu底你走的時是幾歲矣？」 「我無清楚﹐大概四五歲爾。」 「喔！按呢你記智真好呢！其實﹐彼塊沙埔地老早就消失矣﹐阿遐這馬是鎮甲規埠岸的kong-ku-li土角、灌漿的輪皮佮規捆的廢電纜線﹐無按呢袂使﹐若無﹐規个庄仔頭攏會予海湧拆吃落腹--去。」 「哦！敢有hiah嚴重？」 「He當然nooh！",
    "paragraph_id": 10
  },
  {
    "title": "大港嘴",
    "author": "胡長松",
    "text": "這幾年落來﹐海王爺的性地實在變甲太古怪咧﹐一場小雨就予海水做一下灌入庄仔內﹐無帶念半點情﹐一直到這馬猶閣有足濟厝澹漉漉咧。成實是﹐日頭赤焰焰﹐毋過按怎曝嘛曝袂焦﹐規个庄仔頭閣濕閣燙﹐假若一khaⁿ燒氣電鍋咧﹐連死人都棧袂稠！」 「這又閣是按怎講？」 「怹底哼講土裡傷燒hip矣﹐害怹規身軀厚濕疹歹睏﹐一日到晚吐氣pûn - haiⁿ。規庄仔頭攏是這个聲。」 （喂！講遐濟擺敢講恁攏無聽著？",
    "paragraph_id": 11
  },
  {
    "title": "大港嘴",
    "author": "胡長松",
    "text": "共頭擔起來﹐恁的病就會親像海上的船隻仝款消失去啦。若無﹐嘛至少共恁的目睭thí開啊！） （我若thí會開﹐敢猶閣叫做破病？成實有影咧！） 麻黃的防風林後面是平波波的海﹐夕陽浮佇海平線﹐嘛假若像是suê佇樹ue中央。我行倚的時﹐一群雀鳥仔位規个攏是落葉的土跤兜著青驚飛起來。「…咱徛佇埠岸頂﹐看夕陽的光掖落海面﹐阿大海就假若是一座金熠熠的皇宮仝款…」 「毋過﹐媽媽﹐是按怎妳毋家己轉來一紲咧？",
    "paragraph_id": 12
  },
  {
    "title": "大港嘴",
    "author": "胡長松",
    "text": "」 「袂使tsit！因為晉前我講過﹐死嘛無欲轉去彼个鬼所在的。」 「按呢﹐妳又閣是共誰講的啊？」 「我是共我家己講的﹐囡仔﹐你要會記﹐足濟話你共你家己一个人講就有夠矣。」 彼个聲音暗sàm﹐閣遠閣糊﹐假若是那哭那講的﹐媽媽的聲…… 「敢欲共我講﹐這个港口是按怎欲號做烏索仔啊？」 「你袂想欲知的啦。",
    "paragraph_id": 13
  },
  {
    "title": "大港嘴",
    "author": "胡長松",
    "text": "」 空闊青荒的港口頭前是幾簇歪tshuah的厝﹐後面是幾間仔古老石硿的厝間﹐tshun厝頂蓋浮佇湳土糜頂懸﹐予真蓊的臭草掩崁起來。夕陽位海的方向照過來﹐遂共怹的影拖甲長長。老阿婆徛佇埠岸盡尾。伊假若底哭﹐毋過閣聽袂著伊的哭聲﹐乾焦有伊的目屎交落佇土跤叮叮咚咚的聲說。透風下﹐赤銅仔色的海水卻是恬tsih-tsih閣白蒼蒼﹐看無湧鬚。埠岸內的港面雖然停幾隻漁船﹐不過傾甲真厲害﹐假若夆放捨真久的款。",
    "paragraph_id": 14
  },
  {
    "title": "大港嘴",
    "author": "胡長松",
    "text": "阿若倚近岸邊的水面﹐是船仔的破枝骨佮浮水的柴箍﹐綴海流慢慢仔e-sak過來﹐嘎嘎叫。澹漉漉的埠岸四界崩﹐縫裡塞鹽粒仔﹐佇夕陽的光裡金熠熠。伊穿規身烏的衫﹐看我行到伊的頭前﹐才款款仔夯頭。「阮後生是袂轉來矣啦。」伊雄雄共我講。「哦？」 「你毋知﹐少年家仔。我破病的時﹐伊挑工走到深山林內﹐挽一款lā-hio̍h歇過的樹葉來予我kûn湯飲。」 「成實的？按呢伊人呢？」 「夆掠去矣。予歹人掠去矣。",
    "paragraph_id": 15
  },
  {
    "title": "大港嘴",
    "author": "胡長松",
    "text": "」 「啥物歹人？」 「警察。伊是佇暗暝予一群可惡的警察掠走的。」 「您敢會使共我講？是按怎警察欲掠伊咧？」 「這講來話頭長。伊的船佇盈暗入港﹐續落﹐伊就予人tshūa去矣﹐到taⁿ猶未轉來。怹講伊走私物件。」 「成實有走私的代誌？」 「這哪會有影？我家己的後生我敢毋知？」 伊閣開始哭。本底我是欲問伊敢有聽過阮老爸的名﹐阿taⁿ這聲﹐我遂毋知欲按怎開嘴較好。我徛佇hia恬恬看伊哭。",
    "paragraph_id": 16
  },
  {
    "title": "大港嘴",
    "author": "胡長松",
    "text": "過一下仔我才提出勇氣講： 「真失禮﹐我只是來共您探聽一个人的﹐拄才有一位先生共我講﹐入去村--裡﹐凊采問一个攏知的﹐m過想袂到﹐我到旦無看著半个人影。」 我本底想欲講﹐我知影我來毋著所在矣﹐我來﹐本底只是欲完成阮老母的向望的﹐m過﹐佇我面前﹐遂啥物攏無。「好啦﹐你講﹐你想欲問啥物人？」 「我想欲問一个叫做李碌的人。」 「李碌？」 伊目睭thí大大蕾看我。「按怎？歐巴桑﹐妳bat伊是m？",
    "paragraph_id": 17
  },
  {
    "title": "大港嘴",
    "author": "胡長松",
    "text": "」 「佇遮﹐無人m-bat伊的。」 ……雨一勁頭落九九八十一工﹐位第一工起﹐逐个人攏認定它無外久就會停的﹐因為已經頭尾有三年沒落雨矣。誰知﹐雨就按呢直直落八十一工﹐落甲人逐逐仔感覺絕望為止。你敢猶會記彼條歌……想當初時黃昏小雨﹐咱倆人相約港邊﹐我看你純情目光﹐目屎直直滴…… 「你走啦﹐酒鬼！」 「我欲走去佗？雨已經落四十九工矣﹐你知否？它永遠嘛袂停矣﹐就親像我對你的真情真意。」 「共我的手放開啦！",
    "paragraph_id": 18
  },
  {
    "title": "大港嘴",
    "author": "胡長松",
    "text": "垃圾鬼！」 「等一下你就袂講我垃圾矣！」 「你欲tshūa我去佗位？」 「我欲tshūa妳去QK﹐姑娘。人無睏總是不行的﹐閣再講﹐你hia呢嫷……」 「我欲喝聲矣！」 「妳做妳喝啊！我唱歌予你聽。」 「唉唷！」 岸邊的林投樹林內面是海沙仔舖的床﹐是野草佮螺仔殼舖的床﹐嘛親像是墨汁hiah烏的雨水舖的床。",
    "paragraph_id": 19
  },
  {
    "title": "大港嘴",
    "author": "胡長松",
    "text": "當隔轉天的風雨閣一擺打佇林投樹的葉仔﹐伊澹漉漉的身軀就夆發見un佇hia假若是一蕾拄lian的燈仔花。「頭家﹐毋好矣。」 「按怎呢？」 「俊少爺伊……伊佇林投樹林hia夆刣死矣……」 「哦？」 彼時陣伊猶穿睏衫﹐乾焦位嚨喉底輕輕仔哼一聲。「頭家！」 「是閣按怎矣啦？」 「我想﹐是塭仔彼頭的人﹐近來怹是愈來愈囂pai矣！」 伊揚手。「落去！等一下……你去聯絡司公九仔來。」 「喔﹐好！",
    "paragraph_id": 20
  },
  {
    "title": "大港嘴",
    "author": "胡長松",
    "text": "」 聽講彼工杜鵑鳥直直佇樹頂啼叫﹐假若底念歌﹐歌聲悲切閣哀怨﹐親像是死去親人的哀歌。雨是位媽祖生的時就開始落矣﹐好定閣較早一sut仔﹐位大道公生的時就開始落矣﹐橫直he無要緊﹐你只要知影彼場雨落真久按呢就會使矣。雨是土地的肥底﹐阿當海流漲起來的時﹐也就是天頂眾神考驗--咱的時陣。夯頭三尺總有神明﹐眾生的千苦萬難就親像hiah落佇海裡的雨滴仝款﹐是天予咱的恩。乾焦誠心的人才夠資格有向望。",
    "paragraph_id": 21
  },
  {
    "title": "大港嘴",
    "author": "胡長松",
    "text": "「毋過﹐司公九﹐是按怎你的查某人欲綴彼个修理馬桶的跤數走矣？對啦﹐我想起來矣﹐嘛是佇彼遍落雨的時敢毋是？」 「這只是因果的報應。伊頂世人是一隻烏狗﹐阿我是伊的主人﹐一工到暗共伊關佇狗籠仔裡﹐毋准伊佮外口的野狗kô-kô纏﹐所以這世人伊轉世做我的某來討伊的公道。」 「原來就是按呢喔。",
    "paragraph_id": 22
  },
  {
    "title": "大港嘴",
    "author": "胡長松",
    "text": "」 聽講司公九仔的老爸司公全仔放的赦馬尚獒走﹐會使跳過三條大溪﹐見若伊搬放赦馬的司公仔戲的時﹐規庄頭的人攏笑咳咳坐咧看。阿司公九仔的老母﹐是天下間尚有司公緣的查某﹐伊嫁予司公全仔﹐閣共伊生九个司公後生。司公九是其中上細漢的一个﹐毋過伊尚有才調﹐嘛是唯一繼承怹老爸通天寶簪的一个。可惜伊拄著一場車禍﹐一枝手骨遂斷去。「聽講你的司公帽仔頂懸只要插彼个物仔﹐就啥物攏有看。」 「失禮﹐這我無方便講。",
    "paragraph_id": 23
  },
  {
    "title": "大港嘴",
    "author": "胡長松",
    "text": "」 「阿照您看﹐彼个欠我錢無欲還的大頭清仔到底轉--來à袂啦？」 「你是底講啥呀！」 （你這个囡仔﹐我已經講過幾百遍矣﹐是按怎閣欲相信這款連篇的鬼話呢？敢講你猶毋相信我話語--裡的一切？你是按怎毋相信我？敢講我無共彼卷冊翻開袂使？等一下﹐我看一下﹐是馬太抑是路加……對啦﹐應該是最後一卷的啟示敢毋是？） （是啊！哪會毋是？阿hin是寫啥物呀？） （唉呀﹐he你雄雄會袂堪得﹐你這个囡仔！",
    "paragraph_id": 24
  },
  {
    "title": "大港嘴",
    "author": "胡長松",
    "text": "怎樣你總是按呢問東問西呢？） （毋過……） (你莫閣講矣﹐你只要知影﹐想欲辯解乾焦會予你閣較親像giàn頭爾。相信我！) 漁船仔若是佇早起出海﹐黃昏時就會入港﹐阿若是暗頭仔出海﹐按呢﹐就是佇隔轉工天拍氆光的時入港；閣有﹐有時犯勢伊一出去就永遠袂閣轉來矣——這就是為啥物海邊仔需要hia濟墓牌的緣故。是講這嘛無啥大要緊﹐墓碑下﹐差不多乾焦埋寡衫爾﹐只要一角仔地就有夠矣﹐嘛袂有人來偷偷仔挖墓壙。",
    "paragraph_id": 25
  },
  {
    "title": "大港嘴",
    "author": "胡長松",
    "text": "「歐巴桑﹐我來﹐乾焦是欲共您問一个人的。」 「唉呀！你náiⁿ毋早講？」 「我拄才早就講矣﹐我來﹐是要找一个叫做李碌的人﹐我的老母共我講﹐這个人是我的老爸。」 「喔！我想起來矣……真害呢﹐náiⁿ按呢講咧講咧就袂記--去？好啦！我共你講﹐毋過佇我講晉前﹐我定著要先講阮後生的代誌。這我猶袂講著否？」 「妳是指伊夆掠走彼tsân是毋？」 「你哪會知？這又閣是siáng共你講的？」 「這敢毋是妳講的？",
    "paragraph_id": 26
  },
  {
    "title": "大港嘴",
    "author": "胡長松",
    "text": "」 囡仔﹐你定著聽過﹐日頭一落海﹐規个烏索仔港就成做一个烏色的港口；有二tsūa烏色親像是老寡婦手骨的埠岸﹐共烏色的海湧箍咧﹐閣有烏色的燈塔﹐烏色的輪機引擎聲﹐烏色的海風﹐烏烏烏﹐位海的方向回流轉來的烏色的酒矸佮烏色的船枋﹐透濫著烏色的歌聲…… 伊倒佇烏mà-mà的床枋頂﹐聽見後生tshi-tshi-tshuh-tshuh穿衫的聲。「我的子啊﹐你欲去佗？」 「母仔！",
    "paragraph_id": 27
  },
  {
    "title": "大港嘴",
    "author": "胡長松",
    "text": "妳睏啦﹐我佮怹出海一tsūa﹐天光晉前就轉--來矣。」 「你敢無聽著外口彈雷？」 「母仔﹐你免煩惱﹐我真緊就會轉--來矣。」 伊聽著門夆砰一聲關咧。「……你聽好勢﹐若是你hia kiáu數毋還來﹐按呢阮會予你這世人永遠會記咧﹐你的老母嘛會永遠記咧……」 伊穿雨mua佇落西北雨的巷仔內行﹐直直想這句話﹐閣用手共目尾的目屎púe走。",
    "paragraph_id": 28
  },
  {
    "title": "大港嘴",
    "author": "胡長松",
    "text": "「好啊﹐無要緊﹐你記咧﹐今仔日我落魄﹐你就按呢待我m﹐嘛袂記咱八是仝生仝死的好兄弟矣m。無要緊﹐有一工我嘛會翻身的﹐時到我定著予你鮮尺仔鮮尺﹐我予你碎骨磨針﹐閣有你彼个水牛連角吞、吃蛇配虎血的烏心頭家﹐好﹐你共我等咧看。」 雨水位壁角直直siap入來﹐順床跤一直爬上伊的床。",
    "paragraph_id": 29
  },
  {
    "title": "大港嘴",
    "author": "胡長松",
    "text": "佇嘩嘩水聲裡﹐伊直直se̍h-se̍h唸：救苦救難南無阿彌陀佛﹐大慈大悲南無觀世音菩薩﹐普渡眾生地藏王菩薩﹐天上聖母﹐五府王爺﹐太子爺公﹐十八王公﹐二十五淑女﹐西方極樂七十二羅漢…… ……秋天一到﹐咱坐佇礁石頂﹐看湧鬚共青翠通光的海菜打佇咱的跤踝。喔妳敢bat聽過﹐咱的祖先是位海的彼爿來﹐是一个美麗珊瑚礁石的島嶼……喂！妳敢有聽著我底講的話？「頭家﹐揣無司公九﹐我歸个村揣透透﹐毋過就是揣伊無。",
    "paragraph_id": 30
  },
  {
    "title": "大港嘴",
    "author": "胡長松",
    "text": "這落雨落滴﹐也毋知伊是走去佗死矣。」 「你成實歸个村攏揣透透矣呢？」 「是呀！我m-nà去過怹兜﹐連伊彼間破糊糊的三清宮也去過矣﹐就是看無伊的人。」 「阿芙蓉春咧？你敢去啊？」 「唉呀！我袂記矣。」 「你有影乎！是吃啥物飯的？哪會家己的地盤也毋去巡巡咧？」 「我知矣啦﹐我這馬去。」 賊目阿福行出門的時﹐村內有幾个愛管閒事的查某人傘夯咧﹐坐佇岸邊的石碇頂對伊ti-ti-tuh-tuh。",
    "paragraph_id": 31
  },
  {
    "title": "大港嘴",
    "author": "胡長松",
    "text": "怹看伊行出來﹐挑故意笑甲大細聲。「狗母﹐看我以後按怎修理恁。」 司公九欠缺一枝手骨﹐毋過遂會凍用伊tshun的另外一枝勇壯的手骨共家己thèⁿ佇芙蓉春的頭牌芙蓉瑪莉身上﹐瑪莉無收伊的錢﹐這誰也管袂著﹐而且伊會佇浴間共伊擦跤脊骿。伊八佇眾人面前講家己完全不是因為司公九斷一枝手臂才同情伊。「司公九﹐這暫你是攏走去佗啊？我是想你甲強欲死呢！」 「敢真的？瑪莉。」 「當然嘛是真的﹐您也毋較定來。",
    "paragraph_id": 32
  },
  {
    "title": "大港嘴",
    "author": "胡長松",
    "text": "若你定來的話﹐按呢我就得救矣。」 「這按怎講？」 「唉呀！敢講你到旦猶毋知影人對你的心意？我是按呢一日到暗對你日也想暝也望呢。閣有……唉呀！這講著成實予人真歹勢……你底辦彼件代誌的時﹐好親像天頂眾神攏都附佇你身軀仝款﹐全身攏是神力﹐您若是捷來的話﹐按呢我就得救矣。」 「原來是按呢喔﹐瑪莉﹐假使阮某嘛佮妳仝款﹐伊就袂佮彼个修馬桶的走矣。」 「喂！敢講您猶會記恁兜彼个毋八貨的黃酸查某呢？",
    "paragraph_id": 33
  },
  {
    "title": "大港嘴",
    "author": "胡長松",
    "text": "講實在話﹐彼个修馬桶的少年囝仔我是見識過﹐少年罔少年﹐佮你的氣力是無塊比喔﹐敢講有人會欣賞伊彼副軟siô-siô的牲禮？」 「好矣啦﹐三八瑪莉﹐妳雜死矣！」 賊目阿福衝入門的時﹐瑪莉身軀光光當底替司公九穿褲。「唉呦！你這夭壽骨﹐恁老母無教你是m？」瑪莉那喝那提衫共身軀掩咧。「臭狗母﹐我才無閒工通睬你。」 伊看司公九： 「祖公仔﹐我總算找著你矣。」 「有啥貴幹？」 「阮頭家請你過去--一tsūa。",
    "paragraph_id": 34
  },
  {
    "title": "大港嘴",
    "author": "胡長松",
    "text": "伊急死矣。」 「我無閒！」 「你無閒？我毋才無閒佮你咧練痟話咧。我共你講﹐你的生理來矣。」 「哦？」 「是按呢﹐阮俊少爺夆刣死矣﹐阮兜頭家要你過--一tsūa。」 「天公有目睭。」 「你講啥？」 「無啥啦。我是講﹐我等一下佮你過。」 厝內面有幾个查某人底哭的聲。怹全圍佇拄洗甲金生的屍體邊仔﹐那哭那為伊念往生咒。李碌穿一su烏西裝﹐拖一雙木屐位房間行出來﹐伊嚷hia查某人﹐要怹小恬一下。",
    "paragraph_id": 35
  },
  {
    "title": "大港嘴",
    "author": "胡長松",
    "text": "「是按呢啦﹐司公九﹐我要你來﹐就是欲佮你參詳我這个不孝子的法事﹐來替伊超渡一下。」 「伊早就要超渡矣！」 「你講這句話是啥意思？」 「我是講﹐應該的啦﹐人死本底就應該超渡﹐通予伊佇黃泉路較好行--小可﹐閣再講﹐伊hia少年﹐恐驚要佇第十八層的阿鼻地獄滯--一暫。」 「若按呢﹐你就想辦法予伊佇hia較好過--小可啦。我知影你是唯一得著恁老爸真傳的一个﹐代誌辦好勢﹐我會好好仔答謝你。」 「He是當然。",
    "paragraph_id": 36
  },
  {
    "title": "大港嘴",
    "author": "胡長松",
    "text": "毋過敢講你袂記矣﹐阮老爸司公全就是予恁害死的？」 芙蓉春的頭牌芙蓉瑪莉﹐本名潘雪﹐三十二年華。伊的母親的姊姊﹐也就是伊的大姨﹐彼當年嫁予伊的叔公也就是走私犯潘宗保的細漢舅做細姨。彼時庄仔内的小兒麻痺當底時行﹐阿國民政府當底催sak「麻衫布鞋運動」。伊的叔公是穿麻衫布鞋共伊的大姨娶入門的。伊大部分的時候喝伊大姨﹐阿若叔公佇場的時候﹐伊喝伊嬸婆﹐不過按呢的機會較少小可。",
    "paragraph_id": 37
  },
  {
    "title": "大港嘴",
    "author": "胡長松",
    "text": "另外一點﹐簡單講﹐伊是叫宗保的老阿娘姨婆。「姨婆！」 「誰呀？」 「是我﹐阿雪。」 「喔！阿雪﹐你哪會有閒來？入來啦！外口雨大﹐緊入來﹐家己揣椅仔坐。」 「姨婆﹐你的目睭是按怎矣啦？」 「無啥物﹐只是有淡薄仔痛。」 「對啦﹐姨婆﹐我媽媽要我提這鍋虱目魚肚湯來﹐我去thn̄g予妳吃。」 「毋免啦。你留咧家己吃啦﹐我吃袂落。",
    "paragraph_id": 38
  },
  {
    "title": "大港嘴",
    "author": "胡長松",
    "text": "」 「姨婆﹐你加減要吃寡物件﹐而且﹐你袂使閣哭矣﹐閣按呢落落去﹐你的目睭會青暝去。保叔會無代誌轉來啦。」 「我的下半輩子全靠伊了﹐阿雪。」 「我知﹐姨婆。」 「按呢你共我講﹐伊的船頂到底載啥物？」 「乾焦是幾箱香菇爾啦﹐姨婆。」 「按呢是按怎怹共我講是會使提來刣人的火槍咧？」 我面頭前的這个老歐八桑閣滴兩滴目屎落來。夕陽的光予海面飄過來的烏雲tsá咧﹐伊的面陷佇深深深的陰影--裡。",
    "paragraph_id": 39
  },
  {
    "title": "大港嘴",
    "author": "胡長松",
    "text": "我閣一遍聽著伊的目屎滴交落佇伊跤邊的聲。……八干拉呀拉呀留﹐請恁坐咧聽呀﹐礁眉加加漢連多羅我洛﹐講起著我的祖先啊﹐親像大魚喔﹐礁眉呵干洛呵連﹐呵吱媽描歪呵連刀﹐見若行就行佇前喔﹐外呢英雄啊。於嗎礁舉呀連呵吱嗎﹐到旦我輩子孫不肖啊﹐無羅夏連﹐如風隨舞喔…… 「He是啥物聲啊？」 「你敢講聽袂出來﹐遂毋知彼个痟婆閣底唱啥物祖先仔歌--矣啦。」 「啥？你講是誰的祖先啊？」 「嗤！你成實毋知呢？",
    "paragraph_id": 40
  },
  {
    "title": "大港嘴",
    "author": "胡長松",
    "text": "咱的祖先啊！」 聽講痟婆潘阿採嘛是瑪莉的遠親﹐這是瑪莉的老爸潘象共伊講的。潘象的阿公潘來貴佮潘阿採是叔伯兄妹﹐彼時陣﹐當潘象的老爸潘大海予一群提槍的兵tshūa走的時﹐伊嘛是唱這條歌﹐海岸邊的沙土佇歌聲之中絞做一圈螺仔風。「毋過歌詞裡是按怎講咱不肖呢？」 「敢毋是？你看咱﹐這馬連一塊土地嘛無矣。」 「阿hiah土地是走佗去啊？」 「噓﹐較恬咧！敢講你無生目睭？",
    "paragraph_id": 41
  },
  {
    "title": "大港嘴",
    "author": "胡長松",
    "text": "」 「……你看﹐囡仔﹐阮這款老骨頭的目屎是尚毋值錢的。我只是後悔彼日盈暗無共伊留咧爾﹐假使我共伊留咧的話﹐伊就袂惹遮的代誌矣。我知影he一定是無伊的治代﹐阿講到盡尾﹐這一切攏是彼場無暝無日的雨所致蔭的。」 烏鷌鷌的暝開始罩佇這个港仔村﹐伊講煞徛起身﹐一步仔一步位港邊的方向行轉去。彼排烏暗的防風樹林雄雄搖顯加亂慘慘。（有一枝鼓吹佇足遠的所在底pûn﹐假若隔一蕾大大蕾的烏雲。",
    "paragraph_id": 42
  },
  {
    "title": "大港嘴",
    "author": "胡長松",
    "text": "） 聽講一到暗暝﹐港邊李碌名下的小酒館芙蓉春就歌舞太平﹐豬哥酒是hong透暝袂煞。芙蓉春內有十外个嫷姑娘仔獒唱獒跳舞﹐無一个袂解人憂愁。「毋拘您講毋著一項﹐先生﹐hia毋是逐工攏遮鬧熱的﹐除非是出帆幾個月的船隻入港的時﹐才會有彼款放浪的場面﹐若無﹐平時仔﹐hia姑娘仔嘛是閒加會siān呢！尤其是庄內發生謀殺的代誌了後﹐怹逐个看著軟kô-kô攏親像欲死欲lak-hāiⁿ的形。",
    "paragraph_id": 43
  },
  {
    "title": "大港嘴",
    "author": "胡長松",
    "text": "」 ……是諸眾等﹐久遠劫來﹐流浪生死﹐六道受苦﹐暫無休息…… 大斂彼日﹐怹共伊的身軀囥入芳貢貢的松梧棺木﹐閣共捲做餅形的金紙掖滇。酒鬼俊仔的媳婦阿慈穿一su純白的孝服﹐哭加欲死欲活。伊的哭聲流湠佇港邊si-si-刷刷的雨聲裡﹐連野狗的目睭攏紅矣﹐假若樹尾的相思仔籽仝款。",
    "paragraph_id": 44
  },
  {
    "title": "大港嘴",
    "author": "胡長松",
    "text": "酒鬼俊仔的媳婦茹頭鬖髻[sàm-kè]﹐跪咧爬到伊的尪婿身邊﹐共伊的嘴倚近死者的耳孔﹐iⁿ-iⁿ-ooⁿh-ooⁿh底講啥﹐真少人聽會清。……李東俊﹐你這个無心無肝的豬哥標﹐我早就知影你會有今仔日﹐你聽好勢﹐就算你死﹐我一世人嘛袂放你煞…… 墓仔埔佇港的北面﹐紅毛土硿龜利糊的埠岸彼箍圍﹐也就是佇通位城鎮的小路的東爿。海流漲過埠岸淹入來﹐阿地下水嘛位幾座墓仔堆之間滇起來。",
    "paragraph_id": 45
  },
  {
    "title": "大港嘴",
    "author": "胡長松",
    "text": "雨水、海流佮地下水洗佇死人疏閣袂爛的頭毛、空空空無仁的目睭﹐閣有海蟲佇怹冷吱吱的骨頭爬出爬入。聽講hia蟲是專治痛風佮烏跤病的﹐怹夆號一个名﹐叫做海枸杞。病人痛落到塊﹐攏到墓仔埔四界揣蟲吃﹐假若野狗仝款。烏鴉徛佇八有四个老查某吊豆過的彼欉林投樹枝﹐嘎嘎嘎底啼唱。怹透暝毋睏﹐唱出欲傳種的歌聲。較早這款病人真濟﹐怹佇眠床頂翻來反去﹐最後只好來遮揣蟲吃。",
    "paragraph_id": 46
  },
  {
    "title": "大港嘴",
    "author": "胡長松",
    "text": "毋拘這款蟲毋是逐日有﹐乾焦佇怹號做風甲雨的大雨的日子才會出現。怹感謝上天﹐佇怹痛苦的時永遠會記予怹希望。一般來講﹐佇較早﹐大道公﹐也就是老祖的生日彼日﹐海面就會開始khau風。彼日的風會使治百病。風佇埠岸的涵孔內呼呼叫﹐親像是大道公佇佇天頂pûn的品仔聲。祂面目慈悲﹐看袂出來較早乾焦是一个刣豬的。可惜祂無法度共魚販老王的五枝踵頭仔接好勢。",
    "paragraph_id": 47
  },
  {
    "title": "大港嘴",
    "author": "胡長松",
    "text": "話講倒轉來﹐魚販老王是誰嘛袂怪tsit﹐伊的五枝踵頭仔是予家己的大魚刀剁去的﹐閣再講伊是予人位船頂趕上岸的大懶屍兼kiáu鬼﹐全世界乾焦有伊彼个佇巷仔口賣魚羹的伊的某佮芙蓉春的頭家李碌會同情伊。「老王﹐你敢會佗一工輸加共我賣去？」 「哪有可能？我都毋是魚塭彼爿彼个長工憨順仔kó﹐家己甘願做烏龜、戴綠帽、賣某做大舅。",
    "paragraph_id": 48
  },
  {
    "title": "大港嘴",
    "author": "胡長松",
    "text": "閣再講﹐人總袂永遠輸的﹐算命的共我講﹐今年的偏財運星佮我的本命宮相拄著﹐伊講我的前途一片光明呢！」 「尚好是按呢啦。」 魚販老王的破低厝仔是佇港邊魚市場斡入去的巷仔內﹐也就是怹某佇巷仔口賣魚羹的彼一條汰膏爛澇的巷仔。伊出世佇耕者有其田的時代﹐阿真不幸的是﹐伊的家族當初時佇魚塭彼爿有幾分田洋﹐阿怹只好夆逼用hia田洋去換幾張股票廢紙。",
    "paragraph_id": 49
  },
  {
    "title": "大港嘴",
    "author": "胡長松",
    "text": "彼幾張廢紙佇怹兜的衫櫥--裡囥過一个秋天佮規半个冬天﹐一直到某一日有一个城裡的人來﹐開五百箍共買去﹐怹才又閣共錢投資佇充滿向望的烏魚頂懸。毋過he是一个拍交落的向望。彼年寒流來加傷晚﹐掠無魚﹐伊的老爸最後乾焦掠著兩尾烏魚。為著這層﹐彼个可憐的人到死晉前一直活佇米酒裡。講落到塊﹐魚販老王身上有上百个缺點﹐毋過伊有一个優點﹐就是共這个教示記牢牢毋lim酒。",
    "paragraph_id": 50
  },
  {
    "title": "大港嘴",
    "author": "胡長松",
    "text": "伊閣有一个優點﹐就是有時仔看起來好親像是一个真正的查甫子。「老王﹐你共二指剁去﹐敢袂痛？」 「袂痛nooh﹐完全袂痛nooh。你聽好勢﹐後擺我若閣去púa﹐就共中指嘛剁掉。」 「毋過你乾焦tshun四枝踵頭仔--爾呢。」 親像一到暗暝﹐烏索仔港的血色就逐逐仔恢復﹐老先生揪的弦仔全是鄉愁。「老先生﹐你的弦仔揪加太好咧﹐毋過﹐是按怎你毋唱一條歌來聽看覓咧？」 「你獒問﹐囡仔！是按怎我毋唱一條歌咧？",
    "paragraph_id": 51
  },
  {
    "title": "大港嘴",
    "author": "胡長松",
    "text": "」 雨綿綿精精落八十一工﹐無nooh﹐好定要講真壓霸無理﹐按呢落八十一工﹐定著是閣較久--小可。雨一落﹐酒鬼俊仔佮伊的王兄柳弟就 tshūa hia天真無邪的少女﹐跳入落碇的漁船仔裡汰膏代盡舞。土水工阿木的查某子春豔就是其中一个。伊袂曉讀書﹐毋過美麗大方﹐性格開朗﹐真會曉體會生活的樂暢。「春豔﹐妳敢敢坐我的船？」 「加講的！」 「春豔﹐妳敢願意陪阮遮兄弟飲兩杯？」 「當然咯！",
    "paragraph_id": 52
  },
  {
    "title": "大港嘴",
    "author": "胡長松",
    "text": "」 「春豔﹐妳想阮tshūa帶妳來快活一下啥款？」 「好啊！」 半暝﹐土水工仔阿木氣phut-phut走去芙蓉春鬧場。伊空手白拳佇雨裡iⁿh-ooⁿh嚷﹐予一个穿西裝的少年家仔擋佇門外。伊受氣的時一向是青面獠牙﹐花筋齊浮﹐毋過遂無人會驚伊﹐除了伊的某﹐也就是港邊的漁網仔工秋菊。秋菊是好性地的查某﹐伊吃拳頭母準做吃補﹐予尪婿日也推暝也拍﹐一直到伊火氣齊tháu。",
    "paragraph_id": 53
  },
  {
    "title": "大港嘴",
    "author": "胡長松",
    "text": "毋過彼工就算是按呢嘛無法度tháu阿木仔的一腹火﹐所以伊直接lòng到芙蓉春來。「叫彼个姓李的出來！閣有伊的彼幾个龜仔子。」 「大哥﹐你有何貴幹呢？」 「鬼幹？你就去講﹐恁爸要怹尻川開花﹐按呢知否？」 「喔！原來如此。遵命！你請佇遮小等--一下﹐我入去請怹出來。」 續落徛佇伊面前的﹐若講是一群人﹐閣較輸講是一群提傢俬箠仔的虎狼豹彪。",
    "paragraph_id": 54
  },
  {
    "title": "大港嘴",
    "author": "胡長松",
    "text": "隔日天光﹐伊規身是傷﹐siān嘟嘟欲行去做工﹐二枝跤腿的紗布纏ân-ân。「唉呦呦！阿木仔！阿你的跤是按怎矣？」工頭土泉仔問伊。「沒啥﹐昨昏行路的時跋倒的。」 「行路要較細膩咧啊！你按呢是欲按怎做空缺咧？」 「我知影矣！」 ……濛濛親像是狗仔毛的小雨開始落矣﹐親像是鹽粒仔仝款的雨滴sap佇海佮埠岸﹐嘛sap佇這四界是血池佮屍骨的土地頂懸。",
    "paragraph_id": 55
  },
  {
    "title": "大港嘴",
    "author": "胡長松",
    "text": "死亡是生命的水泉﹐海佮土地對萬物的死滅仝一个時感受著悲哀佮歡喜﹐因為乾焦有按呢﹐才會解脫生命的無常苦難。向海的巷仔路﹐微微的燈仔火拄灼起來﹐幾咯个焦sán薄板的人影佮我相閃身過﹐攏用青冷的目神看我﹐怹共嘴thí開﹐毋過我遂聽無怹講話的聲；只有怹過去的話語留佇歪歪tshu̍ah- tshu̍ah的壁頂﹐佇hia臭氆全是霉菌的縫裡﹐直直有回聲。",
    "paragraph_id": 56
  },
  {
    "title": "大港嘴",
    "author": "胡長松",
    "text": "「假使你若找揣無怹﹐按呢就去問我的阿姊﹐也就是恁大姨的下落﹐阮自細漢就相倚靠﹐伊會歡喜將這一切講予你知。」 （主啊﹐遮是這呢烏暗﹐阿你到底是要我來創啥咧？） （囡仔﹐莫驚﹐佇你內面的﹐大過這个世界。你敢袂記我講的話矣？我彼一日毋是共你講﹐我欲取柏香樹尚稚的尾溜共at折﹐共伊種佇懸山頂﹐佇你到位的彼个所在的山頂﹐它欲成長結果子﹐成做一欉好的柏香樹。各樣的鳥飛來做siū﹐歇佇蔭裡。",
    "paragraph_id": 57
  },
  {
    "title": "大港嘴",
    "author": "胡長松",
    "text": "田洋裡所有的樹木攏會知：我予大樹降低﹐予小樹抽懸；我予青翠的樹木焦lian﹐予焦lian的樹木生ām。我按呢宣布矣﹐我講矣﹐我定著做甲夠。你目睭要thí予開﹐斟酌看這一切！） （毋過我欲按怎才會凍共目睭thí--開矣？） 「你講看覓﹐怹的神敢講就較厲害？」 「誰知影矣？聽講足久晉前﹐有幾咯个怹派來的紅毛夆打死佇村外咧！」 「你這查某﹐你是聽誰講的？」 「He是瑪莉親嘴共我講的。",
    "paragraph_id": 58
  },
  {
    "title": "大港嘴",
    "author": "胡長松",
    "text": "你要知﹐伊逐禮拜綴伊的春花姨婆去村邊的教堂做禮拜﹐阿伊講乾焦按呢才會凍洗淨伊身軀的罪惡哩！」 「我看he才是khàiⁿ鬼啦！伊敢無講起﹐閣較早晉前﹐hia紅毛的是按怎用槍對付怹祖先的？」 毋管啥物日子﹐瑪莉佮伊的姨婆所去的教堂總是按呢空空空﹐阿白毛牧師湯雅各﹐定定一透早就共每一條椅條仔擦加清氣清氣。逐條椅條仔擦煞﹐伊就家己一个人跪佇聖壇頭前祈禱。",
    "paragraph_id": 59
  },
  {
    "title": "大港嘴",
    "author": "胡長松",
    "text": "日頭位窗仔外tshu-tshu照佇伊的跤脊胼﹐阿伊夯頭看十字架的時﹐看著閣假若真迷醉佇內面。伊的祈禱詞就親像是綴日光射入來的﹐了後﹐閣綴著日光跤步的搬徙﹐湠佇聖堂的逐个角落。伊猶記加清清楚楚﹐瑪莉細漢坐佇伊的查甫祖潘來貴跤頭趺的模樣hia呢古椎﹐綁兩支頭鬃尾仔﹐目睭圓滾滾掠伊金金看﹐阿一目睨﹐伊煞已經是遮呢嫷的一个姑娘仔咯。伊想起當年﹐是伊共瑪莉洗禮--的。「父矣！",
    "paragraph_id": 60
  },
  {
    "title": "大港嘴",
    "author": "胡長松",
    "text": "你以無形的能力藉聖事的標記﹐產生驚人的效力﹐你八以各樣的方式﹐利用你所創造的水﹐顯出洗禮所賜予人的恩。所以這馬﹐我奉父、佮子、佮聖神的名﹐為你的查某子潘雪洗禮﹐願你祝福伊﹐予伊歸入你的聖名。」 「你看﹐he敢毋是潘來貴的老母較早為著欲驅邪解厄佇公廨裡所掖的埔姜水？」 「你八一个siâu？He叫做聖水。這馬換做彼个牧師底掖的。」 「若按呢﹐潘來貴的老母毋就無生理矣？」 「伊早就受洗矣你敢毋知？",
    "paragraph_id": 61
  },
  {
    "title": "大港嘴",
    "author": "胡長松",
    "text": "」 聽講古早﹐湯雅各猶少年的時﹐伊一个人位遠遠的國家坐船來到遮﹐阿伊會凍按呢一路傳教向前行﹐完全乾焦靠伊彼一柴箱的牙科工具爾。阿當伊沿海岸行到遮的時﹐夆當做傳講內面的紅毛鬼﹐村內眾人共伊箍咧﹐共伊撣石頭仔﹐甚至有幾咯个竹雞仔閣位廟裡提關刀追殺出來。伊八聽過佇伊晉前﹐有幾咯个傳教士死佇hia竹雞仔的刀下﹐所以伊喝主的名開跤就走﹐匿入密密紮紮的林投樹林去。",
    "paragraph_id": 62
  },
  {
    "title": "大港嘴",
    "author": "胡長松",
    "text": "彼時天色暗矣﹐目前的海水乾焦會使反射稀微的光線﹐阿伊雄雄遂聽著一陣歌聲﹐位海的方向來﹐假若是海底哭仝款。……八干拉呀拉呀留﹐請恁坐咧聽呀﹐礁眉加加漢連多羅我洛﹐講起著我的祖先啊﹐親像大魚喔…… 出現佇伊面頭前的﹐正是瑪莉的查某祖祖。「你好矣！你唱的是啥物歌矣？」 「這是阮祖先的歌。」 「聽起來假若是底哭仝款﹐阿恁的祖先到底是誰矣？」 「名叫做烏瑪的阿立祖﹐是一个猛閣有力的查某。伊位海上來。",
    "paragraph_id": 63
  },
  {
    "title": "大港嘴",
    "author": "胡長松",
    "text": "」 「位海上來？」 「是矣﹐阮麻甕琉的故鄉是佇海上﹐有礁石的島叫做麻甕拉梅﹐有大閣嫷的阿迷希檳榔林、蕃薯園佮番麥田。毋過阮的祖先予一群歹人紅毛仔鬼刣刣死﹐是烏瑪共阮tshūa來遮的。」 「阿遮叫做啥物名？」 「烏索仔。」 「哦？阿妳是按怎欲唱歌咧？」 「我欲呼請阮的祖先轉來救我﹐因為有一个惡靈滯佇我的身軀。」 「哦？敢成實？你又閣是按怎知影的矣？",
    "paragraph_id": 64
  },
  {
    "title": "大港嘴",
    "author": "胡長松",
    "text": "」 「因為惡靈當底lòng我的嘴齒﹐予我的嘴齒疼加欲死。」 「阿你的嘴齒敢會使予我看一下？」 湯雅各想袂到﹐幾十年過去咯﹐阿當年的彼个尪姨的乾仔乾孫﹐這馬遂是一个徛亭亭的嫷姑娘仔咯。「牧師﹐我要對您認罪。」 「你講矣！囡仔！」 「牧師！我逐工攏感覺家己的身軀有夠汰膏﹐親像夆tàn佇屎堀尿桶的水梨仔仝款。」 「可憐的囡仔﹐妳自當時會有按呢的想法？",
    "paragraph_id": 65
  },
  {
    "title": "大港嘴",
    "author": "胡長松",
    "text": "」 「這嘛﹐見若hia查甫人的的身軀真粗魯共我壓佇眠床頂的時陣……我歹勢講﹐牧師！求主赦免我！」 「囡仔！主會赦免妳的。」 「毋過祂到底會赦免我幾擺咧？」 「囡仔﹐祂願意赦免妳七十个七擺。毋過妳總是袂使閣試祂。」 湯雅各行出聖堂﹐看見幾咯个伊八的少年家仔對面行來。Hia少年家仔是李碌的下跤手﹐論真來講﹐會使算是瑪莉的同事。怹已經來第三tsūa矣。「老牧師啊！你看這間聖堂﹐空空空﹐外呢可惜矣！",
    "paragraph_id": 66
  },
  {
    "title": "大港嘴",
    "author": "胡長松",
    "text": "你是按怎毋答應共它賣予阮頭家呢？」 「小兄弟﹐聖經頂懸講﹐聖殿內面是袂使做買賣的。」 「牧師啊！你是按怎hia呢死頭殼啊？賣予阮頭家了後﹐它就毋是聖殿矣啦！我老實共你講﹐伊只是愛你的土地爾。」 「小兄弟﹐恁轉去啦。共恁頭家講﹐天佮地攏是上帝創造的﹐無允伊數想﹐知否？」 天欲暗的時﹐彼位先生就共我講過﹐伊bat我的阿姨﹐伊滯佇這條巷仔裡﹐佇樹後面的那棟柴厝仔。「是啥物樹咧？先生。",
    "paragraph_id": 67
  },
  {
    "title": "大港嘴",
    "author": "胡長松",
    "text": "」 「大概是菩提樹﹐你去就知--矣。」 彼間厝看起來親像是無滯人﹐內面烏鷌鷌。我半僥疑敲門﹐真久無人應聲。續落我閣大大力敲一擺門。「誰呀？」是一个老甲無氣力的聲。「請問﹐敢是金蓮姨仔的厝？」 門嘎一聲拍開。位地面雨水的反tshiō內面﹐出現一个烏焦lian脯假若著欲死的面。「你是誰？」伊掠我看﹐規身軀頂頂下下金金相。「我是金釵的後生。」 「入--來！",
    "paragraph_id": 68
  },
  {
    "title": "大港嘴",
    "author": "胡長松",
    "text": "」 大道公生彼日拄好漲流﹐海流親像當年逃難的人仝款溢來這个港口﹐怹tshūa規家伙仔來﹐哮加有一字八去。彼日無做風颱﹐風佮所有亡靈做一伙夆趕入去林投樹林。海流甚至無帶念啥物情分﹐或者講﹐是予人真爽快按呢共引水道的壁路沖崩去﹐閣共規个魚塭地淹去﹐幾日後hia 就成做一片水洋。引水道自港口附近共海水引入魚塭地﹐嘛共歹tshìng-tshìng的海流佮罪惡牽引入去。兩地的人冤仇結真重﹐咒詛欲拚一个死活。",
    "paragraph_id": 69
  },
  {
    "title": "大港嘴",
    "author": "胡長松",
    "text": "「是按呢啦﹐拄才已經有人先走來共我講矣。我看﹐你今仔盈就先滯我遮啦！真難得﹐你的老母已經一點仔嘛袂恨--我矣﹐按呢來講﹐伊嘛已經死幾咯年矣？」 「是矣﹐阿姨。」 「阿伊是按怎死的矣？」 「伊死加真平靜慈悲﹐阿姨。」 佇烏鷌鷌的厝裡我無閣看會清楚伊的面﹐是講厝內假若是人kheh人﹐四界攏是有人行屣的跤步聲。「認真來講﹐你的老爸嘛是差不多彼个時陣死的﹐不過伊死甲一點仔都無平靜。",
    "paragraph_id": 70
  },
  {
    "title": "大港嘴",
    "author": "胡長松",
    "text": "阿這一切攏只是伊惡有惡報。著啦﹐恁母親的確是佇佗一工斷氣的啊？」 「我袂記矣。實在講﹐我無去記。」 「He嘛無要緊﹐橫直我知影。我相信定著是彼一天。伊徛佇我的眠床頭﹐對我講伊只是想欲轉來看我﹐續落伊就講欲先走矣；定著就是彼一日。阮是血水相lām的骨肉親﹐伊閣走加hia呢雄狂﹐連一句再見的話嘛無留落就 tshūa你走﹐無閣轉來矣。毋過﹐我共你講﹐骨肉至親是永遠拍袂散的。」 厝內慢慢恬落來﹐攏是回聲。",
    "paragraph_id": 71
  },
  {
    "title": "大港嘴",
    "author": "胡長松",
    "text": "伊應該就徛佇我的面前﹐因為我有聽見伊小可大心氣的喘氣聲。「你的老爸李碌算起來嘛是塭仔地彼箍圍的人﹐伊出世的時﹐hia無魚塭﹐乾焦有一大片青錦錦的稻仔田﹐阿伊就是按呢規日佇田岸仔路走闖……我想--起來矣﹐伊的阿爸﹐就是你的阿公李金塗﹐是我的一个表舅﹐人叫伊豬哥頭﹐伊繼承父業﹐自日本時代就牽豬哥。伊佇戰爭欲結束的前二年娶恁阿嬤﹐也就是佃農林本的查某子阿娥仔﹐阿我金蓮正是二个花童的其中一个。",
    "paragraph_id": 72
  },
  {
    "title": "大港嘴",
    "author": "胡長松",
    "text": "彼日正是總督大人宣布全面動員的日子﹐婚禮才結束﹐四圍就是轟轟叫的警報螺底陳﹐怹新婚尪仔某二个就佮所有的人客做一伙匿入去防空牢。我mah佇防空牢的口仔看﹐一列飛鴒機位海線南爿飛來﹐閣來就是相連續的爆炸﹐等到警報解除﹐阮的厝庄已經夆毀做平埔--矣。",
    "paragraph_id": 73
  },
  {
    "title": "大港嘴",
    "author": "胡長松",
    "text": "你按怎嘛想袂到﹐囡仔﹐he本底就是一場苦難﹐炸彈pōng歹逐面壁、逐間厝﹐乾焦榕仔邊的土地公廟仔走閃過；總是﹐當所有的人位圳溝、草埔、防空牢peh--起來﹐看見這幅密密孔、光溜溜的景致的時﹐遂全攏擋袂稠大笑--起來。庄仔內的人第一層就是共彼一仙土地公安金身。你的阿嬤阿娥仔腹肚內有恁老pē的時﹐你的阿公豬哥頭其實毋知影。伊自願參加彼場戰爭。",
    "paragraph_id": 74
  },
  {
    "title": "大港嘴",
    "author": "胡長松",
    "text": "伊是兩枝手骨去﹐一枝手骨轉來的﹐閣有﹐伊轉來的時﹐已經是幾咯年以後的代誌--矣。你的老爸李碌﹐自細漢予人叫『狗子』﹐好定是因為這个緣故。足濟人塊話講伊是警察大人竹田君的狗種﹐阿你的阿嬤嘛毋八講he毋著。聽講恁老爸就是按呢對你的公仔嬤恨甲入骨。就是按呢﹐伊才變做這个港嘴的大煞星！」 「講著你的阿公﹐伊的手骨就是挖樹薯的時夆傍--去的。",
    "paragraph_id": 75
  },
  {
    "title": "大港嘴",
    "author": "胡長松",
    "text": "聽講怹佮部隊失散﹐仿見佇婆羅洲島烏色樹林的小路--裡﹐阿怹的糧食早就吃貼--矣。黃昏時﹐怹進入有大隻máng的山谷﹐怹bat共槍尾刀提佇手﹐想欲掠啥物動物來吃﹐毋過﹐彼个樹林實在是烏天暗地﹐害怹啥物嘛看無﹐唯一tshūa怹行的﹐乾焦máng仔叫聲後面的普普仔出現的溪流水聲。怹綴溪流水聲的方向﹐行入山谷尚深的所在﹐一直到嘩嘩流的溪水出現佇怹的面前。",
    "paragraph_id": 76
  },
  {
    "title": "大港嘴",
    "author": "胡長松",
    "text": "黃昏的微影tshiō佇溪水﹐外呢親像一曲思鄉的小調啊！毋過囡仔﹐怹隔一hng海水佇遠遠的彼个所在﹐彼款的思鄉曲又閣是遐呢予人斷魂啊！唉呀！總講一句﹐你應該去問佇樹跤揪弦仔的彼个破相的才著。」 這个世間乾焦有二款人﹐一款上天堂﹐一款落地獄。聽講酒鬼俊仔應該屬後者﹐伊好定連想都無想過天堂生做啥款。伊死的時倒笑笑﹐光溜溜攏無穿﹐完全是一个袂見袂笑的模樣﹐見若誰khàiⁿ攏會發面紅。",
    "paragraph_id": 77
  },
  {
    "title": "大港嘴",
    "author": "胡長松",
    "text": "兇手的手路清氣柳掠﹐簡單﹐阿殺利﹐一刀位從伊phok-phok的嚨喉頭劃--開﹐雄雄予伊袂赴持防﹐所以伊的面頂﹐閣留落一个伊在生慣習有的、會予人雙跤起雞母皮的笑容。大箍呆警官是芙蓉春的老主顧﹐彼日伊看著特別有精神﹐風siak-siak﹐強強就是so跤liàn手的模樣。「李老板﹐您通大放心﹐這層就包佇我身上﹐我已經知影是誰做的矣。我一定替令公子報仇﹐洗清冤情。",
    "paragraph_id": 78
  },
  {
    "title": "大港嘴",
    "author": "胡長松",
    "text": "」 漆木茶几頂囥一支聽講是明朝的翠玉花瓶﹐內面本底有插紅牡丹﹐毋過代誌發生了後﹐就予歐巴桑江太太收走矣。歐巴桑江太太為著這項真傷腦筋﹐無知應該換啥物花才好。阿李碌站佇刻花的玻璃窗仔邊﹐煞看海港的方向憨神去。規个港口暗氆氆﹐船隻佇海面搖顯。「頭家！」 「喔！你講啥？」 「我講﹐我定著會共這件不幸的﹐抑是﹐應該講是可惡至極、無法無天的代誌﹐查一个清清白白﹐予你一个交代﹐來安慰令公子在天之靈。",
    "paragraph_id": 79
  },
  {
    "title": "大港嘴",
    "author": "胡長松",
    "text": "」 「好啦！」 續落伊啥物攏無講﹐乾焦iat手要逐个人走。其實前一暝伊的胸仔口就開始tsa̍t-tsa̍t。伊一直感覺臭老的跤步當底一步一步行倚伊。已經有二禮拜矣﹐伊連khap嘛無共小鳳khap--一下。小鳳今年十八歲﹐是酒鬼俊仔央人位澳門買來送予伊的壽禮。伊生加懸閣健美﹐規身軀攏是用袂了的氣力。阿當伊光溜溜的二枝腿閣位棉照被伸出來khùe佇伊的腰的時﹐伊煞一下共伊sak開﹐一勁頭坐起身。",
    "paragraph_id": 80
  },
  {
    "title": "大港嘴",
    "author": "胡長松",
    "text": "伊坐佇床邊﹐雙手佇床頭櫃頂頭摸真久﹐才找著伊的薰﹐續落點薰來pok。「老爺！」 「叫啥啦﹐我猶未老。」 「毋是嘛……唉唷！你誤會人矣。老爺﹐人只是關心你呢！」 小鳳嘛peh起來﹐規个人貼佇伊的跤脊骿。「閃開！妳這个賤貨。去！去創碗參仔湯來！」 小鳳kan-kan-á就氣phut-phut大喝：「江太太！江太太！」 毋過過真久無人應聲。「江太太！你這隻狗精牲﹐走佗去矣？江太太！",
    "paragraph_id": 81
  },
  {
    "title": "大港嘴",
    "author": "胡長松",
    "text": "」伊喝甲sau聲閣猶毋煞。李碌雄雄感覺彼場婚禮才乾焦是昨昏的代誌爾。「阿福仔﹐禮車的代誌你問甲按怎矣？」 「是﹐頭家﹐我問甲差不多矣﹐這馬就差許議員彼台爾。彼个許議員天天醉﹐我去怹兜的時﹐伊猶倒佇棉床頂毋知人咧﹐阿怹某嘛毋敢主意。總是你放心﹐憑頭家你的大面子閣有佮伊的交情﹐伊是無可能袂答應的﹐閣再講﹐這是天大地大的喜事咧！」 「叫你辦事你就辦事﹐較莫佇hia phôo尻川！」 「是﹐頭家！",
    "paragraph_id": 82
  },
  {
    "title": "大港嘴",
    "author": "胡長松",
    "text": "」 「猶閣有一項我險險仔袂記講。」 「請吩咐﹐頭家。」 「你去共村裡的人講﹐就講婚禮彼工我做東﹐芙蓉春欲大請客﹐叫逐家來快活--一下。」 「是﹐我這久就去。」 雨一恬落來﹐海邊仔麻黃樹頂假若大頭母hia大隻的蟲﹐夆稱呼屍母蟲的彼款物件﹐就離離落落開始叫。先是一隻二隻﹐閣來就是規欉樹規欉樹叫起來。怹假若底抗議彼場雨落甲綿死綿爛﹐袂輸袂記要有停睏的時陣矣。",
    "paragraph_id": 83
  },
  {
    "title": "大港嘴",
    "author": "胡長松",
    "text": "佇彼个時代﹐我是講老總統取締奇裝怪衫的時代﹐也就是四界唱出「保衛大台灣歌」的時代﹐人的生活散赤困苦﹐阿怹講hia散赤無通倚靠的人全是一寡毋知求進步的失敗者﹐甚至怹互相咬來咬去﹐佮飫腹肚的鳥鼠仔無啥物無相像。聽講警察大人西武當年嘛是豬哥頭的老爸刣的﹐豬哥頭的老爸一身軀俠義骨氣﹐十幾歲的時就已經是義軍統領林大貓的好跤數。",
    "paragraph_id": 84
  },
  {
    "title": "大港嘴",
    "author": "胡長松",
    "text": "伊八目睭金金看林大貓予日本兵彈死﹐he是日本人拄來無幾冬的代誌﹐怹日本政府是大láu仔﹐予林大貓招降書﹐條件好甲實在無應該相信﹐阿結果伊煞相信矣﹐接受投降﹐就按呢行入死亡的烏暗坑。",
    "paragraph_id": 85
  },
  {
    "title": "大港嘴",
    "author": "胡長松",
    "text": "怹日本人的部隊趁大貓無注意﹐雄雄共烏索村圍起來﹐見一个刣一个﹐共規條街仔路刣甲成做一个枉死城﹐見若有血有目屎的﹐攏會想欲討一个公道──道是按呢﹐幾落年了後的彼日﹐豬哥頭的老爸才會匿佇草埔仔﹐趁西武大人喝甲醉茫茫走過﹐一步跳位伊的面頭前--去；伊定著是免一目睨的工夫就送西武大人去蘇州賣鴨卵矣。雖罔豬哥頭的老爸生著親像一隻著黃疸病的猴﹐夆看袂上目﹐毋過聽講伊夯鋤頭柄就親像夯箸hia輕可。",
    "paragraph_id": 86
  },
  {
    "title": "大港嘴",
    "author": "胡長松",
    "text": "阿伊彎痀彎痀牽伊的老豬哥四界行的範勢嘛是真笑詼。毋過伊共西武大人刣死﹐伊李添丁是義軍統領林大貓的好kioh數。伊的姊夫﹐也就是替人做田的潘來義親目睭看著這項。「你敢無亂講﹐阿義仔？」 「這種代誌我也敢亂講？保正伯仔。我是親目睭看見伊共西武大人刣死﹐閣假若是咧拖伊的豬公仝款﹐共伊拖對海邊去--的。」 「敢誠實--的？」 「我阿義仔會使用性命保證。」 「好！我知矣。你先轉去。",
    "paragraph_id": 87
  },
  {
    "title": "大港嘴",
    "author": "胡長松",
    "text": "」 「按呢﹐保正伯仔……」 「敢閣有啥物代誌？」 「我只是想欲問你有關賞銀的代誌。」 「哦？」 「……是按呢啦﹐我坦白講﹐我的後生發燒﹐這馬我真需要一筆錢去揣先生啦！」 「唉呀！阿義仔﹐你應該知﹐代誌猶袂到水落石出的時﹐是無可能有啥物賞銀的。」 「毋過阮後生已經燒三暝三日矣。」 「這我會共大人秉告。我共你講﹐這三先錢你就先提去﹐加減用。賞銀落來我會專工通知--你。",
    "paragraph_id": 88
  },
  {
    "title": "大港嘴",
    "author": "胡長松",
    "text": "」 「這……」 「好啦﹐你先轉去啦！」 豬哥頭的老母有時是臭耳人﹐烏索仔港的狗子群是尚甲意伊。當伊一个人佇海墘仔失魂落魄四界浪liú-lian的時﹐hia狗子群就共伊綴前綴後﹐強欲形影不離。豬哥頭的老爸予日本人掠走了後﹐à是較正確講﹐是失蹤了後﹐伊的耳孔就有時聽無矣。「阿娘﹐原來妳佇遮喔！」 「你是誰？」 「我是恁後生豬哥啊﹐阿娘！天暗矣﹐咱緊轉去啦！」 「你到底是誰？是按怎欲共怹趕走咧？",
    "paragraph_id": 89
  },
  {
    "title": "大港嘴",
    "author": "胡長松",
    "text": "阮尪婿已經予恁掠去矣﹐敢講恁猶袂滿足？敢講遮狗仔嘛毋放怹煞？」 「阿娘啊！」 夜色之中海湧的聲流湠﹐海湧的聲透濫著麻黃樹葉交落的聲﹐阿麻黃反烏的葉仔浮佇水面的水泡頂﹐佇海流的絞螺仔--裡轉踅。「誠實想袂到﹐無意中﹐你已經遮大漢矣。想當年你拄出世的時﹐焦脯閣兼細粒籽﹐活活就袂輸一支米酒矸仔咧﹐所以人嘛就按呢叫你矣。我捷捷共你攬佇胸坎﹐你敢猶會記？",
    "paragraph_id": 90
  },
  {
    "title": "大港嘴",
    "author": "胡長松",
    "text": "」 「遮……」 「嘛莫怪你袂記矣﹐攏已經是hia呢久的代誌矣﹐就莫閣講矣。你會飫否？我去khá面揣寡物件予你吃。」 「我袂飫﹐阿姨。」 「噯！你免客氣﹐都應該要吃飯矣。你佇遮等一下﹐莫亂走。」 一陣輕輕仔的跤步聲徙到門口的方向。門打開﹐口面菩提樹的葉仔影落佇伊的肩胛頭。門外的雨聲氆氆﹐假若hip佇鼓裡﹐續落﹐規間厝閣跋入陰暗中…… 「這个人是誰？是按怎倒佇遮--lìn-lìn？",
    "paragraph_id": 91
  },
  {
    "title": "大港嘴",
    "author": "胡長松",
    "text": "」 朦朧中我聽著一个查某人講話﹐我想欲應﹐遂發袂出聲﹐而且目睭皮直直tàm--落來。「噓！較細聲咧。妳tsiah大聲嚷是欲創啥？」另外一个聲sau-sau的查甫人講。「你較莫神經！」 「啥物我神經？今仔日是啥物日子妳敢毋知？」 「我哪會毋知？你放心﹐暗頭仔我去廟裡上過香﹐媽祖婆會保佑啦。只是﹐這个人是位佗來的啊？伊敢會死--矣？」 「唉呀！妳就莫睬hiah濟--矣。我tio̍h-beh忝死--矣。",
    "paragraph_id": 92
  },
  {
    "title": "大港嘴",
    "author": "胡長松",
    "text": "咱緊睏啦！」 衫褪落來的聲si-si-suh-suh﹐這二个查甫查某先共衫舖佇土跤了後才倒落。怹纏做一球﹐直直佇土跤拍phún。我感覺我的跤脊胼予怹的汗浸澹--去﹐地面嘛大力搖顯--起來。過一答久這一切才恬去﹐毋過遂閣聽著怹冤家的聲。「喂！你去看覓﹐khá面是毋是落大雨矣？」 「哪有啥物大雨？恬tsuh-tsuh。妳莫家己夯枷。」 「家己夯枷？若是落大雨﹐咱兜就壞矣。」 「袂啦！」 「怎樣袂？",
    "paragraph_id": 93
  },
  {
    "title": "大港嘴",
    "author": "胡長松",
    "text": "」 「妳若煩惱會使家己轉去看啊！」 「你哪會按呢講？假若厝是我一个人的--的款﹐阿你遂無要無緊。」 「恬恬！妳這个查某。較莫佇hiah烏白想。」 「我哪有烏白想？敢毋是？叫你共地基thūn較懸咧﹐你遂假若柴頭仝款袂振袂動。乾焦會趁我無注意去找彼个狐狸精。」 「狐狸精？妳講siáng？」 「閣tìⁿ青？你莫當我是白癡﹐人攏講矣。」 「妳恬去！」  彼个查甫人氣phut-phut起身行--出去。",
    "paragraph_id": 94
  },
  {
    "title": "大港嘴",
    "author": "胡長松",
    "text": "留佇厝內的除了烏sô-sô一片﹐就是查某人直直喘大心氣的聲﹐續落西北雨千軍萬馬tiap佇厝瓦﹐共彼个大心氣完全打碎。彼个查某人倚過來﹐倒佇我的身邊﹐就佇這个時﹐我鼻著一陣芳貢貢的野花芳。",
    "paragraph_id": 95
  },
  {
    "title": "大港嘴",
    "author": "胡長松",
    "text": "查某人柔軟的手踵頭仔so過我的頭殼額仔﹐續落是鼻仔、嘴phúe、ām頸、胸仔、閣有規身軀頂頂下下﹐伊最後爬上我的身軀﹐用伊he假若土糜仝款澹漉漉的頭毛共我規身軀ân-ân包起來…… 「……我已經等你真久矣﹐阿志﹐我知影你今暝定著會轉來的﹐所以我日也等暝也望佇遮等你。阿你誠實是位海裡轉來--矣﹐我誠實是作夢嘛想袂到。」 海浪若底激氣的時共he埠岸彼爿的燈塔攏崁咧。",
    "paragraph_id": 96
  },
  {
    "title": "大港嘴",
    "author": "胡長松",
    "text": "燈塔是海港仔人的向望﹐見若有人佇海上失蹤﹐伊就會tshūa領hia可憐的游魂轉來。「你敢知影我是按怎知的？因為我看著你的跤印。閣按怎講﹐就算是你化做火麩﹐我嘛是會凍認出來。聽講乾焦心愛的人才看會著死者的跤印﹐阿你敢是猶原愛我？阿志。」 「姑娘仔﹐妳誤會矣﹐我毋是啥物阿志。」佇烏暗中我聽著家己講話的聲。「求你莫瞞我﹐阿志。我一直規心肝央你轉--來﹐你袂使按呢放捨我。我誠實太傷心--矣。",
    "paragraph_id": 97
  },
  {
    "title": "大港嘴",
    "author": "胡長松",
    "text": "」 「我是講誠實的。我毋是阿志﹐我只是來探聽阮老爸下落的。閣再講﹐拄才你毋是猶閣佮你的尪婿做伙？」 「按呢講起來﹐你誠實毋是？」 「誠實毋是啦﹐姑娘仔。」 「唉！」 我感覺彼tsūn野花的芳位強欲予我袂喘氣。我足想欲共目睭thí--開﹐遂怎樣都無法度。續落伊才位我身軀頂無聲無說peh起來。「拄才彼个查甫人敢毋是妳的尪婿？姑娘。」 「毋是啦。",
    "paragraph_id": 98
  },
  {
    "title": "大港嘴",
    "author": "胡長松",
    "text": "我的尪婿足久晉前就佇海裡失蹤--矣﹐阿拄才你看著的﹐只是伊的兄哥。自從阮尪失蹤﹐就是伊底照顧我。伊一直無娶﹐阿阮二个就只好相依為命。」 「原來是按呢。阿伊拄才是走位佗去矣？」 「唉！伊定著閣走去芙蓉春揣瑪莉彼个狐狸精矣。彼个瑪莉好嘴水﹐逐个查甫人攏予迷甲phak-phak-phak。誠實的﹐我無該當共你講遮的﹐毋過到tann﹐我閣會使講啥咧？」 ……原告人﹐宋火生﹐魚尾窟村長﹐魚塭主人。",
    "paragraph_id": 99
  },
  {
    "title": "大港嘴",
    "author": "胡長松",
    "text": "被告人﹐李碌﹐烏索村永勝製冰廠、永勝船機、芙蓉春酒樓負責人；蔡金順﹐魚塭長工。事由：原告人宋火生（以下簡稱原告）指控被告人李碌（以下簡稱被告甲）涉嫌以金錢買通魚塭長工被告人蔡金順（以下簡稱被告乙）﹐於原告所有之魚塭內施放劇毒﹐致使魚苗暴斃﹐損失巨大……如調查屬實﹐被告應全數賠償原告所有金錢損失併處以相關刑事罪責…… 「喂！死大箍呆！你寫這是啥碗膏啊？」 「唉呀！李老闆﹐您先聽我講嘛！",
    "paragraph_id": 100
  },
  {
    "title": "大港嘴",
    "author": "胡長松",
    "text": "這是公事﹐人攏揣上門啊﹐我做主管的人﹐總袂使攏無睬人啊？閣再講﹐這款小可代誌﹐極加檢察官開一个簡易偵查庭就結案矣﹐袂有代誌啦。」 「Û？」 「您相信我﹐伊無憑無據﹐而且……」 大箍呆警官共嘴擱佇李碌的耳孔邊ti-ti-tú-tú。「哈哈！這太有意思矣。大箍呆！你不愧是一个人才﹐有意思﹐誠實傷有意思--矣。這个宋老猴﹐老不死﹐處處佮我作對﹐我無予伊踢一个鐵板袂使得。」 「He是當然。",
    "paragraph_id": 101
  },
  {
    "title": "大港嘴",
    "author": "胡長松",
    "text": "」 為著表示誠意﹐賊目阿福tshūa二个跤數﹐挑工用行的踅過墓仔埔。伊佇西裝外套的納袋仔塞二只十萬箍的紙票來到宋家。「你閣來欲創啥？阮遮無歡迎--你。你尚好隨共我出--去。」 「先莫hia歹嘛﹐宋老闆。好bái你嘛聽我講--幾句。」 「有啥通講的？我的魚全予恁毒--死矣﹐恁閣袂甘願sìm？」 「唉唷唷！宋老闆﹐您講話嘛較客氣咧﹐毋通血含咧烏白吐。",
    "paragraph_id": 102
  },
  {
    "title": "大港嘴",
    "author": "胡長松",
    "text": "今仔日若無是看佇你佮阮兜老爺以後是親家的面子﹐我是一定袂放你煞的。您要知喔﹐彼曾代誌已經結案--矣﹐阿阮老爺嘛決定放棄對你的毀謗提出告訴。和為貴嘛！宋老闆﹐您看是不是按呢--tī-leh？」 「你放屁﹐誰佮彼个日本狗雜種是親家矣！」 「唷唷唷！較khuâⁿ講咧﹐宋老闆﹐留寡口業。阮兜老爺是對你袂bái呢﹐阿你按呢講就是辜恩背義矣是毋是按呢--tī-leh？",
    "paragraph_id": 103
  },
  {
    "title": "大港嘴",
    "author": "胡長松",
    "text": "總講一句﹐您莫受氣﹐我就是受命來向令千金提親的。」 「呸！憑伊彼隻老飫鬼也想欲肖想阮阿慈的豬肝肉？你轉去叫伊較早睡咧。」 「你誤會--矣啦﹐宋老闆。我是為著阮俊少爺來的﹐人伊是一表人才﹐佮令千金拄好是天生一對。」 「哼！你莫閣講矣。你轉去回恁兜老爺﹐恁有錢有勢﹐阮阿慈哪高攀會起？」 「這……」 「閣毋緊走？猶徛佇hia創啥？」 「好啦！",
    "paragraph_id": 104
  },
  {
    "title": "大港嘴",
    "author": "胡長松",
    "text": "好定你對阮兜老爺猶有寡成見﹐我話就 tsah到遮﹐請斟酌看覓咧！這二十萬是阮兜老爺的一寡仔心意﹐請笑納。當然時到的聘禮毋乾焦按呢。」 「走啦！你這个跤數﹐共你的臭錢提走。」 賊目阿福猶是共錢囥佇桌頂。伊頭無斡就走矣。「……這一切要位彼工講起。阮尪出海晉前我的目睭皮就直直跳袂煞﹐甚至規日跪佇廟裡求菩薩保庇。",
    "paragraph_id": 105
  },
  {
    "title": "大港嘴",
    "author": "胡長松",
    "text": "毋過你嘛知﹐菩薩佇海裡確實是無啥物路用；祂坐佇蓮花寶座﹐阿蓮花寶座閣按怎講嘛袂堪得大風大湧的摧殘。我的尪婿阿志是佮伊的大兄﹐也就是你拄才看著的彼个查甫人鬥陣出海的。真害﹐這一切攏怪我﹐自彼工﹐伊就落海失蹤無轉來矣。He是伊的大兄共我講的。續落幾工伊驚我一个人想袂開﹐就 peh上我的床陪我睏……這馬我的腹肚裡有伊的孩子矣﹐阿伊遂反背我去揣彼个狐狸精﹐你講﹐這我欲按怎會堪得？",
    "paragraph_id": 106
  },
  {
    "title": "大港嘴",
    "author": "胡長松",
    "text": "」 伊倒佇眠床頂的時捷捷閣期待閣見笑底等候彼个開門的聲。「袂使啦﹐阿兄。咱二个袂使閣繼續做這款代矣。若是阿志轉來看著﹐伊會受氣的。」 「你bat一个啥？伊無法度轉來矣。閣再講﹐妳嫁來阮兜就是阮兜的媳婦矣﹐阿這馬伊都無佇咧矣﹐我當該然要負起照顧妳的責任啊！」 「毋過……」 「免閣毋過矣啦﹐妳看﹐天攏欲光--矣。」 佇大榕仔跤的老歐里桑﹐也就是較早滯佇豬哥頭怹兜隔壁的鐵頷頸木火仔﹐足獒揪弦仔。",
    "paragraph_id": 107
  },
  {
    "title": "大港嘴",
    "author": "胡長松",
    "text": "伊揪的弦仔是伊親手用桃仔枝削的﹐聲音婉轉閣哀怨﹐全全感情﹐特別是佇暗濛濛的天時﹐會逼人流目屎。伊揪琴的範勢予人想起較早的時陣。除了按呢﹐伊嘛會作曲。伊bat做過一首《起霧的故里》﹐鄉野傳唱﹐風靡一時﹐不過﹐會唱這條歌的人﹐這馬大多數已經安歇矣。阿另外一條《落雨孤帆》﹐是因為傷過悲傷﹐遂連伊家己嘛強欲無愛唱。「既然你的歌喉hia呢好﹐是按怎毋唱看覓咧？",
    "paragraph_id": 108
  },
  {
    "title": "大港嘴",
    "author": "胡長松",
    "text": "」 「這條歌我乾焦愛唱予一个人聽﹐阿這馬這个人死矣﹐就無閣有唱的必要--矣。唱歌無唱歌日子仝款過﹐你講是毋是按呢？橫直我猶會凍弦仔罔揪。」 狗子李碌毋乾焦是芙蓉春、輪機公司、製冰廠的負責人﹐伊的徼間就開佇芙蓉春的隔壁﹐贏錢的時誰攏會使就近快活一下。「喂﹐老林--的啊﹐啥物時陣通叫恁查某子來遮予逐家熟識一下？」 「你講啥？",
    "paragraph_id": 109
  },
  {
    "title": "大港嘴",
    "author": "胡長松",
    "text": "」 「我講矣﹐恁查某子佮阮俊哥佇破船頂纏甲燒hut-hut﹐hiⁿ-haiⁿ叫﹐連岸上的貓公都聽甲心肝頭起tsiūⁿ呢！」 「是矣是矣﹐恁查某子是生甲妖嬌閣美麗﹐若你tshūa伊來遮予消tháu一下﹐按呢我代表眾人叫你阿公﹐兼tsīⁿ你的跤倉孔﹐你看啥款？」 「怹娘咧！」 ……釵仔﹐我的愛人啊﹐我日也想暝也望。滿天星光金﹐船已經出帆﹐毋過我﹐斡頭望無妳的影﹐目屎kâⁿ衫仔襟…… 「行！",
    "paragraph_id": 110
  },
  {
    "title": "大港嘴",
    "author": "胡長松",
    "text": "我tshūa你去見一个人。」 「妳欲tshūa我去見誰啊？」 「有一个人一定知影你的身世﹐你綴我行就著矣。」 Sih-nah劃過地平線﹐海湧親像一目睨灼火隨閣化去。規條海岸暗面sô貓﹐佇雷公雨裡﹐麻黃樹林起哀哼親像欲死矣。「阿碌啊﹐你應聲啊！你到底佇佗？阿娘欲急--死矣。」 「我佇遮啊﹐阿娘。」 「你這个囡仔﹐哪會走來遮啊？你毋驚予湧捲去呢？」 「我啥嘛毋驚﹐阿娘！",
    "paragraph_id": 111
  },
  {
    "title": "大港嘴",
    "author": "胡長松",
    "text": "」 「你閣講﹐假使你予湧捲走﹐按呢阿娘欲按怎？」 「阿娘﹐我只要妳共我講﹐阿爸咧？妳敢毋是講阿爸真緊就會轉--來？」 「你這个囡仔﹐聽阿娘講﹐恁阿爸確實隨欲轉--來矣。」 「妳騙我！阿娘。我無阿爸﹐逐个人攏按呢講。」 「憨囡仔﹐別聽怹亂講。緊來阿娘遮﹐恁阿爸就欲轉--來矣！」 「阿妳已經講一萬遍--矣﹐阿娘。怹講﹐我是狗生的。」 「你莫聽怹烏白講。」 「毋過連怹阿爸嘛也按呢講。」 「唉！",
    "paragraph_id": 112
  },
  {
    "title": "大港嘴",
    "author": "胡長松",
    "text": "」 較早滯佇豬哥頭怹兜隔壁的鐵頷頸木火﹐就是阿義祖公的後生﹐久年風濕﹐毋過毋八認老過。伊gâu拚愛鬥、死愛面子﹐這犯勢佮伊細漢八著大病遂死無去有關係。到taⁿ伊猶閣共「祈武運昌隆」的白色布帶仔縛佇頭殼額﹐規暝規日揪伊的弦仔﹐講啥嘛毋解落來。彼條帶仔縛上伊的頭殼額的時是素白閣嚴肅的色緻﹐阿這馬已經是臭氆臭氆﹐汰膏濫澇。就算伊為著彼條帶仔逐禮拜上派出所揣警察仔報到﹐伊猶原是老步定。",
    "paragraph_id": 113
  },
  {
    "title": "大港嘴",
    "author": "胡長松",
    "text": "伊的舌tshun一半﹐所以﹐伊講的話至少有一半的人聽無﹐阿我是聽甲一清二楚。「囡仔﹐你的阿公提槍的手路外呢liú-liah咧﹐你實在應當看覓咧。不而過﹐你敢真實是李仔碌彼个精牲的後生？」 「聽講是。」 「……唉……彼个精牲……」 聽講鐵頷頸木火甘願做一个日本人。當然伊是評怹老爸來義仔有骨氣濟--咧矣。",
    "paragraph_id": 114
  },
  {
    "title": "大港嘴",
    "author": "胡長松",
    "text": "「死老猴﹐我共你警告﹐頂頭交待--矣﹐假使今仔日你毋共彼條臭尿破布解落來﹐按呢我只好共你的頭殼留落來。」 「我的頭殼﹐你若要就提去啦。」 「臭老不死﹐你是活甲siān--矣nih？」 「無錯！」 （我欲提醒你﹐是我家己創造這一切的﹐毋過有時陣﹐我閣想欲共這一切毀掉。在我歡喜﹐敢講你無同意？總是我問你﹐敢講你會凍阻止烏色的雨水位天頂落落來？） （我才毋敢。只不過﹐你到底當時才會凍莫遮受氣？",
    "paragraph_id": 115
  },
  {
    "title": "大港嘴",
    "author": "胡長松",
    "text": "） （我若恬落來﹐這个世界﹐這个烏色的港口﹐除了空虛以外又閣存啥物？） 「你是按怎定定按呢踅踅唸？」 「我毋是底踅踅唸﹐我是底佮上帝講話。」 「阿上帝共你講啥？」 「祂講祂照祂的旨意所歡喜的﹐用愛代先定著咱對耶穌基督來歸佇祂﹐得著做祂子兒的名分﹐予祂恩典的榮光得著呵咾。」 「你講這我哪會聽有啦？」 「總講一句﹐佇咱猶閣茫茫渺渺的時陣﹐祂就已經疼你﹐決定欲共你位艱苦罪罣的深坑救--出來。",
    "paragraph_id": 116
  },
  {
    "title": "大港嘴",
    "author": "胡長松",
    "text": "」 「毋過我並無想欲出來﹐我乾焦想欲知影﹐到底是誰共我sak入這个坑的？」 彼个時陣﹐李碌猶是一个單純的囡仔﹐伊無物件通吃的時﹐湯雅各有時會煮蕃薯簽糜予吃﹐佇彼个sàn赤的年代﹐he確實是救命的蕃薯簽糜。「牧師﹐你共我講﹐你是佗位的人？你是按怎欲來遮？」 「我的國家足遠--的﹐我會來遮﹐是因為上帝叫我來的。」 「阿我頂擺恥笑你是紅毛鬼﹐肚肥肥﹐你是按怎閣欲煮糜予我吃？",
    "paragraph_id": 117
  },
  {
    "title": "大港嘴",
    "author": "胡長松",
    "text": "」 「因為耶穌講﹐做佇尚細漢的兄弟的身軀﹐就是做佇主的身軀。伊疼你﹐毋甘看你飫腹肚。我做伊吩咐的代誌。」 「阿耶穌又閣是誰？」 「耶穌就是以馬內利的救主﹐嘛是咱的朋友。以後你就會知矣！緊！糜趁燒吃吃咧！」 He是一个透寒風的暗暝﹐風吹過麻黃樹﹐假若欲共樹跤彼个囡仔的生命khau乾去。",
    "paragraph_id": 118
  },
  {
    "title": "大港嘴",
    "author": "胡長松",
    "text": "彼碗蕃薯簽糜予伊共湯雅各的慈祥的目神記稠稠﹐一直到伊足大漢的時陣──當伊惡事做盡﹐一想著這个畫面﹐規个心肝就絞ân起來。「阿你的上帝敢有吩咐欲共歹人刣死？」 「啥物歹人？」 「就是糟蹋阮老母的日本人。」 「囡仔﹐上帝自然有伊的安排﹐你只要恬恬等候伊。」 「毋過我已經等袂赴矣！」 「阿你想欲創啥？」 「我乾焦想欲較緊大漢﹐為阮老母出一口氣爾爾。",
    "paragraph_id": 119
  },
  {
    "title": "大港嘴",
    "author": "胡長松",
    "text": "」 大榕仔樹邊的水井四箍圍﹐蟲四界sô﹐雨水滴落到塊﹐會佇水面畫出水泱iaⁿ。落雨時看無月娘﹐毋過月娘並無消失﹐伊乾焦是匿佇井內面歇睏毋願出頭爾。另外﹐聽講伊是利用這个機會佇井裡安貼底哭的亡靈的心肝。怹講祭亡靈了後就要搏杯﹐若無﹐誰嘛毋知供佇尪閣桌的物仔敢是成實予怹吃去﹐à是予路旁的枉死冤魂壓霸去。",
    "paragraph_id": 120
  },
  {
    "title": "大港嘴",
    "author": "胡長松",
    "text": "怹附身佇渡水蛾仔佮草螟仔身軀﹐落雨時規群佇井邊khuâⁿ-khuâⁿ ngiáu khuâⁿ-khuâⁿ行。一九四七年的春天落一場綿綿的雨﹐無戰爭﹐毋拘彼場屠殺死一萬八千人﹐犯勢較濟--小可﹐可能是兩萬八千人﹐或者是三萬八千人嘛無的確；就算是一萬八千人好啦。毋過閣較可能的是怹根本就毋是人﹐是假若蚼蟻、蜘蛛、máng仔、蟉蠽等等這款無tap無屑的物件。",
    "paragraph_id": 121
  },
  {
    "title": "大港嘴",
    "author": "胡長松",
    "text": "講起來﹐怹毋八吃果籽拜樹頭、知恩報恩的道理﹐犯勢就是家己吃家己放﹐豬狗不如咧；就算是按呢﹐你敢忍心親手lûe死一萬八千隻蚼蟻抑是蟉蠽？「若欲怪就怪彼个潘大海﹐也就是瑪莉的阿公﹐無應當收留彼个王鎮長的。成實的﹐是按怎會遮呢夯枷--矣？」 聽講隔壁鄉的王鎮長是為著買米才夯槍籽雨出門的﹐為著解決糧荒﹐伊無惜生命出門。",
    "paragraph_id": 122
  },
  {
    "title": "大港嘴",
    "author": "胡長松",
    "text": "講透支伊原底並毋是啥鎮長﹐不過因為代誌發生的時﹐所有的官員攏假若鳥鼠匿起來﹐阿伊原本就是熱心的人﹐眾人sak伊出來﹐伊就擔責任徛出來。伊本底想欲坐車位城內去的﹐毋過一路看無一台車﹐就按呢用二枝跤行規日路﹐不知不覺就行對烏索仔港來矣。阿一路伊所看的﹐就乾焦是密密孔兼拋荒的景緻。黃昏時仔﹐伊才行到大港嘴﹐村內的幾隻狗就無命底吠。伊發見有人遠遠追來﹐就共頭àⁿ咧緊suan﹐毋過路尾嘛是夆jiok著。",
    "paragraph_id": 123
  },
  {
    "title": "大港嘴",
    "author": "胡長松",
    "text": "「多桑！小等我咧啊！」竟然是伊的查某子。彼時﹐伊的心肝強欲定去。「妳是按怎毋早講neh？」 「多桑﹐我驚別人聽著啊！」 「是按怎樣？」 「唉呀！多桑！自從你出門了後﹐怹憲兵就上門矣。佳哉您走得緊呢。聽講足濟人攏夆掠去﹐阿怹敲門的聲真粗殘﹐閣親像死爸死母按呢喝你的名neh！」 「了後咧？",
    "paragraph_id": 124
  },
  {
    "title": "大港嘴",
    "author": "胡長松",
    "text": "」 「阮一直毋敢開門﹐了後怹就深門踏戶lòng入來﹐毋拘因為你無佇咧﹐怹就起歹面共逐項物仔車車倒﹐閣共值錢物囥入怹的大納袋。」 「了後咧？」 「了後怹就派人守佇門口﹐激一个無等到你轉來毋煞的範勢。」 「按呢是祖公仔保庇﹐我成實逃過一劫neh！」 「毋拘﹐阿公因為驚嚇佮煩惱﹐中晝時就斷氣矣﹐伊欲死晉前特別叫我走來共你講﹐先màng轉去﹐疏開一暫﹐先避風頭才閣拍算。」 「啊！成實是按呢？",
    "paragraph_id": 125
  },
  {
    "title": "大港嘴",
    "author": "胡長松",
    "text": "」 伊想起伊出門的時閣特別共病床的老父告辭﹐阿伊的老父共伊的手掠ân-ân﹐就親像是已經預感著這一切。伊的老父用sau-sau的聲吩咐伊：「就好好仔照顧身體啊！」阿彼句話遂是尚尾後的一句話矣。伊想著﹐就坐佇路邊哀哭。「多桑！我看這个村偏僻﹐無你就暫時匿遮啦！我先轉去料理阿公的後事﹐明天才閣tshûan啥來予你吃。」 「我看毋免啦。妳先轉去啦﹐免怹起疑。",
    "paragraph_id": 126
  },
  {
    "title": "大港嘴",
    "author": "胡長松",
    "text": "」 伊家己一个人liâu-liâu仔行﹐阿綿綿仔雨就假若是顧人怨的máng仔仝款落佇伊的身軀﹐路尾後﹐佇伊的查某子行遠去的彼條漉糊糜仔路﹐出現車燈佮達達達的槍聲﹐假若一陣風吹倚來…… 「碰碰碰！碰碰碰！」 Hia兵仔大力敲門的時﹐王鎮長位眠床跤看見tshiō佇土跤兜的燭影晃甲足厲害的。「碰碰碰！碰碰碰！」 「是誰啊！」潘大海行到門邊﹐聲音假定著。「開門！我們剛才看見有一個人影躲進你家了。",
    "paragraph_id": 127
  },
  {
    "title": "大港嘴",
    "author": "胡長松",
    "text": "」 「這哪有可能？」 「你少囉唆！門打開！」 怹入來﹐潘大海褪赤theh﹐激一个愛睏神。「大人啊！你饒命啊！我的厝內﹐除了這枝蠟條﹐啥物嘛無矣。」 「阮是來揣人的。」 「揣誰啊？這間厝乾焦阮一家伙仔爾。」 「你少胡說！鬼才相信！」 怹當開始欲tshiau﹐kha面樹林內﹐狗遂底悽慘仔吠。「會不會在哪裡？」 「很有可能！喂！我們去看看吧！",
    "paragraph_id": 128
  },
  {
    "title": "大港嘴",
    "author": "胡長松",
    "text": "」 ……結果怹支那兵評日本狗閣較像蜘蛛láu仔﹐怹只是匿佇樹林內守咧﹐等王鎮長位潘家行出來﹐按呢﹐怹就親像一群飫狗去看著豬肝骨共箍起來﹐怹共伊的手用八號鉛線反綁佇勼脊骿﹐閣假若乞食仝款﹐共伊衫褲內面的物件攏搶去。唉﹐彼个可憐的潘大海嘛是按呢夆掠去的。魚塭的長工憨順仔當初時只是出外人﹐阿刣死怹某的毋是別人﹐就是伊家己。",
    "paragraph_id": 129
  },
  {
    "title": "大港嘴",
    "author": "胡長松",
    "text": "伊儉腸neh肚﹐遂起憨想﹐共伊一世人儉的粒積攏teh佇阿樂仔頂懸﹐結局﹐總予狗組頭李仔碌共贏去。聽講伊夢見伊的故鄉﹐後一擺﹐就共怹某嘛teh落去﹐可惜﹐猶是一去無回。講落到塊﹐he是伊命中注定。憨順仔的某本名春桃﹐是司公九的叔伯房的表小妹。伊自細漢因為看不該看的物件才變做啞口﹐是講面模仔幼秀﹐應當是全天下尚嫷的啞口。瑪莉的老父bat用心機追求伊﹐毋拘伊無睬人﹐一直到憨順仔來﹐遂一下手予娶進門。",
    "paragraph_id": 130
  },
  {
    "title": "大港嘴",
    "author": "胡長松",
    "text": "實在講﹐伊差一sut仔就是瑪莉的老母矣﹐毋拘按怎嘛想無﹐路尾怹遂成做同門姊妹。春桃就是按呢想袂開﹐才規去跳落水井淹死的。「喂！憨順仔﹐這項你按怎交代？」 「啥物按怎交代？To毋是我叫伊跳的koh！」 「敢講你按呢就欲死賴--去？」 憨順仔用毒藥毒死宋家魚塭的魚﹐這項﹐是予大港嘴的人拍phok仔閣兼kho詩仔。",
    "paragraph_id": 131
  },
  {
    "title": "大港嘴",
    "author": "胡長松",
    "text": "宋家飼一phâng兄弟人稱宋幫﹐全是下流無恥垃圾齷齪的敗類﹐怹假仙使勢頭﹐時常為著查某囡仔佮大港嘴的少年家仔冤家﹐猴咬猴﹐咬加血是khok-khok流。三月二三媽祖生彼日﹐宋幫怹甚至無法無天﹐一幫人跳到廟仔口的戲棚頂作亂﹐共hia搬戲的可憐代嚇驚甲四界khok-khok闖。聽講he一切攏是宋火生一手計畫的﹐伊為著欲逼狗仔子李碌退選農會理事長﹐啥物小人步盡展。毋過李碌毋是簡單的跤數。",
    "paragraph_id": 132
  },
  {
    "title": "大港嘴",
    "author": "胡長松",
    "text": "庄仔頭的人講﹐狗仔子李碌完全就是種著伊彼个kió數好閣有氣魄的外曾祖林大貓﹐只是講﹐伊比林大貓閣較貪魚tsho--小可。就佇選舉期間﹐伊交代下跤手﹐共宋火生疼命命的細姨柳氏載來芙蓉春的伊的房間﹐因為伊佇媽祖廟前﹐看著柳氏摜攜籃上香﹐伊位柳氏無滿足的目睭隨知影伊只是桌頂的甜柑﹐伊李碌二枝腫頭仔就通共ni起來配。",
    "paragraph_id": 133
  },
  {
    "title": "大港嘴",
    "author": "胡長松",
    "text": "李碌的下跤手共柳氏佮伊的查某kán做伙揣來伊的房間的時﹐李碌當底佮伊的管家來福仔行棋﹐伊隨就讓一gí馬佮一gí車﹐講伊若輸伊的管家﹐柳氏就送予蹉跎。伊手提薰斗仔﹐pok一款夆鼻著頭會眩的薰草。怹講彼款薰草叫做痟鬼仔殼﹐鼻落到塊會予查某人變hiâu、查甫人變豬哥。好死毋死﹐柳氏坐佇李碌身邊﹐因為緊張喘大氣﹐鼻孔suh一嘴李碌pûn出來的薰味落﹐眼神遂三二下就無仝去﹐發面紅兼喘大氣。",
    "paragraph_id": 134
  },
  {
    "title": "大港嘴",
    "author": "胡長松",
    "text": "坐佇對面的管家看按呢﹐嘛規身軀起豬哥hiàn﹐流lūaⁿ嘴唇phì-phì剉﹐目睭掠柳氏的胸仔金金相﹐無三二下﹐遂予李碌用車砲軍軍甲倒棋去。柳氏家己褪衫peh上李碌的八尺大刻花床﹐李碌交代伊的查某kán﹐轉去共宋員外報告﹐講伊的細姨柳氏是家己褪衫peh上伊李碌的床的﹐並無人逼伊。彼个查某kán仔著驚tàm頭﹐結局是管家來福共送轉去的﹐只是講﹐轉去晉前﹐有先予規身軀豬哥hiàn的來福仔thún踏去。",
    "paragraph_id": 135
  },
  {
    "title": "大港嘴",
    "author": "胡長松",
    "text": "佳哉彼个查某kán仔嘛有鼻著痟鬼仔殼薰的味﹐位頭到尾﹐伊並毋是hia呢啊勉強。宋員外聽著消息了恬恬﹐面白殺殺peh上厝尾頂﹐乾焦對芙蓉春的方向開始拍phok仔。八伊的人攏知影﹐he毋是底呵咾李碌gâu﹐he是伊逐日欲晚時攏要練的一種拍phok仔功﹐是內功的一種。",
    "paragraph_id": 136
  },
  {
    "title": "大港嘴",
    "author": "胡長松",
    "text": "彼日黃昏的phok仔聲愈拍愈大聲﹐伊的下跤手當然知影是按怎﹐徛佇邊仔真緊張恬恬看﹐毋敢振動﹐一直到phok仔聲停落來﹐怹才發見伊的手婆已經全全血。酒鬼俊仔是李碌佮伊的第三个細姨生的﹐或者是第四个﹐連李碌家己嘛舞袂清楚﹐伊自細漢就獒破病﹐精氣神衰弱﹐閣伊一向毋知暫節﹐佇kha面見揣一寡查某囡仔舞he五四三的。見若是會算命的攏講伊早晚愛死佇查某人的手頭。「阿俊仔﹐等一下啦﹐你欲去佗？",
    "paragraph_id": 137
  },
  {
    "title": "大港嘴",
    "author": "胡長松",
    "text": "」 「總是要揣寡暢頭的代誌嘛！爸爸。」 「攏是欲娶某的人矣﹐猶按呢！真毋是款！」 已經整整有三年沒落雨的彼年春天﹐日頭就假若是掛佇逐个人的頷仔脖仝款﹐阿魚塭仔的水泵浦啪啦啪啦底叫﹐就親像強欲共規片土地的目屎攏抽甲焦仝款。烏頭仔車停佇門跤口﹐行落來的是好不容易才清醒的許議員。「成實罕行﹐許議員。啥物風共你吹來的啊？」 「咳！宋先生﹐我是來做公親的啦﹐老實講。」 「公親？啥物公親？",
    "paragraph_id": 138
  },
  {
    "title": "大港嘴",
    "author": "胡長松",
    "text": "」 「按呢﹐我就直講矣。你佮李碌按呢爭--落﹐畢竟毋是辦法。農會理事長終其尾嘛乾焦一个人會用的做嘛﹐你講是不是按呢？」 「哼！你免閣講--矣啦﹐許議員。我是無可能退的。」 「唉呀！你誤會矣﹐宋先生。我當然毋是來叫你退的啊！」 「阿無是按怎？」 「你聽我講。你嘛知﹐頂一批你買魚苗的貸款利息﹐你到taⁿ猶是一先錢嘛無繳﹐農會彼邊的人已經講話矣。」 「這我會處理。",
    "paragraph_id": 139
  },
  {
    "title": "大港嘴",
    "author": "胡長松",
    "text": "」 「我當然嘛知影你會處理﹐閣有你下跤手hia兄弟咧？怹欲吃啥？」 「這……」 〈落雨孤帆〉這條歌寫的是出外人數念故鄉﹐等候故鄉來的消息﹐遂聽著故鄉愛人嫁別人的悲哀的心情﹐見若聽過的人大多數攏真失志。終其尾﹐人世間的愛情結局是浮雲一蕾﹐人生苦短﹐誰嘛免不了一死。「我毋知我的風濕是毋是佇彼个島得著的。」 鐵頷頸木火仔講話的聲糊糊﹐毋過厚閣重閣有力。",
    "paragraph_id": 140
  },
  {
    "title": "大港嘴",
    "author": "胡長松",
    "text": "「我乾焦會記﹐阮一行人行過loh-loh長閣無風的湳仔地﹐兩爿的屍體躉甲若山hiah懸﹐烏色的禿鷹佇阮的頭殼頂踅。我雙腿忝頭﹐完全無感覺家己底行。我頭殼頂這條布帶仔是阮老爸親手共我縛的﹐救我的命。我相信是因為伊﹐hiah飛來飛去的槍子才無打入我的腦殼內底去的﹐也就是因為按呢﹐講啥我嘛毋願共提落來。我佮伊已經有感情矣﹐就假若是父子之間的親情仝款。天地間乾焦有親情是永遠拍袂散的。",
    "paragraph_id": 141
  },
  {
    "title": "大港嘴",
    "author": "胡長松",
    "text": "真可惜我的老爸遂是予你的老爸害死的。這一切攏是命數……」 想著起僥疑。拄才佇厝內的時﹐kha面是風甲雨﹐毋過一行入巷仔內﹐遂連淡薄仔水痕都看無﹐乾焦有燒hip的海風沿彎彎蹺蹺的巷仔吹入來﹐甚至猶閣有天頂薄霧後面的微微月光。壁路的古老石頂﹐青苔攀滿滿假若生菇仝款﹐規條巷仔是青荒甲袂凍閣青荒﹐一四界攏是落雨了燒tshìng-tshìng的燠漉味。「你行路的的時千萬毋通khap著路邊hia紫色的濕草仔。",
    "paragraph_id": 142
  },
  {
    "title": "大港嘴",
    "author": "胡長松",
    "text": "」拄才tshūa我來的彼位先生按呢共我吩咐。「這又閣是按怎啊？先生。」「這種草﹐人講是狗見愁﹐連狗去khap著攏會無命。」 一个穿雨mua的老歐巴桑the佇門邊﹐伊的面予澹漉漉的頭毛嵌一半﹐乾焦現一蕾目睭看我﹐假若真怨恨。當我嘛gió伊的時﹐伊遂一目睨斡咧做伊走入門去。閣按怎講﹐我拄才嘛是位這條巷仔行入來的﹐怎樣這馬面頭前的景緻遂遮呢生份﹐而且親像閣較臭荒。",
    "paragraph_id": 143
  },
  {
    "title": "大港嘴",
    "author": "胡長松",
    "text": "一四界攏是都是普普仔底哼的叫聲﹐查某人佮囡仔的哭聲﹐拄當位壁路傳來的冤家的聲音﹐閣有貓仔、狗仔佮暗公鳥的叫聲。我的跤脊骿燒hut-hut﹐感覺若行一步﹐就加二蕾目睭位我的後面共我凝。彼个查某人頭àⁿ咧khok-khok行﹐跤步是輕閣快。「失禮﹐敢通請妳行較慢咧？」 伊乾焦頭àⁿ咧繼續khok-khok行﹐一句話嘛無講。當我大氣喘袂lī jiok伊到海邊仔的時﹐伊遂頭斡咧﹐尾後就親像海霧仝款消失去。",
    "paragraph_id": 144
  },
  {
    "title": "大港嘴",
    "author": "胡長松",
    "text": "……囡仔﹐你相信我﹐無論你看著啥物﹐hia原底是一个安和樂利的港嘴漁村。逐个囡仔的面攏是滿足的笑容﹐怹佇埠岸邊蹉跎﹐歡歡喜喜看漁船仔回港。「好啦﹐媽媽﹐我相信妳。毋過妳應當要睏矣。」 「我睡袂去。」 「尚無嘛要佇眠床倒一下啦﹐妳已經三暝三日無瞌目矣。」 「免啦﹐因為我知影我永遠嘛睏袂去矣。」 Hit當時﹐烏索仔港差不多乾焦是一區臭荒的石埔á nâi-niâ。",
    "paragraph_id": 145
  },
  {
    "title": "大港嘴",
    "author": "胡長松",
    "text": "Hia無厝通轉的可憐代開始來到遮討趁﹐了後﹐才共遮開墾做一个有通倚靠的港口。你的曾祖父死去彼年﹐豬哥頭﹐也就是你的阿公﹐大概是九歲﹐或者是十歲？橫直he無重要﹐重要的是﹐伊下底猶有小弟佮二个小妹﹐阿自彼時陣了後﹐伊的老母就成做一个有時聽有有時聽無的痟婆…… 「敢會使講較明白咧？這到底是按怎啊？」 坐佇榕仔下的老先生﹐聲音越來越低沈﹐sau-sau﹐假若是幾年沒開嘴了後第一擺講話的聲。",
    "paragraph_id": 146
  },
  {
    "title": "大港嘴",
    "author": "胡長松",
    "text": "「是按呢啦﹐有人趁盈暗去向大人密報……阿講起來見笑﹐彼个人正是我的老爸。」 ……嚴格講起來﹐囡仔﹐he根底就袂使算是一場冤家。咱有啥物理由佮人鬥咧？因為咱真正的失敗全是家己造成的。咱必須要活落來。阿我們的的祖先來到遮﹐佇這个當初時寸草無生的鹹閣濕的拋荒地流血開墾﹐原底就寄望咱通佇遮活落來的。這又閣欲怪誰？假使閣較濟的不幸會用的共咱身軀的罪惡lù--掉﹐按呢就予伊lù--掉啦！",
    "paragraph_id": 147
  },
  {
    "title": "大港嘴",
    "author": "胡長松",
    "text": "假使囝孫仔的罪惡會用的lù--掉祖先仔的罪惡﹐按呢嘛共lù--掉啦…… 豬哥頭的老爸﹐也就是「狗子」李碌的阿公﹐生甲親像是著黃疸的猴﹐毋過人攏叫伊竹帷子。竹帷子是生佇海埔的一種臭賤閣有路用的草仔﹐葉頂會開淺紅的花蕾﹐假使共伊的皮剝開看﹐看會著白白假若棉紗彼款的物件﹐散赤人的囡仔就是提彼个物件來擦尻川--的。",
    "paragraph_id": 148
  },
  {
    "title": "大港嘴",
    "author": "胡長松",
    "text": "豬哥頭的老爸瘦梭瘦梭﹐佮這个外號真四配﹐橫直無人想會起伊叫做啥物名﹐連伊的表小弟做田的牛頭仔嘛想袂起來。做田的牛頭仔的牛車頂囥一khaⁿ大柴桶﹐日一出來就kok-lok-kok-lok去東邊的山跤載水﹐一直到黃昏時才轉來。「喂！牛頭仔﹐閣去載水了喔？」 「是啊！無去敢會用的？這日頭大閣豔﹐田裡連鹽攏生出來矣﹐若閣毋去車載寡水來﹐我的稻仔就欲lian去矣。」 「敢毋是有水圳？",
    "paragraph_id": 149
  },
  {
    "title": "大港嘴",
    "author": "胡長松",
    "text": "佮彼个管水的吳力講一下嘛！拜託伊放寡水予你。」 牛頭仔共手iat-iat咧。「哼！講著he﹐hâu-siâu﹐無路用﹐無路用。」 「這按怎講？」 「自從村尾姓宋的彼个飼魚的來了後﹐嘛毋知予日本狗啥物好孔﹐竟然佇伊的塭仔邊挖一窟水井﹐深閣大﹐你敢無看著？圳溝內早就沒啥水﹐水全走對伊hia去矣啦！狗生的。就算有水﹐吳力彼个小小管水的﹐閣會凍主意啥？",
    "paragraph_id": 150
  },
  {
    "title": "大港嘴",
    "author": "胡長松",
    "text": "聽講姓宋的閣無外久就欲做保正矣﹐以後我閣要納水租予伊咧！」 「這層你敢有共林阿舍講？」 「有啊！哪會無。」 「你按怎講的？」 「我共伊講一滴水也無矣﹐田裡攏是鹽﹐我規去納鹽予伊好啦。」 「阿伊按怎講？」 「伊乾焦愛我家己想辦法。」 「豈有此理！伊敢毋是恁水利組合的頭？」 「唉！hâu-siâu啦﹐照我看﹐伊連家己的田都保袂稠--矣。」 通人知司公全體型高強﹐目眉粗目睭大蕾。",
    "paragraph_id": 151
  },
  {
    "title": "大港嘴",
    "author": "胡長松",
    "text": "伊插通天寶簪的時會使上疏天庭﹐下觀地府﹐阿伊少年時所pûn的牛角聲﹐佇十里外的海上就聽會著。彼个聲低沈悲哀﹐親像千萬條孤魂佇無邊的散赤地齊聲合唱﹐到旦猶底湠。本來林阿娥佮老爸林本毋免過彼款艱苦的日子﹐假使伊的阿公俠盜林大貓無予日本人圍殺﹐無人比伊較有資格夆叫做英雄。庄仔頭的人講﹐狗子李碌完全就是種著伊彼个kioh數好閣有氣魄的外曾祖。",
    "paragraph_id": 152
  },
  {
    "title": "大港嘴",
    "author": "胡長松",
    "text": "除了英雄kioh數﹐尤其蹧蹋良家婦女這項﹐怹乾仔祖孫二人是像甲無宛二體。逐家攏知影林阿娥怹阿嬤﹐也就是林本的老母﹐是佇海墘仔橋邊的菜園仔予林大貓thún踏去的。彼日林大貓拄tshūa跤數位廈門買槍藥轉來﹐尿急﹐叫隊伍停咧等伊去橋邊放尿﹐想袂到拄好看著林阿娥怹阿嬤(彼時當然猶是一个天真溫存的姑娘仔)腰àⁿ咧佇菜園仔塊淹大肥﹐圓滾滾的尻川翹懸懸。",
    "paragraph_id": 153
  },
  {
    "title": "大港嘴",
    "author": "胡長松",
    "text": "伊行倚過﹐共姑娘仔tshí佇全是屎肥的土跤兜就親像虎底咬羊﹐嘛毋管伊的跤數閣佇路邊等伊。等伊閣出現的時﹐一身軀攏是土屎味﹐毋過無人敢問伊。閣過二個月﹐林阿娥怹阿嬤就揹一圈肚嫁過做細姨--矣。林大貓予日本人圍殺的時﹐林本乾焦五歲﹐嘛險予人刣死滅種﹐甚至連甲長嘛想欲共活埋討功勞﹐佳哉潘家共林本藏咧﹐伊才度過彼个劫。「『俠盜』？敢毋是賊的意思？你哪會使講林大貓是賊？",
    "paragraph_id": 154
  },
  {
    "title": "大港嘴",
    "author": "胡長松",
    "text": "敢講你袂記矣﹐這幾十甲的稻田就是伊tshūa咱開墾的﹐閣漁船仔十隻佮彼間做酒的工廠。」 「你講啥物稻田佮漁船仔啊？我啥物嘛無khuàiⁿ。你這个老番癲！」 ……傳說講日本人對林大貓咬牙切齒是有原因的﹐因為林大貓看hiah日本人誠無目地﹐佇一个透風的拍氆光的早起﹐伊tshūa領河洛、客人佮番兵幾咯百个﹐攻入阿猴官廳﹐閣親手共後藤巡查的人頭斬落來﹐掛佇烏索仔庄頭的橋邊予眾人看。結果伊毋知是按怎投降矣。",
    "paragraph_id": 155
  },
  {
    "title": "大港嘴",
    "author": "胡長松",
    "text": "這一切攏成做空的。「林大貓﹐來來來你看﹐咱兒玉總督看你外呢有起﹐這是阿猴官廳破例予你的投降條件准許書： 同意林大貓滯住烏索林烏索村一箍圍； 免除林大貓佇烏索村開墾所有的稅金； 若林大貓的部下犯罪﹐日本官廳不得直接逮捕﹐要透過林大貓的引渡； 當地的犯罪者由林大貓逮捕； 無閣追究林大貓等人晉前犯的過錯﹐若因為按呢的原因夆逮捕﹐嘛要直接釋放……」 「毋過叔公﹐你是按怎講這一切攏變成空的？",
    "paragraph_id": 156
  },
  {
    "title": "大港嘴",
    "author": "胡長松",
    "text": "」 「因為he是白賊的條件。等日本人載一船閣一船的兵仔到位的時﹐這一切攏成做空的矣。怹日本官廳就是按呢。」 ……In有一擺佇廟裡聚會的彼盈暗﹐太上老君的目眉邊雄雄滲血絲﹐在場看著的人有十外个﹐包括做田的木發仔佮伊的小弟木達、打鐵的登科、田尾的有賢、金德、我、閣有狗子李碌的表叔公牛頭仔等等。本底阮已經計畫好欲佇隔日盈發動村民包圍日本警察的派出所﹐毋過回想著彼个光景﹐逐个人攏開始驚嚇不安。",
    "paragraph_id": 157
  },
  {
    "title": "大港嘴",
    "author": "胡長松",
    "text": "做田的木發仔是第一个縮去的﹐伊本底就沒啥膽頭﹐八為著一枝粟耙共日本人跪﹐阿伊竟然會來參加阮的行動﹐完全是因為伊厝裡實在太散矣。彼時伊驚甲失主意﹐雄雄腫頭仔指我﹐講我是欲siâⁿ怹赴死的魔道﹐閣欲煽動其他的人退出。『木發仔！你驚死就走矣！你這个沒卵葩的。』我共我的拳頭母lak咧。『我講矣﹐你通閣去共hiah狗跪﹐求怹放寡水肥予你﹐沒卵葩的！』按呢﹐眾人就恬落來。",
    "paragraph_id": 158
  },
  {
    "title": "大港嘴",
    "author": "胡長松",
    "text": "就佇這个時陣﹐外口看頭的人入來通報﹐講日本警察位阮的廟裡來﹐欲共阮箍圍起來矣。……按呢我假若火燄的目神就飛懸佇海面上﹐當熾nah位伊的跤脊骿劃過的時﹐我彼領烏色佮金色雜lām的道袍就垂落來。「我一直無講出來。咱人的記智是一切災厄的總源頭﹐嘛是天頂眾神對hiâu-pai人的懲罰﹐所以呢﹐位出世開始﹐咱就不時底抵抗這个物件﹐阿所有對死亡的驚嚇﹐就是位遮來的。",
    "paragraph_id": 159
  },
  {
    "title": "大港嘴",
    "author": "胡長松",
    "text": "我共你講﹐死者的怨氣時常是因為按呢才粒積的﹐阿就算咱死﹐嘛猶原結纏佇這个對死的驚嚇﹐乾焦會凍在生晉前行過的的舊路﹐一日閣一日踅踅唸袂煞。」 ……動靜之初﹐始於陰陽﹐萬象幻化﹐歸於一體。天何言哉﹐叩之即應﹐神之靈矣﹐感而遂通…… 「好啦﹐臭司公﹐你免佇hia 假神秘踅踅唸矣啦﹐袂赴矣啦。緊共咱大人講﹐人佇佗位？」 「啥物人？」 「你較莫tìⁿ-tshiⁿ﹐你佇遮箍人造反﹐瞞人袂過的。",
    "paragraph_id": 160
  },
  {
    "title": "大港嘴",
    "author": "胡長松",
    "text": "」 「保正伯﹐你滾損笑﹐我一个修道人﹐是按怎要造反？」 「這就問你家己尚清楚。」 「敢毋是問你才著？保正伯！」 「巴格野鹿！先共伊tshūa轉去才講。」 聽講彼日盈暗﹐西武大人就失蹤去矣。規个村風聲真按﹐連貓仔狗攏毋敢出聲。「司公全﹐這件事一定是你下跤手的人做的﹐阿若無﹐就用你的茅山妖術﹐共西武大人變無去的的。」 「大人﹐老實講﹐我是無hia大的才調。」 「敢按呢？你敢無佇眾人面前講你喝水會堅凍？",
    "paragraph_id": 161
  },
  {
    "title": "大港嘴",
    "author": "胡長松",
    "text": "」 「哦！假使若成實是按呢的話﹐我這馬哪就佇遮聽你放屁咧？大人。」 原本司公全掠準家己難逃一劫。毋過隔日﹐予人罵沒卵葩的做田的木發仔遂家己來投案。「你講﹐西武大人咧？」 「予我刣死矣。」 「你莫聽伊烏白講﹐大人。」 「巴格野鹿！臭司公﹐你尚好較恬咧。」山本巡佐斡頭轉來：「你講﹐你哪會刣伊？屍體佇佗？」 「大人﹐是按呢啦﹐這層﹐是彼个姓宋的叫我做的。阮厝裡無錢﹐就欲餓死矣。",
    "paragraph_id": 162
  },
  {
    "title": "大港嘴",
    "author": "胡長松",
    "text": "彼个姓宋的講我若共西武大人刣死﹐伊就予我一筆錢﹐阿伊挖的地下水嘛會分一寡予我淹田。」 「哦？哪按呢你講﹐宋保正是按怎欲刣西武？」 「彼是怹的个人恩怨。大人﹐村內濟濟人知影﹐西武大人是一个豬哥﹐伊數想姓宋的伊細漢查某囝足久--矣﹐毋過姓宋的伊細漢查某囝攏毋睬伊﹐了後伊就趁盈暗共伊拖轉厝裡做彼件代誌。所以姓宋的怹查某囝毋願﹐就跳井死。彼口井佇田尾彼邊﹐這馬沒水了﹐已經有七八个查某囡仔摔死佇hin。",
    "paragraph_id": 163
  },
  {
    "title": "大港嘴",
    "author": "胡長松",
    "text": "」 「好！按呢你按怎刣--伊的？」 「姓宋的共我講﹐伊欲請西武大人喝酒﹐要我趁伊酒醉共伊刣--死。就是昨晚﹐我提鋤頭共伊拍死﹐了後共伊的身軀踱剁做一塊一塊﹐tàn去姓宋的怹兜的魚塭仔去飼魚矣。」 「巴格野鹿！」山本巡佐真激動徛起來﹐sàn沒卵葩的木發仔一个嘴phúe。……毋過我知影人不是伊刣的﹐因為彼个盈暗警察入門晉前﹐木發仔佮其他的人攏匿佇我廟裡神桌後的密室﹐有真濟人通作證。",
    "paragraph_id": 164
  },
  {
    "title": "大港嘴",
    "author": "胡長松",
    "text": "伊遂講西武是伊刣的﹐he是絕對無可能的代誌。罪孽啊！我竟然無當場就共這件代誌講出來﹐因為我驚一講出來﹐阮所有的計畫就烏有去矣。我目睭金金看伊夆銬起來拳拍跤làm﹐鮮血位嘴裡霧出來……我的頭殼內一直sih過伊指我﹐講我是魔道的畫面。了後﹐怹就共我放出來--矣。隨就有日本警察去宋--家。",
    "paragraph_id": 165
  },
  {
    "title": "大港嘴",
    "author": "胡長松",
    "text": "木發仔所講的關於宋家細漢查某囝跳井的代誌是真的﹐毋過伊講毋著一點﹐西武大人對宋家查某囝所做的下流代﹐並毋是佇西武大人厝裡﹐是佇宋家；彼項是姓宋的暗準的﹐村裡逐个人攏知影﹐伊為著佮日本人拍關係﹐目睭金金犧牲家己查某囝的名節﹐阿事後﹐伊的查某囝就見笑甲跳井自殺。伊佮日本人並無啥冤仇。日本警察到伊厝裡﹐查袂出一个úaⁿ-ko﹐甚至共伊的魚塭揣透透﹐嘛揣無死者的骨頭。",
    "paragraph_id": 166
  },
  {
    "title": "大港嘴",
    "author": "胡長松",
    "text": "姓宋的死嘛毋認﹐講是木發仔佮伊有仇﹐存心夯一个天來khàm﹐閣加上伊是保正﹐對日本人有大的貢獻佮作用﹐日本警察只好講愛閣調查一下就離開矣。過幾工仔﹐真正的兇手竹帷子﹐也就是你的曾祖父﹐就夆逮捕歸案矣……這項囥佇我心內已經真濟年矣。牛車kok-lok-kok-lok的柴輪仔聲lê過一塊焦燥的土地﹐做sit的木發仔的所有傢伙攏佇車頂﹐阿伊的一口灶綴佇牛車後溫溫仔行。",
    "paragraph_id": 167
  },
  {
    "title": "大港嘴",
    "author": "胡長松",
    "text": "「阿發﹐你小等--一下﹐恁一家伙仔欲去佗位啊？」 「佗位攏通去﹐只要莫留佇遮就好。」 「毋過你又閣有佗通去--咧？」 「總是有所在通去的。」 「喂！阿發仔……」 怹沓沓仔行遠--去矣。遠遠﹐會使聽著海面tân雷的聲逼近。「五月雷﹐六月雨﹐七月作颱風……」林阿娥家己佇床頂暗靜仔祈禱：「毋過按呢嘛好﹐若做風颱﹐船駛袂出去﹐好定豬哥伊就會轉來矣。",
    "paragraph_id": 168
  },
  {
    "title": "大港嘴",
    "author": "胡長松",
    "text": "」了後伊的心肝phok-phok彩﹐「毋拘﹐若伊已經佇海上--矣咧？」 花花霧霧之間﹐林阿娥假若聽著有人底喝喊。伊共目睭揉揉咧﹐位棉床頂坐--起來。又閣聽著一个叫聲。確實是一个喝喊的聲。彼个叫聲sau聲無力﹐欷哩呼嚕﹐好親像是一个人含水遠遠對伊的窗仔底喝的聲。「阿彌陀佛！七月要閣二工才會到位﹐怹應當袂提早出來才著啊。",
    "paragraph_id": 169
  },
  {
    "title": "大港嘴",
    "author": "胡長松",
    "text": "」 代先伊是一點仔嘛袂驚﹐雖罔伊已經真久沒去廟裡燒香拜拜矣﹐毋過伊相信he是因為伊無冗錢去買牲禮佮紙料的緣故﹐怹好兄弟是袂為難伊的。毋過﹐一想著tân雷的暗暝聽著這種聲﹐伊的心肝頭就擋袂牢閣seh-seh唸起來。伊躊躇一下仔﹐才suh一口氣﹐躡跤尾行落床﹐閣nih跤尾共伊的面貼佇伊的窗仔墘﹐對口面看一下詳細。",
    "paragraph_id": 170
  },
  {
    "title": "大港嘴",
    "author": "胡長松",
    "text": "厝埕內雖罔烏鷌鷌一片﹐毋過伊看甲真明﹐彼个細粒籽的身影確實是來義叔仔的查某囝秋美；伊褪赤theh的身軀跪佇怹兜的雞籠仔後面﹐阿宋家少爺宋文慶肥軟有肉的身影mà佇伊的勼脊骿搖搖晃晃。「欲命喂！菩薩保庇！這个不速鬼﹐連十幾歲的查某囡仔你也毋放伊煞……你這个無良心的精牲﹐秋美連月經都猶沒來咧！」 伊大心氣貼家己的胸崁﹐倒轉去眠床頂的時心臟猶噗通噗通跳甲真厲害﹐毋過伊啥物嘛毋敢講。",
    "paragraph_id": 171
  },
  {
    "title": "大港嘴",
    "author": "胡長松",
    "text": "伊共目睭tìⁿ大蕾﹐一直到彼个聲音恬下來。隔工厚厚的烏雲猶壓佇地平線﹐伊就雄雄狂狂闖到來義叔怹兜。秋美面紅紅﹐坐佇厝門跤口的椅條底編草蓆。「早啊！豬哥嫂仔！」 「早啊！秋美！天猶袂光妳就佇遮無閒矣喔？」 「是啊﹐我要趕緊共這領草蓆編好勢。」 「何必hiah呢急咧？等日頭出來才閣做哪有啥物關係咧？」 「妳毋知影﹐豬哥嫂仔﹐這是阮老爸要我編的﹐伊一直催我﹐講伊欲等袂赴矣。」 「伊等袂赴矣？」 「是啊！",
    "paragraph_id": 172
  },
  {
    "title": "大港嘴",
    "author": "胡長松",
    "text": "阿娥姐。伊已經講一个多月矣﹐本底人攏好好﹐毋過前幾天﹐伊雄雄開始發燒﹐閣直直拍eh﹐連睏也拍﹐話攏講袂出來。我看伊是強欲無法度--矣。毋過﹐雖罔按呢﹐伊拄才佇床頂猶做手勢催我做這項咧！」 雷聲佇海面翻滾﹐共魚群攏驚甲走了了。雷聲轟轟轟底tân﹐假若是天欲位人的頭殼頂liah開的時所發出來的毋甘的哭聲﹐阿hiah liah開的幼幼仔的吐大氣的聲相連續kap咧﹐共規个土地kâⁿ-ân-ân。",
    "paragraph_id": 173
  },
  {
    "title": "大港嘴",
    "author": "胡長松",
    "text": "天色假若已經光﹐只是拍氆拍氆昏昏暗暗﹐透濫著暗暝所留落來的深藍色﹐久久湠袂開。進入tī暗暝上深的時更﹐我愈來愈確定﹐我bat行過這條路﹐尤其當下晡彼个面仔烏歷歷的歐巴桑的破糊糊的幼花仔布巾閣出現tī我頭殼內的時﹐彼條青荒的路就親像sih-nah射入我的心肝﹐佮我轉來過的印象kâⁿ做伙﹐hiah-ni-á熟似﹐予我袂拒絕tsit。確實﹐我定著是轉來過矣。",
    "paragraph_id": 174
  },
  {
    "title": "大港嘴",
    "author": "胡長松",
    "text": "位心肝內一个角落有向我呼喊的聲音﹐予我tauh-tauh-á相信﹐遮是我出世的故鄉﹐我轉來過﹐只是我袂記矣niā-tiā。「確實的﹐我知影李碌有另外一个後生；應該講﹐伊有足濟个後生﹐阿其中的一个﹐人較毋愛提起。」 「小姐﹐是按怎講？你講的敢是我？」 「你想leh？",
    "paragraph_id": 175
  },
  {
    "title": "大港嘴",
    "author": "胡長松",
    "text": "」 潘來義無應該lim宋保正送予伊的酒﹐因為伊的老爸bat講過﹐漢人的hala有歹物仔﹐lim著會予人khong-khong gōng-gōng去。毋過潘來義無相信怹老爸的酒話﹐因為怹老爸家己就是lim hala lim死的﹐嘛無khong嘛無gōng﹐直接倒笑笑予hala刣死tī路邊。",
    "paragraph_id": 176
  },
  {
    "title": "大港嘴",
    "author": "胡長松",
    "text": "閣再講﹐宋保正送的酒毋是漢人的hala﹐是日本人做的hala﹐tī矸仔頂畫一粒圓圓的紅日頭﹐是上高貴的葡萄酒﹐芳閣甜閣金滑就親像日本查某人的嘴phúe﹐若毋是日本人來致蔭﹐憑伊潘來義的命格﹐一世人哪通sip著一嘴。「世間講hala害人﹐若我講﹐hala lim落較好做兄弟。來啦！予ta啦！",
    "paragraph_id": 177
  },
  {
    "title": "大港嘴",
    "author": "胡長松",
    "text": "」 「是矣﹐咱本底就是好兄弟﹐你的田若典予我做﹐我下跤手濟﹐an-ne怹嘛有sit頭通趁吃﹐你通放心矣去做生理﹐去掠你的魚拍你的獵﹐講起來﹐對逐个攏好。典期若到﹐你提錢來贖契﹐我隨就會共你的田還你。」 「哈哈！若an-ne我就放心矣。來！予ta啦！」 立典契人港嘴庄放索社番潘來義﹐有承祖父開墾山坪田園一坵﹐坐落土名在番樹山下溪埔大坵園﹐東至山崙頂﹐西至大路﹐南至溝﹐北至溪﹐四至明白為界。",
    "paragraph_id": 178
  },
  {
    "title": "大港嘴",
    "author": "胡長松",
    "text": "年納番租谷二斗滿﹐又配完屯租谷壹斗壹升五合正。今因乏銀費用﹐先盡問房親人等無得承受外﹐托中引就向與魚尾窟庄宋立唐出頭承典。三面言議﹐時價銀玖拾大員正。其銀即日仝中收訖﹐其田業隨踏付銀主前去起佃耕作掌管收成納租﹐不敢阻擋。限至拾年為滿﹐聽典主備足契面銀贖回原契﹐不得刁難。如無銀如期取贖﹐仍聽舊銀主執管﹐亦不敢生端滋事。此係兩愿﹐各無反悔。口恐無憑﹐合立典契字壹紙﹐付執為炤。",
    "paragraph_id": 179
  },
  {
    "title": "大港嘴",
    "author": "胡長松",
    "text": "即日仝中見收過契面銀玖拾大員完足再炤。",
    "paragraph_id": 180
  },
  {
    "title": "大港嘴",
    "author": "胡長松",
    "text": "為中人 ○○○                                                            知見人 ○○○ ○○○年○月○日                                          立典契人 潘來義                                                            代書人 ○○○ 毋過﹐十年的典期欲到矣﹐伊知影﹐伊永遠無錢通共大坵園贖轉來矣。",
    "paragraph_id": 181
  },
  {
    "title": "大港嘴",
    "author": "胡長松",
    "text": "潘來義倒佇眠床頂神神神﹐暗sàm中氆氆濛濛感覺有一个人徛佇伊的床邊﹐彼个人細粒籽仔細粒籽﹐假若是一隻猴。伊位彼个烏色的影--nih鼻著死神的氣味。「你是誰？」 彼个人無應。位窗仔口雄雄吹入來的風﹐kâⁿ記智的味﹐予伊真痛苦。伊斡身﹐面對全是霉菌的壁﹐目屎滇到目墘。已經是十幾年前的代誌矣﹐嘛是親像按呢的一个早起﹐彼時陣伊的查某子猶袂出世﹐阿伊嘛乾焦有彼一个體質lám閣鰲破病的後生爾爾。「我對不起你。",
    "paragraph_id": 182
  },
  {
    "title": "大港嘴",
    "author": "胡長松",
    "text": "」伊知影he是伊的姊夫李添丁的影。伊感覺著彼个影佇伊勼脊骿後濁濁底喘息﹐了後伊的胃腸大力縮一个﹐拍一个足深的嗝出來﹐袂輸欲恬喟去。「毋過有夠矣！」伊講：「你離開啦﹐這幾年你予我的報應凌治敢猶無夠濟？」 一枝手底so伊的頭毛。「阿爸﹐是我矣﹐阿爸。」 「你走啦！你走！」 秋美吐一个大氣﹐斡頭對阿娥講：「妳看﹐阮阿爸伊這馬就是按呢﹐毋知得遊到佗位去矣。",
    "paragraph_id": 183
  },
  {
    "title": "大港嘴",
    "author": "胡長松",
    "text": "我想﹐妳若有啥物代誌﹐共我講嘛仝款﹐等伊清醒過來﹐我會為妳轉達。」 想著彼場驚死人的雨猶袂來晉前﹐港邊四界是野狗﹐怹規身軀皮膚病﹐位頭到跤予臭蟲khè甲皮包骨﹐予人共怹hiàm甲親像怹著tse仝款。痟婆潘阿採猶袂死的時﹐怹攏是伊底顧的。了後痟婆潘阿採死矣﹐怹嘛浪流連矣﹐乾焦tshun老哈利一直陪佇伊身邊。伊活到八十外歲﹐死晉前佮伊的查某曾仔孫滯佇林投樹林邊的破低厝仔。",
    "paragraph_id": 184
  },
  {
    "title": "大港嘴",
    "author": "胡長松",
    "text": "伊是佇彼欉綁紅帶仔的林投樹吊脰死--的。彼欉林投樹生甲烏陰kuâⁿ﹐bat有四个老查某佇hia吊脰。「心肝仔﹐阿祖問妳﹐阿祖若是走﹐妳敢猶會陪彼隻老哈利睏？」 「袂啦﹐阿祖﹐你袂走啦。」 「唉呀！妳這个憨查某鬼仔！」 彼个查某人吞吞吐吐講： 「彼四个老tsô͘人閣有一个共同點﹐就是得著嚴重的相思病。怹到閻王面前﹐猶是踅踅唸怹思念的名……走私犯宗保叔仔的老母就是其中一个。",
    "paragraph_id": 185
  },
  {
    "title": "大港嘴",
    "author": "胡長松",
    "text": "」 「妳敢是講佇芙蓉春內面的彼个瑪莉的姨婆？」 「毋著啦﹐he應當是伊的大姑婆才著。」 這一工跛跤牛頭毋載水矣﹐伊一紲路長lò-lò位雞冠山跤載一車桂竹轉來﹐逐枝攏親像在室閨女的腰hiah呢粗﹐總共有十八枝。阿跛跤牛頭的彼隻牛至少講嘛有三十歲矣﹐雖罔跤步沈重﹐毋過嘛是共牠的牛性地忍leh﹐一步一步共彼車竹仔拖轉來。佃農林本徛佇田岸頂﹐伊共鋤頭囥咧對伊揚手﹐阿田洋猶是一四界的槍子孔。「牛頭啊！",
    "paragraph_id": 186
  },
  {
    "title": "大港嘴",
    "author": "胡長松",
    "text": "你的孔嘴好矣袂？一紲路通天按呢khok-khok闖。」 「好矣。早就好矣。你無看我這馬活跳跳？只不過是跛一枝跤爾﹐無啥物。」 「阿你載彼車竹仔創啥？敢是欲修理厝的？」 「才毋是咧！我這是欲做竹排仔的。」 「竹排仔？敢是替宋保正做的？」 「哼！我nái著替彼个人做？這是我家己的。逐家攏拍算到海彼爿去網魚矣﹐我講林哥﹐看佇咱是親家的份﹐我替你做一隻﹐咱鬥陣去按怎？」 「你頭殼歹去。我哪會曉網魚？",
    "paragraph_id": 187
  },
  {
    "title": "大港嘴",
    "author": "胡長松",
    "text": "父母生我落來﹐嘛乾焦教我種田爾爾﹐我袂曉啦！」 「你才頭殼歹去咧！林哥﹐種田來予炸彈tàn﹐沒路用啦！你彼个仝宗的林阿舍﹐閣凍酸閣假仙﹐乾焦會講好聽話﹐你莫予伊騙去﹐到尾伊的水佮肥猶是袂予你啦。較輸來佮我網魚仔猶較實在。魚仔只要網著就是你的矣﹐嘛袂走去﹐閣再講﹐海裡總袂無水敢毋是？乾焦可惜hiah水袂凍提來淹田。」 「免啦。」佃農林本共頭殼額的汗擦擦咧講：「我猶是種田較好。",
    "paragraph_id": 188
  },
  {
    "title": "大港嘴",
    "author": "胡長松",
    "text": "」 ……白色的鼓吹花啊﹐開佇彼个墓仔頂…… 「阿母！」 ……白色的鼓吹花啊﹐開佇你的彼枝彼枝骨仔頂…… 「阿母﹐吃飯矣﹐阿母！」 「莫吵我﹐妳敢無看我唱甲tng歡喜？」 Tī教堂的柴十字架頂懸﹐斑鴿徛一排婷婷﹐早起日光出現的時﹐鳥仔佮十字架的影對tshiō tī土跤﹐he影hiah-nih-a深﹐就親像是予鋼刀刻入土肉的傷痕。林大貓開墾水田百外甲﹐嘛經營漁業﹐做糖﹐做酒。",
    "paragraph_id": 189
  },
  {
    "title": "大港嘴",
    "author": "胡長松",
    "text": "聽講日本人來圍捕林大貓晉前﹐林大貓已經是完全的生理人矣﹐失去反抗者的意志﹐伊一聽著風聲﹐就逐工匿tī厝﹐閣共大門閂leh﹐tèⁿ做無tī厝的款。日本人本底毋知﹐就是魚尾窟的人去密告﹐日本巡佐才假好sue去in厝裡探風聲安貼伊的。彼工﹐伊假影毋知日本巡佐的目的﹐伊共日本巡佐當做厝邊隔壁講真濟﹐閣講著伊續落按算欲做雪文買賣的生理話。──哼！Kám講你毋知影我的血內面有伊的血？",
    "paragraph_id": 190
  },
  {
    "title": "大港嘴",
    "author": "胡長松",
    "text": "──這無奇怪﹐伊最後已經是一個無膽頭的生理人﹐早就毋是人稱阿猴一猛的林大貓矣！阿你leh？風吹過柴十字架﹐毋過hia斑鴿動嘛毋振動﹐親像夢境內面的雕刻﹐李碌ká-ná予人釘tī這幅畫面頂懸﹐出現一種想欲逃走的滾絞的心情﹐毋過想罔想﹐按怎phún嘛無法度起跤。獅旗佇廟埕飄動。",
    "paragraph_id": 191
  },
  {
    "title": "大港嘴",
    "author": "胡長松",
    "text": "當年的李碌十四五歲﹐早熟兼有志氣﹐tī大港嘴王爺公的宋江陣陣頭練武﹐阿當村lìn的人一个á一个予人掠去的時﹐he 就成做一个傷過顯目的陣頭矣。上險的是陣頭內面閣有一个自稱反抗到底的固執份子叫做王一鏢﹐伊無認為這个陣頭ka-nā欲保護王爺公niâ﹐應該無惜性命保護大港嘴毋才tio̍h。",
    "paragraph_id": 192
  },
  {
    "title": "大港嘴",
    "author": "胡長松",
    "text": "王一鏢主張﹐就愛親像較早的林大貓仝款﹐對無天無地的官廳發動奇襲﹐所致﹐當位島北落南的消息ká-ná暗頭á的草báng飛來崁tī大港嘴的時﹐王一鏢喝講：就是晉﹐做伙來共阿山演倒啦！彼个khut勢外呢仔親像廟口賣膏藥的拳頭師leh。伊隨人á隨人問﹐行到李碌的面頭前﹐kā李碌的衫á領揪leh講:「阿你leh？",
    "paragraph_id": 193
  },
  {
    "title": "大港嘴",
    "author": "胡長松",
    "text": "」二蕾目睭tèⁿ kah親像二粒荔枝核gîn-ooⁿh-ooⁿh掛tī頭殼額á﹐閣ká-ná底共恥笑。Hín﹐李碌捷捷感覺著伊的一切tī海湧lìn搖搖hián-hián﹐有時tī湧的這頭﹐有時tī湧的彼頭──阿你leh？An-ne的問題就親像大海tī伊的面前liah--開﹐成做一个深坑﹐予伊hāⁿ袂過──哼哼我﹐林大貓的後代﹐當然嘛是一个「反抗者」﹐毋過﹐毋是你這款有膽無腦的跤數﹐kán！",
    "paragraph_id": 194
  },
  {
    "title": "大港嘴",
    "author": "胡長松",
    "text": "可惜遮的話﹐伊無大聲講出來﹐就親像嚨喉予王一鏢彼二粒荔枝核的目睭that-tiâu-leh﹐受氣佮見笑ká-ná一陣ka-sàu溢tī胸坎 ──到底匿tī厝內的林大貓是啥物心情矣？聽人講﹐來探路草的日本巡佐離開了後﹐林大貓知影in日本人的態度可能底改變矣﹐就共家己關tī一間用來kik酒的地陷跤a﹐交代下跤手tshûan三頓﹐閣共阿猴官廳開予伊的投降條件准許書tē 佇身邊。",
    "paragraph_id": 195
  },
  {
    "title": "大港嘴",
    "author": "胡長松",
    "text": "李碌才想著﹐伊所感覺著的彼个深坑﹐定著嘛bat佇伊這个無見過面的外查甫祖的面前出現﹐人稱阿猴一猛的林大貓……聽講伊尾後無離開﹐就死佇地陷跤a﹐死的時﹐手lìn閣共彼張投降條件准許書gîm稠稠﹐阿彼張投降條件准許書予血kō澹去﹐反烏﹐就 袂輸一塊已經lih起來的糊藥 ──Kám成實是驚死的血矣？風吹過柴十字架的時﹐雅各牧師佮伊的老母仝款無法度應伊。「雅各牧師﹐你看應該按怎做才好？",
    "paragraph_id": 196
  },
  {
    "title": "大港嘴",
    "author": "胡長松",
    "text": "雖罔我想欲tháu一口喟﹐我毋佮王一鏢徛做伙﹐hit款穩死的決心無彩人﹐我做袂到。」 「囡仔﹐你愛知影﹐真正的反抗﹐嘛毋是taⁿ靠氣魄就有夠的。」 「無leh？」 「閣愛靈巧滑溜ká-ná一尾蛇。」 「哦！」 王一鏢將手放開的時﹐李碌搖頭表示伊無意願﹐按呢﹐笑聲隨就親像白蟻sô入伊的耳仔。王一鏢講：「無彩這个林大貓的外曾á孫﹐李á碌﹐穿裙的！」笑聲就tân起來。──哼！",
    "paragraph_id": 197
  },
  {
    "title": "大港嘴",
    "author": "胡長松",
    "text": "有勇無謀的m̄-tsiâⁿ跤數！有一日﹐我會予你知影啥物號做正港的查甫kiáⁿ！「假使你成實是我的阿pa﹐你kám通共我講﹐按怎你欲按呢為非sám做？」 「我無矣﹐你攏是聽啥人講的？」 「遮逐个人攏按呢講嘛！」 「Tsheh！He是因為逐个人攏予怹買收去矣﹐怹欲共你洗腦﹐佮彼个姓宋的仝款﹐講恁pē的歹話﹐乾焦想欲侮辱咱niâ-niâ。",
    "paragraph_id": 198
  },
  {
    "title": "大港嘴",
    "author": "胡長松",
    "text": "我的phah拚﹐一切攏是為著地方﹐為著予咱大港嘴袂予外人若大海吞去！」 「阿姓宋的到底想欲創啥？」 「伊用買田買塭á的名義收刮土地﹐準備欲起塑膠工廠。縣政府的官員嘛攏予伊買去矣。」 「按呢欲按怎？」 「憨kiáⁿ﹐佮怹拚落去矣欲按怎！",
    "paragraph_id": 199
  },
  {
    "title": "大港嘴",
    "author": "胡長松",
    "text": "」 「蝶﹐這是我提出勇氣才寫予妳的批﹐因為我沓沓á沓沓á清醒過來﹐才知影﹐過去以來﹐我一直底叫阿老爸老爸的彼個人﹐並毋是我的老爸﹐m-nā按呢﹐甚至位某一个角度來講﹐伊﹐煞是我真實的老爸的冤仇人。",
    "paragraph_id": 200
  },
  {
    "title": "大港嘴",
    "author": "胡長松",
    "text": "當我瞭解這項﹐我隨就發現我已經死去矣﹐我乾焦會使喝講﹐我欲走揣我真正的老爸﹐m-ko講起來可笑﹐he﹐不過是一个藉口﹐實在講﹐我表面的走揣只是實際的走閃niâ-niâ﹐我欲離開某一个我無佮意的所在﹐行對某一个我的性命中心上根本的所在﹐按呢﹐我就沓沓á沓沓á轉來佇遮。這馬﹐我愈來愈確定矣﹐我bat行過這條路﹐就算親像是愛lǹg過一條閣深閣長的暗溝á﹐這條路予我的心肝頭是愈來愈定著矣。",
    "paragraph_id": 201
  },
  {
    "title": "大港嘴",
    "author": "胡長松",
    "text": "我恬恬坐佇港嘴的埠岸邊﹐聽著真濟代誌﹐嘛牽挽著真濟暗sàm的感情﹐雄雄﹐我的頭殼就浮出一个人影﹐he是我自細漢就鬥陣的一个佮我仝款無出脫的朋友某物人﹐咱共叫做K好啦﹐我愈想愈mî-tsiⁿ﹐所以就決定將K的故事寫落來共妳講……妳一定會問我怎樣是妳？",
    "paragraph_id": 202
  },
  {
    "title": "大港嘴",
    "author": "胡長松",
    "text": "其實妳毋免緊張﹐我無其他的意思；毋過﹐就親像咱的人生會有足濟自然的選擇﹐當我想著K﹐妳的畫面嘛做伙出現﹐按呢﹐我就真自然接受這个安排矣﹐我願意接受這个安排﹐就親像我願意接受我性命中所拄過的一寡離奇的命運仝款。",
    "paragraph_id": 203
  },
  {
    "title": "大港嘴",
    "author": "胡長松",
    "text": "若講著K﹐我就想著伊的kha-me-ra:烏色的機械頭前phok一粒鏡頭﹐ká-ná查某囡仔的大蕾目睭﹐除了玻璃的部份﹐機身佮鏡筒一切鐵質的外表攏生sian lak漆﹐袂輸予人生暗流的槍尾刀凌治過﹐K認定這是伊成做一个kha-me-ra主人的驕傲。彼暝伊的kha-me-ra險予人tàn入水溝﹐就佇港市市政府後壁的金都戲園的後尾門。",
    "paragraph_id": 204
  },
  {
    "title": "大港嘴",
    "author": "胡長松",
    "text": "我相信妳知影彼間戲園﹐是像妳這款查某囡á無可能到位的戲園﹐甚至當妳共伊貓pì-pà四界生菇的壁頂懸所貼的露體海報看一眼就會感覺受著侮辱彼款的戲園。",
    "paragraph_id": 205
  },
  {
    "title": "大港嘴",
    "author": "胡長松",
    "text": "He是一場脫衣舞﹐K共伊的kha-me-ra iap-leh買票入去偷hip﹐就佇熱滾滾出火的現場﹐二三个圍事的tshit-tô-á發見伊的相機﹐就共伊圍leh﹐閣共伊的相機搶--走﹐講:『若較tsiâⁿ跤數leh﹐好kàn莫按呢ng-ng-ia̍p-ia̍p偷hip！",
    "paragraph_id": 206
  },
  {
    "title": "大港嘴",
    "author": "胡長松",
    "text": "』怹共相機內底的底片抽出來﹐了後共K當做一隻狗拖出來佇後尾門phah﹐phah kah半小死﹐其中一个按算欲將kha-me-ra tàn入路邊的水溝。K喝講:『小等一下！你kám無想欲看我hip的相片﹐好看的？』 若根據K家己的講法﹐這是伊進入真正的hip像行動的開始。",
    "paragraph_id": 207
  },
  {
    "title": "大港嘴",
    "author": "胡長松",
    "text": "伊認為hip相毋是底紀錄代誌﹐應該講﹐hip相是共人生暗流內面的真實感情的一角掀開hông看﹐毋管是媠的抑是bái的﹐伊有一套哲學﹐甚至伊認為﹐假使共伊tshiâⁿ養大漢的毋是伊彼个自私無情的做鐵工的粗魯人老pē﹐伊的這套哲學早就成熟puh-íⁿ﹐好定伊已經位某一間藝術學院畢業﹐受真正的藝術家團體尊重﹐佇台北教冊、辦展覽﹐嘛免佇這小市鎮予人看輕、糟蹋。",
    "paragraph_id": 208
  },
  {
    "title": "大港嘴",
    "author": "胡長松",
    "text": "尤其當伊面對本底就無媠的查某囝á用出錢頭家的喟口對伊的相片嫌東嫌西的時﹐伊就 感覺伊佮伊的kha-me-ra受著真大的侮辱。最後伊發現盈暗的海會使聽著伊的不滿。見若按呢﹐伊就共kha-me-ra揹leh走去港邊﹐用伊的kha-me-ra對海水直直tshia̍k﹐毋管是暗靜的海水iah是掠狂的海水﹐伊共海當做伊的model﹐就親像面對無仝時陣的女性有情緒的軀體仝款。",
    "paragraph_id": 209
  },
  {
    "title": "大港嘴",
    "author": "胡長松",
    "text": "按呢的結果﹐嘛予K定定共伊鏡頭內面的真實的查某人hip做海湧。K當然毋是啥物偉大的藝術家﹐伊﹐閣較親像是一个黃酸tah-mé的實驗者。伊一直無法度理解的﹐是彼个粗魯老爸自來毋bat用正眼看伊﹐這就親像是位K出世tài到今的症頭﹐閣袂輸若好好á看伊就會予伊phiⁿ著啥物仝款。",
    "paragraph_id": 210
  },
  {
    "title": "大港嘴",
    "author": "胡長松",
    "text": "K尤其無法度理解的是﹐這是K獨有的﹐若怹搏kiáu的人講的﹐叫做獨phah的墨賊牌﹐另外一面﹐彼个老爸對待K的小弟並毋是按呢﹐伊對伊惜命命袂輸驚伊khih角著。這嘛致使K的老母受著制約﹐佇彼个粗魯人面前﹐伊甚至避免kah K講話。",
    "paragraph_id": 211
  },
  {
    "title": "大港嘴",
    "author": "胡長松",
    "text": "直到某一日﹐K決定用伊的性命去搏﹐伊共kha-me-ra揹leh﹐跪落對老母講﹐若無出頭天﹐伊就毋願倒轉來﹐續落伊斡leh出門﹐伊的老母才傷心kah軟kô-kô親像一塊麻糬崩倒佇土跤。",
    "paragraph_id": 212
  },
  {
    "title": "大港嘴",
    "author": "胡長松",
    "text": "K感覺伊想欲去揣伊高中的一个佮伊仝款愛hip相的同學M﹐畢業了後的M行入台北的藝術學院﹐伊想欲共M講﹐這馬﹐伊嘛是完全自由佇怹彼時所追求的藝術理想的人矣﹐伊決定無論按怎愛去揣伊﹐伊共家己講﹐只要hip出一張真正滿意的相片﹐伊就欲提這張相片去揣M﹐予伊知影伊的決心。12月的盈暗拄落過雨﹐K佇kám-á店買一罐米酒行出來﹐酒lim落的時﹐伊的胸á口隨就予一款想欲創作的向望that滇去。",
    "paragraph_id": 213
  },
  {
    "title": "大港嘴",
    "author": "胡長松",
    "text": "講是想欲hip相﹐其實未免傷單純﹐伊常在對家己講﹐真正的作品是去挖出性命根底的喘喟﹐毋管tang時﹐伊知影﹐彼个喘喟有時會有燒hut-hut的熱度﹐是伊會使感覺著伊猶活leh的真實的證據──講起來﹐伊所走揣的﹐是這个證據﹐阿hip相﹐對啥物攏無矣的伊來講﹐只是通到這个證據的唯一一條路。",
    "paragraph_id": 214
  },
  {
    "title": "大港嘴",
    "author": "胡長松",
    "text": "伊將相機提來佇目睭前﹐伊的眼前是一條予路燈反tshiō雨水的小路﹐當胸á口的慾望漲懸的時﹐伊有一个龜怪的感覺﹐就ká-ná眼前的世界是倒佇床頂的一个無穿衫的查某人。去到海墘á已經是真深的暝﹐世界hiah呢恬靜﹐乾焦海湧佇沙埔á的跤步輕輕á搬屣。",
    "paragraph_id": 215
  },
  {
    "title": "大港嘴",
    "author": "胡長松",
    "text": "伊感覺海是hiah呢親近的密友﹐海岸位遠遠的所在彎彎khiau-khiau來到伊的面頭前﹐親像底共伊講起啥物身世的秘密﹐共伊牽挽佇過去或者將來的一个啥物所在。這是伊時常行跤到的海墘﹐大部分的時陣﹐海毋是hiah恬﹐閣較親像是一个激動的愛人á﹐尤其是大雨落過的六七月﹐海是暴君。伊知影海是性命的暴君﹐值得伊尊敬﹐就親像伊鏡頭內面的查某人仝款﹐ká-ná隨時欲取伊的一條小命。",
    "paragraph_id": 216
  },
  {
    "title": "大港嘴",
    "author": "胡長松",
    "text": "有一个七月的暗暝﹐伊目睭金金看一對查甫查某共衫褪佇沙埔﹐伊誤解矣﹐伊的心phok-phok彩﹐叫是伊無細膩去發見著一个親密的秘密﹐就親像毋八代誌的囡á lòng入爸母的房間﹐結果伊錯矣﹐彼一對查甫查某行入去海裡就無閣轉來。伊報警﹐佇警察猶袂來晉前﹐伊共月光下的怹的衫hip起來。He是伊佮意的相片﹐後來到位的警員問伊是按怎hip kah這認真﹐伊共警員講﹐這是對死亡的反抗﹐無聲的反抗！",
    "paragraph_id": 217
  },
  {
    "title": "大港嘴",
    "author": "胡長松",
    "text": "海湧佇沙埔á的跤步輕輕á搬屣。伊共伊的kha-me-ra提懸﹐閣tshiak幾張á相片﹐佇海湧的恬靜裡﹐伊閣再想起彼二個行入海中央的查甫查某﹐伊的目屎liàn落來﹐燒loh燒loh共伊的鏡頭tooh澹去。伊共米酒lim焦﹐行轉去市鎮紅燈á火閃sih的彼條街﹐伊共伊全部的錢提予一个小可有歲的徛壁查某﹐拜託伊做伊的Model。",
    "paragraph_id": 218
  },
  {
    "title": "大港嘴",
    "author": "胡長松",
    "text": "幾loh年了後的彼一暝﹐金都戲園hia 的tshi̍t-tô-á綴伊轉去佇伊的暗房﹐當怹看著K驚人的彼張親像炭筆畫的查某人的相片﹐雄雄就激動--起來﹐共K比大頭姆講：『你大出脫！』相片內面的彼个Model並無特別的phoo-suh﹐伊穿好好坐佇床邊﹐毋過伊的眼神予逐个看著的人瞭解﹐伊當底等候面頭前的查甫人共伊的衫褪落來。",
    "paragraph_id": 219
  },
  {
    "title": "大港嘴",
    "author": "胡長松",
    "text": "後一張﹐當怹看著彼个查某人親像大湧的腰肢佮大腿﹐怹乾焦喝一聲火﹐K的暗房就袂輸灼起來…… 親愛的蝶﹐今仔日暗矣﹐我乾焦會使寫到遮。最後我想欲提醒﹐我的朋友K所看著的海﹐佮咱面前的﹐只是仝一个大海﹐無啥物特別。望妳有一个甜甜的夢。晚安！」 我無應當想著蝶的。毋過﹐ká-ná位我的下腹漲大的伊的形影充滿佇我的頭殼﹐佮所有藏住壁角的回聲手牽手底盤踅。",
    "paragraph_id": 220
  },
  {
    "title": "大港嘴",
    "author": "胡長松",
    "text": "墓仔埔佇港的北面﹐聽講較早﹐遮就是一片曠闊拋荒的無主墓場﹐只不過是彼當時無遮雜亂的石頭墓牌而已。話講倒轉來﹐遮墓牌又閣有啥物路用咧？愛墓仔埔內的死人對遮墓牌講話﹐規氣叫怹對土裡的杜蚓仔講話閣較快活﹐至少怹加bat小可土跤底的代誌。司公全仔的九个子﹐逐个攏sán悲巴﹐生加佮伊完全無相像。伊尚細漢的後生司公九出世的時﹐大漢後生已經二十五歲矣。",
    "paragraph_id": 221
  },
  {
    "title": "大港嘴",
    "author": "胡長松",
    "text": "司公九的老母洪娘媽一直向望會使有一个查某囡仔來佮伊做伴﹐至少嘛鬥相工做寡厝nih的穡頭﹐真可惜怹攏毋是。「洪娘媽﹐有一項我特別欲來請教妳。」 「講啦！」 「這幾天我一直做夢﹐嘛無知是啥代？」 「哦？妳夢見啥物？」 「我夢見我的阿娘﹐伊佇阮兜門跤口喝我﹐愛我出門替伊買竽鐘佮生炭﹐講伊欲入厝﹐閣欲迎接新的人客。妳知影﹐我阿娘佇我足細漢的時就過身去矣。」 「有這款代﹐按呢伊閣講啥？",
    "paragraph_id": 222
  },
  {
    "title": "大港嘴",
    "author": "胡長松",
    "text": "」 「伊閣講芋仔著揀較大咧才好看。」 「這嘛……」 「洪娘媽﹐這个夢到底是啥意思？」 「嗯……這个夢歹吉兆……照我看﹐恁老爸的身體妳要叫伊加注意。伊今年幾歲？」 「四十九﹐相猴的。」 洪娘媽腫頭仔tēⁿ來tēⁿ去。「按呢就著矣﹐妳嘛要閣較注意伊才好。」 林阿娥心肝phok-phok彩行轉去厝﹐伊手裡提洪娘媽予伊的香符﹐手婆直直出汗…… 欲倚黃昏﹐透南風共土砂吹甲四界雍﹐看袂偌遠。",
    "paragraph_id": 223
  },
  {
    "title": "大港嘴",
    "author": "胡長松",
    "text": "林阿娥憨神憨神倚門柱坐佇那條破椅條仔頂﹐伊已經按呢坐一个下晡矣﹐沒看半个人影行過。晉前逐个人攏經過遮佮伊講再見﹐假若袂閣轉來﹐阿怹嘛只不過是加行幾步仔﹐行到閣較接近海的所在爾爾；毋過怹的模樣遂親像欲永遠離開仝款。……我逐工倒佇佮你做伙睏過的彼張柴板的眠床頂﹐仝一領草蓆﹐仝一个阮老爸送咱的彼个有兩隻喜鵲佮一蕾開加大大蕾的牡丹花的繡花枕頭。He是唯一的嫁妝。",
    "paragraph_id": 224
  },
  {
    "title": "大港嘴",
    "author": "胡長松",
    "text": "咱尪仔某二个bat鬥陣睏佇頂懸﹐彼時我縮倚佇你的手骨裡﹐予你用燒hut-hut的雙手共我挲。我猶感覺會著你心跳的脈動﹐就假若貼佇皮膚﹐要我會記tsit佮你做伙的歡喜時……佇半暝我聽著有phih-phih剉呼喊的聲﹐隔一層曠闊的海水﹐假若受真大的苦﹐彼个聲音一直傳入耳孔來﹐好親像你已經死去﹐遠遠仔佇彼塊異鄉的土地頂懸那哭那講。「我想起昨暝阮阿爸也佇我窗仔邊行來行去﹐大約有一柱香的時間。",
    "paragraph_id": 225
  },
  {
    "title": "大港嘴",
    "author": "胡長松",
    "text": "我一直醒咧﹐阿而且我聽著伊熟悉的跤步聲﹐就知影是伊來矣。我佇烏暗中共二蕾目睭thí開﹐輕聲仔喊伊﹐伊按呢才敲我的門。『阿爸﹐你是按怎矣？』 我聽著伊共伊siān-tauh- tauh的跤步犛過我的床邊﹐閣用焦澀的聲音喝我的名。續落伊講：『我嘴乾死矣﹐查某囝﹐敢會使倒一杯茶予我？』 我起身倒茶予伊﹐伊真緊就共lim了﹐了後﹐一句話嘛無講就離開矣﹐毋管我閣按怎喝伊﹐伊嘛毋應。這時我就知影伊死矣。",
    "paragraph_id": 226
  },
  {
    "title": "大港嘴",
    "author": "胡長松",
    "text": "伊只是轉來lim我倒予伊的一au茶﹐通好結束阮的pē囡緣﹐續落連頭嘛毋斡就位伊的黃泉路行去。我實在應該感覺悲傷的﹐毋過我無悲傷。我實在應該流寡目屎的﹐毋過我無目屎。因為伊總算離開這片全是飫餓佮苦難的土地﹐阿我呢﹐早就共我的目屎哭焦去矣。到旦﹐我的生命閣tshun啥咧？－－這个村逐个人攏走矣﹐這馬乾焦tshun魚塭仔拍水的聲佮遠遠傳來的野狗底吠的聲﹐無閣有人願意夯鋤頭起來掘。你敢看著矣？",
    "paragraph_id": 227
  },
  {
    "title": "大港嘴",
    "author": "胡長松",
    "text": "規群的烏秋佇拋荒地啄hiah晉前交落的粟仔﹐阿田地裡生甲滿滿是野草﹐連水圳都焦去。一直到昨暝我的老爸過身﹐我才知影我已經啥物嘛無矣。阮的豬公予政府徵收去﹐怹講要送到戰場予兵仔吃﹐是兩个勇跤數共怹lîng走的﹐無論我閣按怎喝﹐怹嘛毋睬我。怹搖頭﹐對怹來講﹐he只是一隻營養不良的豬爾爾。阿我又閣要提啥來晟養一家口仔繼續活--落去？",
    "paragraph_id": 228
  },
  {
    "title": "大港嘴",
    "author": "胡長松",
    "text": "我看面頭前四界是ing-ia﹐向望著你位這片ing-ia裡出現﹐因為你走的時就是按呢位我面頭消失去的。「豬哥嫂仔﹐是我啦﹐我拄才位塭仔彼頭行過﹐宋家的大少爺特別要我來請妳過去一紲。」 「真多謝你﹐遮呢熱﹐你敢無欲入來飲一嘴茶？」 「毋免啦﹐我閣趕欲共遮魚簍仔送到港邊去咧！」 了後一陣離離落落的跤步聲就位魚塭仔的方向行去。「阿娥啊﹐我講甲嘴攏欲破矣﹐這是點燈仔火嘛揣無的機會呢﹐妳緊答應啦！",
    "paragraph_id": 229
  },
  {
    "title": "大港嘴",
    "author": "胡長松",
    "text": "成實的﹐妳是底煩惱啥物啦？千真萬確﹐妳的尪婿一上岸就夆打死矣。」 「無可能啦。」 「我勸妳看較開咧﹐這白紙烏字﹐寫甲清清楚楚。」 「真失禮﹐我看無。」 「妳敢講完全攏毋考慮看覓咧？」 「無可能啦。」 伊猶是搖頭拒絕。「不知好歹的死tsô͘鬼仔﹐妳落地獄--去啦！」 雨phah佇窗外的番仔藤花（in嘛共號做鼓吹的彼loh草賤的花）頂面﹐閣共花苦毒kah毋tsiâⁿ人。",
    "paragraph_id": 230
  },
  {
    "title": "大港嘴",
    "author": "胡長松",
    "text": "是講啥物花嘛仝款﹐見nà雨phah落的時﹐生tioh閣較好的花嘛袂kham-tsit。警察大人竹田的面陷佇眠床頂的陰影裡﹐聲嘛陷佇陰影裡﹐伊的面佮伊的聲佇雨聲裡起起落落、浮浮沉沉﹐ná親像真想欲贏tioh啥物的拚勢﹐伊嘴裡吐出來的酒味phīng lian去的鼓吹花較臭。有人佇窗仔邊se̍h-se̍h唸：「怎樣我若看著鼓吹花著鼻著彼種臭酸去的酒味？」 「唉阿娥啊！",
    "paragraph_id": 231
  },
  {
    "title": "大港嘴",
    "author": "胡長松",
    "text": "目睭睨咧就過矣﹐kiáⁿ攏tsiah大漢矣﹐閣烏白想想tse！」 「我哪有想？我是目睭瞌leh 就鼻著矣！」 「你敢會使共我講？是按怎你聽會著這啊？」 「你若專心聽的話嘛聽會著。」 Tsiáng時﹐佇我面前是一个活lìng-lìng的港口﹐嘛是一个無聲的港口。",
    "paragraph_id": 232
  },
  {
    "title": "大港嘴",
    "author": "胡長松",
    "text": "自細漢我的身世就是一个謎﹐是一个我佮我的老母之間永遠的暗流﹐有時我乾焦會使位伊的眼神去追蹤一種真沉重的悲傷﹐就親像落雨晉前沉貼佇海面的烏雲﹐彼種悲傷一旦若講破﹐ká-ná會造成無法度回復的深坑。我無法度開嘴﹐尤其佇某一方面﹐我認為我的身世對伊的生存可能是一種奇怪的威脅﹐我一擺過一擺想過欲位這一切逃走﹐毋過﹐一擺過一擺﹐親情的力就將我牽挽。",
    "paragraph_id": 233
  },
  {
    "title": "大港嘴",
    "author": "胡長松",
    "text": "有一擺我對我的老母講出「私生子」這種予伊非常失望的話語的時﹐她siàn我的嘴phúe﹐講我真正的老pē是一个有理想有kioh數的海上查甫子﹐只是伊位伊的生命消失去矣﹐失縱佇伊的故鄉。我就感覺真龜怪﹐面對我的身世﹐著算是透過gún老母的嘴﹐我嘛永遠無法度得著一致的講法佮印象﹐到底敢是彼个叫做李碌的查甫人？我陷入佇無知的光景﹐而且這个無知袂輸會放大﹐大到一个會予我驚嚇的地步。",
    "paragraph_id": 234
  },
  {
    "title": "大港嘴",
    "author": "胡長松",
    "text": "彼擺我的老母跪佇土跤﹐規面是目屎講──吞忍就是咱的一切！伊按呢講﹐我成做私生子身份的見笑就更加袂輸一枝虱目魚刺tsha̍k佇肺管。彼枝見笑的刺ká-ná猶佇hia。埠岸盡尾﹐燈塔的光線liâu-liâu-á轉踅﹐掃過本底tshiō滿星光的烏暗大海。仝這个時﹐我看著接近海平線的遠遠的所在﹐有一葩衰弱的漁火沓沓仔倚近。岸邊毋知當時光起來﹐烏鷌鷌無閒的人影擠甲滿滿﹐阿送冰的皮帶嘛開始振動。",
    "paragraph_id": 235
  },
  {
    "title": "大港嘴",
    "author": "胡長松",
    "text": "毋過這一切攏無聲無說。晉前有人佇跤脊骿後喝我﹐我斡頭過去﹐看見拄才離開的彼个姑娘。「原來是妳！妳拄才走去佗矣？」 「真失禮﹐我只不過是想著有物件無提﹐先轉去厝一紲爾。」 「無要緊啦……毋過我感覺妳假若是雄雄消失去仝款。」 「你可能是目睭花去爾。」 行幾步了後﹐我問伊： 「妳雄雄狂狂轉去厝﹐是去提啥物重要的物仔nih？」 「無啥啦﹐阿就是一寡查某人的物件爾啦。",
    "paragraph_id": 236
  },
  {
    "title": "大港嘴",
    "author": "胡長松",
    "text": "」 這毋焦是一个活lìng-lìng的港嘴﹐閣﹐差不多會使算是一个熱鬧的港嘴。港邊有幾隻拄入港的漁船仔停倚﹐有一个真重的魚腥味。幾咯个少年人徛佇船板頂﹐長長短短位船艙底共一箱閣一箱的豐收的魚貨lîng過予岸頂的人。阿怹規个攏是汗的面遂是一點仔表情嘛無。我佮足濟恬恬做sit的人相閃身。埠岸順著海墘伸長﹐閣過﹐就又閣是海湧澎湃﹐規片烏鷌鷌。「妳敢會使共我講？行遮呢久矣﹐妳到底是欲tshūa我去看誰矣？",
    "paragraph_id": 237
  },
  {
    "title": "大港嘴",
    "author": "胡長松",
    "text": "」 「我欲tshūa你去看你的小妹。」彼个查某人無意仔講。「毋過﹐我無共你講著伊啊！我乾焦共妳講過我來是欲揣我的老爸的……」 「是伊拜託我的。伊知影你來矣﹐歡喜甲睏袂去咧！真可惜伊病真重倒佇眠床﹐無法度親身趕來看你。」 「原來是按呢。阿伊是破啥物病nih？敢有嚴重？」 「你就莫問hiah濟矣啦！」 「妳應該共我講的﹐雖罔我無見過伊﹐毋過伊畢竟是我的小妹。」 「好啦！",
    "paragraph_id": 238
  },
  {
    "title": "大港嘴",
    "author": "胡長松",
    "text": "按呢我共你講﹐毋過你要會記﹐莫講是我講的。」 「妳講！」 「伊著的是狗蝨病﹐是予伊飼的彼隻狗哈利ūe的。」 行過麻黃樹林﹐就是那片墓仔埔﹐阿行過彼片墓仔埔﹐就是林投樹林。風吹過菅芒花的聲煞煞叫。「對啦﹐妳猶未共我講﹐阮小妹叫啥物名啊？」 「伊叫做啥？我敢無共你講--矣？」 厝內透出微微燈火﹐毋過內面無看有人影。He是一間鐵皮搭的寮仔﹐佮附近的厝仝款﹐門已經沉入土裡。",
    "paragraph_id": 239
  },
  {
    "title": "大港嘴",
    "author": "胡長松",
    "text": "阮是位拍開的窗仔peh柴梯入去的。地下水含土粉位門縫滲入這个土底的墓窟﹐規間厝siûⁿ-lé-lé﹐有一个鐵sian味﹐強欲叫人袂喘氣。「人呢？」 Tshūa我來的查某人共伊phok-phok的目睭liap咧liap咧。伊擔一下肩講：「拄才明明猶佇咧啊！成實咧﹐好定伊有去揣你矣﹐阿咱不過是佮伊相閃身過。無就按呢啦！你先佇遮等﹐我閣來揣伊。」 「妳去啦！就講我佇遮。",
    "paragraph_id": 240
  },
  {
    "title": "大港嘴",
    "author": "胡長松",
    "text": "」 Khá面人聲哀哀雜雜﹐好親像是發生啥物大代誌。我坦笑看窗外﹐乾焦看見人的跤後蹬無斷佇地面來來去去。一直攏是車車滾的聲音。哀雜的聲愈來愈大聲﹐嘩嘩叫﹐隨門縫的地下水齊溢入來﹐致使夆攪滾的空氣內﹐充滿物件漚漉去的味。「麗芬啊！原來妳又閣佮這幾个不三不四的流氓竹雞仔守佇遮﹐妳敢袂見笑？行！佮我轉去！」 「喂！歐巴桑﹐妳尚好講較清楚咧﹐啥物流氓竹雞仔？」 「怎樣？",
    "paragraph_id": 241
  },
  {
    "title": "大港嘴",
    "author": "胡長松",
    "text": "我講恁這幾个﹐規工nūa-nūa-sô﹐乾焦會曉四界誘拐查某囡仔﹐講恁流氓竹雞又閣按怎？我算對恁傷客氣矣﹐he是因為我認識恁老爸﹐若無﹐我早就報警矣。」 「媽！」 「妳恬恬！我猶未問妳﹐這幾工妳是位佗去啊？嘛毋共我講一聲﹐妳講﹐妳是毋是予怹糟蹋去﹐不敢轉來？」 「好心予雷tsim喔！歐巴桑。妳也毋想看覓﹐妳的查某子生甲彼个面﹐誰欲糟蹋伊？",
    "paragraph_id": 242
  },
  {
    "title": "大港嘴",
    "author": "胡長松",
    "text": "伊是予塭仔彼邊hiah毋識貨的跤數欺負著﹐才來求阮保護的﹐歐巴桑﹐妳尚好問清楚﹐妳的查某子拄才家己吵欲阮tshūa伊去芙蓉春咧！」 暴其然﹐講話的聲恬落來﹐狂風大作。地下水已經淹過我的腰﹐幾liâu柴頭椅仔漂浮起來﹐ki-ki-khok-khok相khok。了後我鼻著一陣燒物仔的味﹐假若是位外面的林投樹林湠來的。我閣一擺沿柴梯peh出厝外﹐果然佇樹林跤看著一pû燒過的火麩。",
    "paragraph_id": 243
  },
  {
    "title": "大港嘴",
    "author": "胡長松",
    "text": "一个我沒看過的長頭毛穿白衫的查某囡仔家己一个徛佇火麩邊。伊坦笑﹐手裡提樹枝佇黑sìm-sìm的夜暗暝ia̍t。海風予伊的長頭毛飄動﹐阿火麩位地面飛浮﹐沓沓仔tshìng懸、轉踅……我看伊慢慢仔夆吸入眼前的捲螺仔之中。佇一切恬止落來的時﹐伊消失去。「你看這是外呢可笑的代誌﹐你看王一鏢。」 「王一鏢是按怎矣？」 「伊共hia阿山á兵講﹐烏索仔所有一切的『反抗的活動』攏是伊tshūa頭計畫的。",
    "paragraph_id": 244
  },
  {
    "title": "大港嘴",
    "author": "胡長松",
    "text": "」 「明明就毋是矣！」 「就是毋！實在講﹐哪有啥物『活動』？明明是無代無誌hông掠來的……閣愈免講啥物『反抗』﹐kán﹐伊若閣按呢展威風烏白tsùaⁿ﹐怹爸會死佇伊的嘴--nih。」 「伊閣有講啥？」 「伊閣講廟口的宋江陣就是咱大港嘴百年來的義勇軍﹐是誰都演袂倒的﹐阿王爺若顯靈﹐欲共怹làm ka̍h做狗pê。」 「Taⁿ害啦﹐這聲看欲按怎死就好？我看﹐規个宋江陣的人攏會予伊害害死。",
    "paragraph_id": 245
  },
  {
    "title": "大港嘴",
    "author": "胡長松",
    "text": "」 「你放心啦！橫直攏掠來矣﹐欲刣欲剮就凊彩--怹矣啦！」 王一鏢的牽手好--a真後悔無共王一鏢擋leh﹐彼工落真大的雨﹐王一鏢無提雨傘就出門。人講尪á某鬥陣久﹐心會相通﹐就是按呢﹐好--a自伊出門就知影伊袂閣轉來矣。「是按怎欲hiah呢tshóng-pōng？」好--a踅踅唸﹐伊想袂通﹐伊乾焦知影伊的尪婿王一鏢是bat予日本人調去做軍伕的最後一批兵。",
    "paragraph_id": 246
  },
  {
    "title": "大港嘴",
    "author": "胡長松",
    "text": "怹坐一台tho-la-khuh欲去後山的兵仔營受訓﹐出發晉前﹐怹排一列佇港墘﹐有人pûn鼓吹送怹起程﹐hín時王一鏢的面紅膏赤tshih 袂輸廟裡拄油漆的關帝君的尪á頭。結局﹐怹彼批兵猶袂出戰﹐日本天皇就玉音放送宣佈投降矣。落真大的雨彼工﹐好--a看王一鏢的面仝款紅膏赤tshih ﹐毋過這擺是對付阿山仔﹐伊自頭就憂頭結面﹐煩惱伊無法度平安轉來。",
    "paragraph_id": 247
  },
  {
    "title": "大港嘴",
    "author": "胡長松",
    "text": "聽講怹無三二下手就共阿山仔圍佇派出所﹐阿派出所裡有足濟槍佮槍子﹐怹無愛起衝突。怹講：王一鏢你受訓過﹐話閣會通﹐你來tshūa頭佮怹hia阿山仔講﹐叫怹退出烏索仔﹐a̍h你若毋敢就準煞！王一鏢應講：「哪會有準煞的代誌？交予我！」就是按呢﹐好--a看伊紅膏赤tshih出門﹐而且心肝頭刺tshak真歹吉兆﹐結局﹐王一鏢這个出門就成實無轉來矣。",
    "paragraph_id": 248
  },
  {
    "title": "大港嘴",
    "author": "胡長松",
    "text": "過無外久﹐閣較濟兵位庄仔外來﹐槍一彈﹐大港嘴就成做一个li-li-lap-lap唉爸叫母的所在矣。王一鏢予怹掠去了後﹐失去消息﹐好--a千拜託萬拜託﹐問無伊的死活﹐只好去求港邊的海王爺。",
    "paragraph_id": 249
  },
  {
    "title": "大港嘴",
    "author": "胡長松",
    "text": "海王爺賜二句講：「命到戊子前﹐氣留大樹跤」﹐好--a m-bat﹐叫是講戊子是啥物人﹐四界揣﹐問落到塊﹐司公全--a才共解剖﹐講「戊子」是隔工的日子﹐「命到戊子前」的意思﹐定著是講王一鏢佇丁亥當日愛死﹐愛緊去大樹跤看māi leh。好--a一聽目屎隨就 liàn落來﹐喝一聲：「我的鏢--a喂！」。伊 tsông出去﹐結局才一出門﹐鼓吹的聲就倚來矣。",
    "paragraph_id": 250
  },
  {
    "title": "大港嘴",
    "author": "胡長松",
    "text": "Hia兵仔用八號鉛線共王一鏢縛咧﹐跤脊骿插一塊牌á寫「暴亂首謀」的罪名﹐用thô͘-la-khuh載leh遊村。好--a遠遠共hiu﹐王一鏢若親像有聽著﹐毋過斡頭過來﹐目神無接著﹐一下手就閣予彼陣摧魂的鼓吹聲揪遠去。",
    "paragraph_id": 251
  },
  {
    "title": "大港嘴",
    "author": "胡長松",
    "text": "好--a jiok過﹐tsông到位的時﹐大樹跤潮漉漉﹐已經箍滿滿攏是人矣﹐伊ná哮ná擠入去上頭前彼排﹐看著王一鏢跪leh﹐跤脊胼徛一ê兵仔提長槍共拄leh﹐面仔青筍筍無血色﹐心肝頭就艱苦﹐閣喝一聲「我的鏢--a喂！」這回王一鏢看著伊矣﹐喝一聲：「好--a！」怹目神才接做伙。",
    "paragraph_id": 252
  },
  {
    "title": "大港嘴",
    "author": "胡長松",
    "text": "好--a目屎khok-khok gô﹐感覺真毋甘﹐想欲tsông過共攬leh﹐毋過毋敢振動﹐閣一目睨﹐槍就 piāng矣﹐王一鏢哀一聲﹐胸坎霧血出來﹐倒落來晉前目睭閣金金﹐kah-na開嘴猶有話欲講。所有這一切攏看在李碌的眼內。",
    "paragraph_id": 253
  },
  {
    "title": "大港嘴",
    "author": "胡長松",
    "text": "海平面上升、地層下陷 中南部海埔地 世紀末恐淹沒 學者研究﹐本島附近海平面每年平均上升零點三二公分﹐超越全球平均的零點一八公分﹐上升速度為全球一點八倍﹐如果氣候暖化沒有加劇﹐21世紀末沿海比現在上升三十六公分﹐海岸線將後退三百六十公尺﹐中南部沿海首當其衝。再加上西南沿岸嚴重的地層下陷問題﹐過去每年以好幾公分的速度來計算﹐地層下陷地區的海平面上升達到全球平均的十倍以上。",
    "paragraph_id": 254
  },
  {
    "title": "大港嘴",
    "author": "胡長松",
    "text": "「蝶﹐這是一塊tng底落沉的土地﹐閣﹐無人願意承認家己就是造成土地沉落去的兇手。這無龜怪﹐遮每一个人攏倚靠土地﹐閣攏向望土地賜予伊的超過賜予別人的﹐這我並無怪怹﹐因為到taⁿ我猶是相信咱自私的人類性命並無法度自我突破﹐咱甚至甘願傷害家己一尺嘛毋願輸人一吋﹐咱人並毋是真有眼光的群體生物。",
    "paragraph_id": 255
  },
  {
    "title": "大港嘴",
    "author": "胡長松",
    "text": "我bat佇一場演講聽妳講起對亨利喬治的土地稅制度的見解﹐嘛有幾loh遍我閣聽妳講起托爾斯泰﹐我知影妳對伊的趣味﹐所致﹐當我轉來到我的故鄉﹐看家己故鄉的土地用一種變形的姿勢佮速度落沉的時﹐我就沓沓仔精神﹐我沓沓仔想起妳對過度資本運作批判的態度佮恁高尚自由的靈魂﹐這馬﹐這成做空虛的靈魂內面的一个尚燒lo的實體矣；簡單講﹐妳是醫生﹐這塊土地就是恁的患者底聽候妳來﹐只要妳來佇遮﹐妳就會知影我的衰弱佮熱情的矛盾。",
    "paragraph_id": 256
  },
  {
    "title": "大港嘴",
    "author": "胡長松",
    "text": "閣﹐我望妳來猶有一个原因﹐就是向望妳的智慧會使鬥相工解決我的一个根底的難題﹐關係著我的生爸的疑問：我到taⁿ猶無法度看清伊的真面目；伊kám成實是路西弗就親像所有表面的消息所傳的仝款？我毋願相信。這个發現的過程﹐就親像peh上一座山嶺走揣一蕾罕見的花﹐結局peh起--lih才看見彼蕾花予風吹落佇土跤。妳定著會使共我解剖：我所看著的窮實是花的本相抑是風的摧殘？",
    "paragraph_id": 257
  },
  {
    "title": "大港嘴",
    "author": "胡長松",
    "text": "我嘛按算欲tshūa妳去見一位白頭毛的老人﹐基本上﹐伊支持我對我生爸的直覺﹐伊共我講：『我知影這个所在的人有欠點﹐毋過遮濟年來﹐毋知是按怎﹐我發現我愛怹！』彼時伊目尾的目屎予我感覺著生命罕見的智慧佮寬容﹐我想妳定著會佮我仝款予伊的話吸引。我這馬坐佇拋荒的埠岸邊﹐日時的海是hiah呢靜﹐少人會使共溫純的伊佮海面下彼个驚人的力量相牽挽。這佮咱對人的理解真接近。我閣一遍想著K。",
    "paragraph_id": 258
  },
  {
    "title": "大港嘴",
    "author": "胡長松",
    "text": "伊的外表是hia呢毋成猴的一个黃酸tah-mé的人﹐毋過﹐伊嘛成實會做出一寡hông料想袂到的代誌﹐刁故意予人（特別是予伊家己）知影伊tng出力底活leh的拚勢。我一直無法度共伊黃酸的面容佮彼个『出力底活leh』的意志牽挽做伙。比如講有一段足長的時間﹐就佇伊hông phah kah半小死了後﹐伊為著伊的藝術理想甘願佇金都戲園滾絞﹐伊認為悲傷之中的絞滾是伊一切創作的源頭。",
    "paragraph_id": 259
  },
  {
    "title": "大港嘴",
    "author": "胡長松",
    "text": "Hia tshit-thô-á 答應tshūa伊轉去﹐代替伊向金都的頭家講出欲揣sit頭的意願。金都的頭家是一个四十外歲pái跤的查甫人﹐掠伊胸前的kha-me-ra金金相﹐毋相信伊會凍創啥。K講:『只要予我度三頓﹐愛我做啥攏會使。』『鱟siâu！』金都的頭家表情hiâu疑﹐講:『你到底phah算按怎？』K講：『Hip相是我的命。拜託你﹐我夠吃三噸就好。",
    "paragraph_id": 260
  },
  {
    "title": "大港嘴",
    "author": "胡長松",
    "text": "』 金都的頭家講袂出有啥物大敗害﹐所以就允伊﹐講:『好啦！按呢你先去共戲園內底款款掃掃leh！』 伊真清楚伊彼个意志是硬激出來的。講到尾﹐he不過是一个稀微的向望﹐伊只是欲用伊的一雙手骨共家己飼飽niâ-niâ﹐至少毋免看誰的面色過活。佇tshun落來的時間﹐伊按算專心鑽入佇創作的想法內面﹐按呢﹐嘛毋免時常去思考該當用啥物款的姿勢去面對伊的過去──尤其是伊性地龜怪的老母。",
    "paragraph_id": 261
  },
  {
    "title": "大港嘴",
    "author": "胡長松",
    "text": "伊有時感覺老母是一个堅強欲表現母愛的查某人﹐毋過﹐當伊發現伊的喟力無夠﹐致使伊母性的理想失落的時﹐伊就用仇恨的眼神去挑戰阻擋伊喟力的因素。遮的因素內面就包括K本身﹐因為K並毋是一个時常警醒的後生﹐伊時常會講出彼款予老母受傷的話語﹐雄雄就共場面phah入一个歹tháu的困局──K就是按呢不時縛佇這款愛佮恨結纏的龜怪困局內面phah拚滾絞。",
    "paragraph_id": 262
  },
  {
    "title": "大港嘴",
    "author": "胡長松",
    "text": "事實證明﹐幾loh年了後﹐就算滯佇金都戲園嘛無法度予K脫離伊命底的困局﹐『出頭天』的kioh數閣較像是夯枷﹐對老母虧欠的心情成做伊新的難題愛tháu。佇金都戲園﹐K鬥相工做一寡雜細的空缺﹐暗暝歌舞團有表演無閒夠半暝﹐結束了後﹐怹遐跤數就提當場抽的紅﹐搏kiáu到天光。K並毋是gâu搏的人﹐有幾loh擺伊參加怹的kiáu thuaⁿ﹐差不多逐擺攏共伊褲袋á的錢輸kah焦焦焦。",
    "paragraph_id": 263
  },
  {
    "title": "大港嘴",
    "author": "胡長松",
    "text": "這予伊感覺好笑﹐伊毋知影家己是按怎會為著一个穩輸的結局無命奮鬥。唯一予伊安慰的﹐是當伊共褲袋á的錢輸了的時﹐團體特別的氣氛予伊明確感覺著家己已經予人接受﹐伊感覺著伊已經完全融入佇這个團體﹐佮怹是真正的兄弟--矣﹐按呢﹐伊就會用一種奇怪的飽足的心情行轉去伊租來的彼間有暗房的暗sàm的小公寓。Sacrifice﹐我這馬想著的是這个字。",
    "paragraph_id": 264
  },
  {
    "title": "大港嘴",
    "author": "胡長松",
    "text": "伊時常關佇暗房內底﹐面對放大機鏡頭下面彼个特別的烏白負片的世界﹐K的寂寞是無底止的﹐佇負片所見上光iàⁿ的部份﹐佇相片內底遂成做暗影﹐伊感覺負片的世界是美麗閣悲哀的世界。當畫面佇化學藥劑內面沓沓á顯影﹐伊遂感覺輕浮袂踏實﹐特別是查某人的面﹐ ká-ná隨時會退轉去彼个負片的世界仝款。伊就感覺hia攏是會lian去的花蕾。海湧佇沙埔á的跤步輕輕á搬屣。",
    "paragraph_id": 265
  },
  {
    "title": "大港嘴",
    "author": "胡長松",
    "text": "查某人是會lian去的花蕾﹐K一直認為﹐所有的查某人攏仝款。」 記智沓沓仔回復了後﹐蝶所造成的痛苦ká-ná滾強的化學原素﹐佇大腦皮層píng絞﹐直直攻擊我。我覺得頭痛ka̍h真厲害。金蓮阿姨共番仔火擦一下﹐共一根紅色的蠟條點灼。伊捧一碗物件行來到我的面前。「囡仔﹐你總算醒矣。成實的﹐厝裡電火歹去﹐我去揣水電的來﹐怹總是拖拖沙沙﹐攏袂規氣。你共這碗湯飲飲咧啦。」 「阿姨﹐我敢睏足久矣？」 「是啊！",
    "paragraph_id": 266
  },
  {
    "title": "大港嘴",
    "author": "胡長松",
    "text": "我才出去準備欲tshûan寡物﹐轉來就看你睏去矣﹐阿這馬攏已經是三更半暝矣。你拄才睏去的時﹐閣直直講陷眠話neh！」 伊捧予我的﹐是一碗共山茼莪佮薑絲做伙焄的鮮魚仔湯。伊講：「你運氣好﹐拄才我出門的時﹐拄好一隻漁船仔轉來﹐我央怹﹐怹才欲予我這尾海虱目仔neh！你緊趁燒吃。」 毋過我無吃就行出門。雨聲猶原si-si-sua-sua拍佇厝頂﹐假若無停過。「你一看就是阮遮的人。",
    "paragraph_id": 267
  },
  {
    "title": "大港嘴",
    "author": "胡長松",
    "text": "」有一个少年家對我面前行來﹐掠我金金相﹐伊講伊叫做潘文達﹐是潘象的細漢後生。我第一擺佇遮看著小可有血色的少年家﹐伊的面四四角角﹐褪赤theh﹐胸崁一塊一塊的筋肉是暗茶色的﹐ká-ná是刁故意欲展出來hông看的﹐予我足衝磅的印象。伊講：「阮遮的人頭殼額仔較懸﹐目ham嘛深。」我詳細看伊的面﹐烏歷歷ká-ná火炭。",
    "paragraph_id": 268
  },
  {
    "title": "大港嘴",
    "author": "胡長松",
    "text": "伊講話直性﹐熱情無心機﹐拄才當我講我是欲來遮揣親情的時﹐伊就講：「你免講我就知矣﹐我看你定著是阮的人。」我本底欲講出李碌這个名﹐毋過看範勢﹐感覺猶是先ûan咧較穩當。我恬恬看伊。伊續落用興奮的口氣講：「為著大港嘴﹐阮已經組織起來矣。喂﹐欲參加否？」 「欲創啥啊？」 「修理姓宋的怹彼kuah啊﹐佮較早日本時代仝款。」 「哦？是按怎講？",
    "paragraph_id": 269
  },
  {
    "title": "大港嘴",
    "author": "胡長松",
    "text": "」 「彼時陣怹是保甲壯丁團的走狗﹐阿阮的祖公仔是拍日本蕃仔的抗日隊。來到tsiàng時﹐怹是工廠的三七仔﹐阿阮是咱田園的保衛隊。我就是出來揣人加入的。」 這種倚近知識份子的革命性話語位伊的嘴裡吐出來﹐予我感覺真驚奇﹐這無親像是伊講會出來的話。顯然有一个組織﹐我真好玄﹐想欲探看māi-á tshūa頭的是啥人﹐就綴伊行。",
    "paragraph_id": 270
  },
  {
    "title": "大港嘴",
    "author": "胡長松",
    "text": "雨拍佇阮的身軀﹐袂輸欲共阮沃ka̍h壓落底仝款﹐雨滴拍佇潘文達的勼脊骿﹐pi-pok跳﹐成做一陣奇怪的肉鼓聲。佇雨裡﹐大港嘴的逐項物件攏貼一重白紗。白紗裡﹐庄外東爿的山崙看著真神秘﹐ká-ná是深閣闊的一个山區。毋知是按怎﹐彼个山崙佇濛濛的雨中化做神秘無限的生份的空間﹐按呢﹐彼種「無限」的生份感遂顛倒予我感覺伊並無存在﹐所以對伊產生一種足虛無的看法。我問潘文達：「彼个山崙叫做啥物名？",
    "paragraph_id": 271
  },
  {
    "title": "大港嘴",
    "author": "胡長松",
    "text": "」伊斡頭﹐聲調內面有一種拄熟似的ká-ná導遊彼款的熱心﹐伊講：「喔﹐he是番腳山﹐較早阮叔公祖的園仔佇hia﹐這馬﹐hia無人種做﹐hông圍咧﹐拋荒去矣。聽講內面有滯奇怪的阿婆。」 「啥物奇怪的阿婆？」 「唉呀！我嘛無清楚﹐毋過聽人講過﹐是我的一个姑婆祖。」 伊按呢講的時﹐面有一个奇怪的表情﹐ká-ná暗崁啥貨﹐伊目眉頂頭的二塊頭額骨phok懸袂輸弄獅的獅頭頂--a phok的彼二丸。",
    "paragraph_id": 272
  },
  {
    "title": "大港嘴",
    "author": "胡長松",
    "text": "「伊自較早就四界sô﹐浪流連袂輸súaⁿ狗一隻。我bat佇山崙看過伊的寮仔﹐用樹枝佮菅芒起的﹐伊無穿衫褲滯佇hin﹐臭hiam-hiam。是一个予人感覺見笑的阿婆。」伊講「見笑」的時﹐我的心肝liô-á tiuh一下。「阿你拄才講保甲壯丁團是啥物情形？」 「喔﹐he歷史的代誌要問阮兄哥才知。着啦﹐你敢有聽講海墘仔hia死一个少年家？」 「有啊！毋過he到底是啥物人？",
    "paragraph_id": 273
  },
  {
    "title": "大港嘴",
    "author": "胡長松",
    "text": "」 「死者叫做李東俊﹐是gún堂的左護旗﹐伊的老pē李碌是阮的堂主。」 伊講「李碌」的時﹐我的嚨喉底發出一聲「Ah！」。「按怎nih？」 「無啦。我只是底想﹐彼个叫做李東俊的是按怎死的？」 「He敢著講？定著是宋幫hia跤數的小人步數。唉﹐毋ká-ná共刣死niâ﹐閣共侮辱ka̍h。伊死的時倒笑笑﹐光溜溜攏無穿﹐完全是一个袂見袂笑的模樣﹐見若誰看著攏會發面紅。」 「你有去看？」 「有啊！",
    "paragraph_id": 274
  },
  {
    "title": "大港嘴",
    "author": "胡長松",
    "text": "我去看著的時﹐刀仔已經位伊的頷仔頸púe起來﹐血流焦去的孔嘴予我想著反烏的蚵仔殼。閣烏閣tīng閣臭。唉莫閣講矣。橫直有一工﹐這个冤仇是愛報的。」 伊偃頭行路的姿勢ká-ná受著啥物打擊﹐或者﹐應該講是位伊嘴所講的「冤仇」二字湠出來某一種「屈辱」的感覺。我想無﹐一个人無代無誌哪會像伊按呢褪腹theh佇路裡行﹐閣何況是按呢的落雨時﹐若毋是底展勇閣有啥物原因？",
    "paragraph_id": 275
  },
  {
    "title": "大港嘴",
    "author": "胡長松",
    "text": "我雄雄聽著頭前有一群人底喝咻的聲﹐彼个聲音位廟邊的一間倉庫傳出來﹐予雨聲hip咧﹐因為人的聲聽袂清﹐袂輸是彼間倉庫佇雨中底踅踅唸。潘文達講：「到矣！我看怹可能閣冤起來矣！」 阮到位的時﹐一个人tshá佇門口﹐有二个人想欲tsông出來的款﹐其中一个生著瘦猴瘦猴﹐嘴裡大聲嚷：「予阮出去﹐右護旗！」 「我講過矣﹐報冤嘛就揀時﹐晉毋是報冤報仇的時陣。」 「是按怎？",
    "paragraph_id": 276
  },
  {
    "title": "大港嘴",
    "author": "胡長松",
    "text": "咱左護旗按呢hông糟蹋﹐閣袂見笑nih？有冤毋報﹐敢算是kioh數？」 「幹！你共恁pē嗆啥物kioh數？」彼个右護旗變面﹐na kiāu手na夯懸﹐直直就對瘦猴的面siàn落。「Hín恁pē講欲kap怹戰到底的時﹐是啥人喝講欲妥協﹐欲去揣議員做公親的？這馬lān-tsiáu-á hông割去矣才嫌我無hiannh褲予你穿sī-m̄？幹怹娘leh！",
    "paragraph_id": 277
  },
  {
    "title": "大港嘴",
    "author": "胡長松",
    "text": "若成實有kioh﹐恁pē頂回試你﹐叫你一个人去tsàm宋幫的台﹐你thái叫左護旗來哀pē叫母求情？聽清楚！左護旗挺你﹐恁pē是無可能hiù你--矣啦。」 彼个瘦猴予人拍一下un佇土跤兜leh吼﹐閣毋是大吼﹐乾焦細細聲焦tshńg﹐ká-ná查某囡仔仝款。潘文達倚佇我耳孔邊講﹐門口徛的右護旗就是伊的阿兄潘文直。我共潘文直tàm頭﹐講：「我只是欲請教一百年前遮的抗日隊佮保甲壯丁團的代誌。",
    "paragraph_id": 278
  },
  {
    "title": "大港嘴",
    "author": "胡長松",
    "text": "」伊用利劍劍的目神看我﹐目神裡有真大的戒心。怹兄弟是完全無仝的二个人。親像有人走過的時﹐身軀會感覺著風﹐拄才眼前的衝突對我的精神形成一種奇怪的威脅感﹐雖罔衝突佮我無致代。彼个感受接近吃飯的時雄雄聽著囡仔吼聲﹐胃就會綴leh滾絞的反射動作。到底這款反射性的威脅感是tang時形成的？閣﹐伊是按怎形成的？我攏無瞭解﹐總是﹐我對現此時家己精神狀況的衰弱感覺真自卑。",
    "paragraph_id": 279
  },
  {
    "title": "大港嘴",
    "author": "胡長松",
    "text": "這个自卑將我揪thsūa轉去離開都市晉前的幾lō個月﹐hín﹐我ká-ná跋入佇一座烏陰的熱帶樹林﹐跋入佇予酒精淹ka̍h滿滇的無日出嘛無黃昏的甕仔。佇都市﹐蝶的口氣充滿失望﹐我懷疑he佮烈酒所造成的生命的失能有關係。若講「屈辱」﹐伊的話佇我的記智內面湠做一个愈來愈大的區域﹐ká-ná漲懸的屈辱的海流共我的腦罷佔。──總袂使永遠毋去面對嘛﹐煙？──面對啥？──煙﹐你家己知影敢毋是？",
    "paragraph_id": 280
  },
  {
    "title": "大港嘴",
    "author": "胡長松",
    "text": "我講的是你的身世﹐位你逃出恁後pē的厝﹐你的靈魂就受傷矣。毋過就算按呢﹐你直直用這个受傷的靈魂來對待一切﹐對待這个世界閣你的老母﹐這嘛是無公平的代誌。酒並無法度醫治你！──妳講「直直」並無公平。就算受傷﹐毋過我並無「直直」按呢啊？──對我來講就是。──蝶妳只是用妳的感覺來入我的罪﹐若按呢妳佮阮彼个後pē生的小弟有啥無仝？──哪有？我就是體諒你的感受才無入你的罪啊！",
    "paragraph_id": 281
  },
  {
    "title": "大港嘴",
    "author": "胡長松",
    "text": "──所以算起來你只是同情我sī-m̄？──身世bái毋是啥物﹐只是你家己底怨身慼命啊！煙！──我看『毋是啥物』只是妳高高在上的自私的想法。回想起來﹐我對我家己講會出hia呢冷淡的話感覺真驚奇。蝶小可細粒籽、骨感金滑的身軀經過時間的作用﹐成做記智佮夢境內面倔強的實體﹐ká-ná遠遠佇hia底共我監視﹐伊的目光成做我艱苦罪罣的酷刑。",
    "paragraph_id": 282
  },
  {
    "title": "大港嘴",
    "author": "胡長松",
    "text": "我的確知影毋是蝶所講的按呢﹐身世佇我的生命就是一切﹐伊會認為毋是啥物﹐he是因為伊的身世一無欠點﹐就佮伊日常生活的物件仝款平凡﹐就佮甌仔、手套、桌布仝款無啥物特別。我詳細想﹐「毋是啥物」正是我感覺著受侮辱的源頭。蝶對我的理解竟然hiah呢淺薄﹐閣這呢大大典典評斷我的感受﹐予我姑不二衷跋入閣較深的孔嘴內面--去。",
    "paragraph_id": 283
  },
  {
    "title": "大港嘴",
    "author": "胡長松",
    "text": "蝶並毋是無智識的莽撞的人﹐伊仝款無法度閃避日常性的角度﹐結果造成我的受辱感﹐這予我雄雄有酒醒的感覺。眼前倉庫的結構予我一个奇怪的印象﹐毋過我講袂出來佗位奇怪﹐過一時仔﹐我才看出來﹐沉佇土跤親像隘門的物件原來是一座一座窗仔變身的。地層落陷﹐原底的門較低﹐顛倒沉ka̍h tshun一縫﹐看著親像是狗洞。鼓聲tân﹐彼群少年家共傢俬提咧﹐照潘文直的命令開始練宋江陣陣頭。親像怹真服伊。",
    "paragraph_id": 284
  },
  {
    "title": "大港嘴",
    "author": "胡長松",
    "text": "怹佇倉庫的khōng-ku-lih土跤兜跳懸跳低﹐盤徙怹的跤步﹐套招﹐tsiâu-tsi̍k怹的屈勢﹐hí-hé叫。「你講恁老母共你講的名是李碌？」潘文直用半信半疑的口氣問我。「是啊。」 「阿恁老母咧？叫做啥物名？」 「林金釵。」 「喔！」我聽出伊的聲嗽雄雄轉變﹐ká-ná化學作用﹐真明顯﹐我臆伊可能知影我的pē母的過去。「嗯﹐按呢我知矣。算起來咱是親情咧。",
    "paragraph_id": 285
  },
  {
    "title": "大港嘴",
    "author": "胡長松",
    "text": "你拄才問我咱庄抗日隊的歷史﹐我就共你講一截﹐是我所查著的﹐記佇《明治憲兵隊史》的文獻：『1902年4月7日﹐一向與林大貓協同的李添丁所率領的抗日隊員江義的父親江火石﹐奉林五琛之命趁夜晚入睡時射殺李添丁﹐閣放火燒厝；同日﹐該庄保正宋立唐所組織的保甲壯丁團也逮捕最後幾位李添丁的部下林養、林露、李勞生、李必、李國、潘仔水﹐以及協助江火石射殺李添丁的江義﹐不久全部加以殺害。』你敢看會出其中的意義？",
    "paragraph_id": 286
  },
  {
    "title": "大港嘴",
    "author": "胡長松",
    "text": "」 伊提出伊的筆記予我看﹐自信的口氣予我想袂到﹐佇伊利劍劍的目光內面﹐這段歷史ká-ná無比的沉重﹐充滿血的重量。「我乾焦看著屈辱。」我講。「代誌毋是按呢！江火石是有義氣的大好人。」 「你哪會知？」 「這本底就通人知啊！閣再講﹐江義是我的親外公。」 「蝶﹐這是一个寂寞的故事。巴斯卡講﹐咱人的存在﹐佇無限的大佮無限的細之間漂浮﹐走揣伊的歸宿。這是K共我講的。",
    "paragraph_id": 287
  },
  {
    "title": "大港嘴",
    "author": "胡長松",
    "text": "K袂當理解的是﹐是按怎伊hiah呢自然就佮金都彼陣『毋成人』kâⁿ 纏做伙﹐就親像怹自細漢就是鬥陣的。K閣較袂當理解的是﹐按怎怹頭家娘阿鳳姊會佇彼暝加入怹的kiáu攤﹐搏猶袂煞﹐就閣愛伊陪去踅街買衫。K拄去金都就感覺著阿鳳姊看伊的奇怪的目神﹐閣有hia兄弟佇滾笑的時講過的熱siâu話。『閣較濟水嘛飼彼隻紅蝦蛄袂飽。』『是按怎講紅蝦蛄？』『嘿嘿等你予sut著就知矣！",
    "paragraph_id": 288
  },
  {
    "title": "大港嘴",
    "author": "胡長松",
    "text": "』彼一暝﹐遮熱siâu話一直佇K的頭殼轉踅。伊佮阿鳳姊行入一个地下的商場﹐是佇城市的河邊共烏暗的嘴thí ka̍h大大大的商場﹐親像深入佇土底的腹內﹐有一切想會著的iau-sò數想的膽汁。怹行過樓梯邊仔四界倒lìn-lìn的乞食﹐行過規暗kù-tsāi人吐酒的臭酸喟的壁角﹐嘛行過予人噴漆噴ka̍h花貓貓的生sian的鐵捲門。",
    "paragraph_id": 289
  },
  {
    "title": "大港嘴",
    "author": "胡長松",
    "text": "查甫查某相攬leh行﹐K感受著一種非道德的崩敗感﹐這个崩敗感遂予伊原始的數想裸露、漲大起來。暗sàm--nih﹐『紅蝦蛄』的想像that佇伊的胸仔。K懷疑阿鳳姊是刁意故siâⁿ伊的。伊發見阿鳳雖罔毋是青春少女﹐毋過嘛毋是一个無姿色的查某人﹐三十幾歲的少婦身軀有一種siâⁿ人的飽滇感。伊一直注意著伊厚嘴唇頂na蜜的胭脂﹐閣有特別用睫毛膏妝過的長閣翹的目睫毛。",
    "paragraph_id": 290
  },
  {
    "title": "大港嘴",
    "author": "胡長松",
    "text": "伊買幾lo袋衫﹐唉重﹐要K共鬥kūaⁿ轉去厝。結果一入門﹐阿鳳就揪伊的手講:『恁頭家無佇厝﹐坐一下啦！這幾su新衫我換來予你鑑定看覓！』 『阿頭家敢會雄雄轉來？』 『袂啦！你放心啦！』 阿鳳講『你放心啦』的口氣﹐表示伊真清楚K的掛慮﹐而且伊一講出嘴﹐怹二个人本底佇心肝內暗暗仔想的劇情就佇頭殼內浮花出破﹐偷討的暗示共K猶停留佇慢熟的性衝動刺激ka̍h活lìng-lìng--起來。",
    "paragraph_id": 291
  },
  {
    "title": "大港嘴",
    "author": "胡長松",
    "text": "阿鳳姊行入房間﹐過一下仔位內面喝聲﹐喊K入去看。K一行入房間﹐著鼻著一tsūn查某人的芳氣罩來。阿鳳姊共K攬leh﹐毋過﹐K擔頭看著壁頂懸掛一張怹尪仔某的相片﹐可能是罪惡感﹐伊位伊的頭家的面雄雄聯想著過去一个叫做蘭的查某囡仔的面﹐才一目睨﹐拄才激起來的喟雄雄就消散去。",
    "paragraph_id": 292
  },
  {
    "title": "大港嘴",
    "author": "胡長松",
    "text": "阿鳳姊乾焦穿一su火紅的紗質內衫﹐看起來是對性真ta-tiú的夠熟水的查某人﹐毋過佇怹尪仔某的相片下面﹐K感覺著一種恐怖的氣氛ká-ná烏布mua過來。K共伊講：『失禮﹐我猶是無法度！』 『是按怎？毋免驚歹勢啊﹐K弟。我袂叫你負責的。』 『毋是啦。妳誤會我的意思矣﹐阿鳳姊。我的意思是講﹐我對查某人一向無趣味。我是……』 竟然要用白賊話來掩崁性的無奈﹐K因為見笑發面紅﹐規个頷頸燒滾滾。",
    "paragraph_id": 293
  },
  {
    "title": "大港嘴",
    "author": "胡長松",
    "text": "講家己是同性戀就袂歹勢矣﹐這是K單純的想法。毋過﹐K並毋是gâu講白賊的人﹐伊的白賊話隨就予阿鳳姊出破。查某人笑二聲﹐看伊﹐倚近伊﹐共伊的褲頭tháu開﹐手婆伸入去輕輕仔貼佇伊軟去的鳥頂懸。伊感覺一tsūn涼共伊的鳥溫柔包崁起來。閣親像有電流的箭位伊的手婆射入鳥的內面﹐鑽上心肝。K因為查某人的溫柔激動起來﹐流出真失志的目屎。目屎一下手順嘴phúe流落來﹐滴佇阿鳳姐靠倚的肩胛頭頂懸。",
    "paragraph_id": 294
  },
  {
    "title": "大港嘴",
    "author": "胡長松",
    "text": "查某人擔頭講：『K弟﹐你白賊﹐伊閣hia呢燒loh neh！敢講毋是親像拄才勇壯gâu飛的鳥啊？』 『阿鳳姊﹐無法度啦﹐我tō……』 『莫失意啊﹐K弟﹐治這我是專門的neh﹐你交予我就好﹐伊小等就會大漢﹐成做一隻gâu飛的鳥矣。』 蘭的面佇K的頭殼內親像浸著福馬林藥劑phòng起來﹐予K一種想欲吐的感覺。海湧佇沙埔á的跤步輕輕á搬屣。K雄雄想起蘭是K拄離開厝彼暫佇海墘遇著的查某囡仔。",
    "paragraph_id": 295
  },
  {
    "title": "大港嘴",
    "author": "胡長松",
    "text": "是hia呢單純青春的面啊。一起先K用身世的故事吸引伊(或者﹐位K後來的理解﹐欺騙伊)少女的同情﹐按呢﹐怹就鬥陣矣。伊路尾才知影蘭是有錢人兜的查某子﹐自從讀專科一年就開始逃課逃家﹐佮K相遇的時已經半年無轉去厝矣。有一工蘭講：『我這馬乾焦想欲做予你歡喜的代誌﹐因為這个世界乾焦你了解我。』窮實講K並無了解伊﹐自從彼工伊第一擺獻身予K﹐怹就綿精佇對方青春焦燥的身軀。",
    "paragraph_id": 296
  },
  {
    "title": "大港嘴",
    "author": "胡長松",
    "text": "暝日乾焦守佇K臭酸的眠床頂﹐ki-ki-kūaiⁿ- kūaiⁿ﹐ká-ná欲死晉前無停底交尾的田嬰。按呢﹐直直到某一工盈暗﹐蘭雄雄吼起來﹐用衰弱的口氣問伊：『活咧到底為啥？愛到底是啥？』K搖頭﹐只有共ân-ân攬抱。K回想﹐彼是彼二隻田嬰最後的交尾的畫面﹐毋過伊無智覺著蘭的危機。蘭目睭半瞌﹐伊身軀狂熱的高潮親像ngeh仔共K ngeh咧﹐吼聲一tsūn一tsūn來﹐『莫停止啊﹐K！",
    "paragraph_id": 297
  },
  {
    "title": "大港嘴",
    "author": "胡長松",
    "text": "』K感覺胸仔口有一塊悲傷的烏影底漲大﹐佇一波過一波的湧裡一直忍耐﹐最尾後﹐怹佇對方的吐氣內面停歇。蘭講：『K﹐你對我真好。』K共伊金滑攏是汗的身驅攬leh﹐跋入佇疲勞的夢裡無法度應伊﹐彼塊悲傷的烏影重重teh佇伊的夢尚深的所在﹐伊規暝佇烏影下面滾絞…… K偃頭講：『我第二工透早佇水聲中醒來﹐蘭已經自殺無喟矣。吃一把安眠藥﹐浸佇làu水的浴缸內面。",
    "paragraph_id": 298
  },
  {
    "title": "大港嘴",
    "author": "胡長松",
    "text": "伊佇水裡的面phòng起來……』 『毋過K弟﹐聽起來伊的死並毋是你的責任啊！』 『毋是責任的問題。假使我若關心伊﹐伊就袂死矣。毋過我位頭到尾乾焦貪伊的身體niâ。連警察仔嘛用對待色情狂的眼光看我……』 『哼毋過警察偏偏是尚燥性的查甫人啊！』 阿鳳姊用老江湖的喟口講話﹐某一个方面﹐是底安慰伊。『毋管按怎﹐你嘛袂使永遠留佇hia啊。若我來看﹐你只是予驚著niâ-niâ……』 『這已經無可能矣！",
    "paragraph_id": 299
  },
  {
    "title": "大港嘴",
    "author": "胡長松",
    "text": "我想著彼件代誌就想欲吐。』 『總是你愛試看māi啊﹐K弟！』 K頭掩掩毋敢看伊﹐『紅蝦蛄』的意象閣出現矣﹐即擺跳上伊的頷頸﹐ká-ná欲suh伊的血。伊對目前的查某人有一種講袂出來的見笑閣討厭的心情。伊tsông出來﹐逃入夜暗的都市。蝶﹐我拄才就講過﹐這是一个寂寞的故事﹐我知影妳會了解的故事。」 佇教堂的長椅條﹐我坐佇十字架頭前。湯雅各牧師的頭毛tsiâu白矣。",
    "paragraph_id": 300
  },
  {
    "title": "大港嘴",
    "author": "胡長松",
    "text": "我毋bat看過這呢老的人﹐伊定著活超過一百歲矣﹐我感覺伊的喘氣ká-ná有老松梧菜櫥仔的芳味﹐阿伊的目睭假若kám-á店的二粒舊玻璃珠仔﹐小可濁去矣。白色的粉鳥歇佇窗仔墘匿雨﹐一sut-á嘛袂驚伊。伊擔頭看窗外的烏雲。「牧師﹐你到底按怎看怹。」 「只是可憐的囡仔﹐有一段時間﹐怹共家己當做仇恨的犧牲品。唉！毋過he只是一場失格的祭！」 「失格的祭是啥物意思？",
    "paragraph_id": 301
  },
  {
    "title": "大港嘴",
    "author": "胡長松",
    "text": "」 「聖經講:『咱憑這旨意﹐靠耶穌基督﹐乾焦一擺獻他的身體﹐就得成聖。』閣講：『基督獻一擺永遠的贖罪祭﹐就佇神的正手爿坐落。從此﹐聽候他仇敵成做他的腳踏椅。』世間人毋知影耶穌用伊的義身成做咱罪身的祭﹐已經予咱的罪罣得赦免﹐結果毋就近伊十字架的救恩﹐顛倒數想用家己的罪身做祭﹐而且這个祭閣是欲獻予人﹐毋是欲獻予上帝﹐這就是我所講的失格的祭。The loss of sacrifice......",
    "paragraph_id": 302
  },
  {
    "title": "大港嘴",
    "author": "胡長松",
    "text": "我想盡辦法﹐費盡我的心思想欲給怹留佇我的身邊﹐毋過﹐怹hia惡者就親像遍地橫行的惡獅。唉！我只是毋甘彼个囡仔江保羅。伊做上帝的工hia骨力﹐毋過上帝hia呢早就共接轉去。」 「烏糖起大價﹐甜粿毋通炊﹐二二八是大年初﹐刀槍刣死數萬个﹐ 阮是冒險者的子孫﹐阮是拓荒者的子弟﹐欲死死做堆！欲活活做伙！」 伊猶會記得彼時陣李碌怹就匿佇教堂的地陷跤仔。",
    "paragraph_id": 303
  },
  {
    "title": "大港嘴",
    "author": "胡長松",
    "text": "彼時陣伊已經離開故鄉三十年﹐教堂猶是柴板搭的﹐位壁的柴板仔縫﹐伊看着空氣中有ing-ia tshìng起來﹐ing-ia內面﹐一群兵仔坐thôo-la-khuh來﹐thôo-la-khuh的輪仔真無情共煙塵絞ka̍h愈來愈懸﹐變做一領黃色反漚的棉照被崁落來。──喂﹐有人密報﹐說王一鏢的同黨逃來這個方向了。有看到嗎？──你說誰？我怎麼看得到呢？──就是廟口宋江陣的那群人啊？──你說「廟」嗎？",
    "paragraph_id": 304
  },
  {
    "title": "大港嘴",
    "author": "胡長松",
    "text": "哼我的教堂可是和他們勢不兩立！──所以你沒看到嗎？──如果我騙你﹐你們就拿槍打死我吧！江保羅﹐江義的後生﹐彼當陣乾焦是一个少年家仔﹐佮李碌匿鬥陣﹐伊就是予湯牧師這款毋驚死的骨氣感動的﹐路尾伊綴佇湯雅各身邊做空缺﹐tshūa人讀聖經、唱聖詩﹐一直到一工伊予人拍重傷。He是因為一張批﹐是伊去北爿市鎮的教會做見證了後tsah轉來的。",
    "paragraph_id": 305
  },
  {
    "title": "大港嘴",
    "author": "胡長松",
    "text": "伊用半點鐘的時間見證福音按怎佇烏索仔湠開﹐講suah﹐一行落講台﹐就有一个歐里桑行倚伊。He是一个烏焦sán的老歲仔人﹐khiau-ku閣薄板﹐伊位橐袋仔gîm二个反黃的批lok仔出來﹐ká-ná早就備辦好勢﹐聽候足久--矣。江保羅共看﹐一个批lok頂懸寫湯雅各的名﹐一个批lok仔頂懸無寫名。老歲仔拜託伊共批攏交予牧師。窮實講﹐彼个老歲仔按怎嘛想袂到﹐面頭前的少年家﹐竟然就是伊恩情人的後代。",
    "paragraph_id": 306
  },
  {
    "title": "大港嘴",
    "author": "胡長松",
    "text": "牧師共予伊的批讀了﹐叫江保羅緊共另外一張提去予李碌。想袂到江保羅轉來了後直直吐血﹐醫無活﹐隔轉工就恬喟去矣。看著的人講﹐李碌共批讀了就受氣﹐共批lih破﹐閣對江保羅的腹肚tsing二个落去﹐想袂到力頭大﹐按呢就拍死人矣。「……He敢攏是真的？阿姨。」 「唉！我嘛活到這个歲矣﹐這世間哪有啥物真的代誌？」 「毋拘﹐我有看著……」 「噓！毋管你看著啥﹐攏莫講開。你拄來袂習慣﹐久了後你就袂覺得按怎矣。",
    "paragraph_id": 307
  },
  {
    "title": "大港嘴",
    "author": "胡長松",
    "text": "佇阮遮就是按呢﹐死去的人攏袂定材﹐愛管閒仔事。」 「毋拘……」 「好啦﹐你定著是飫矣﹐緊吃啦。」 「原來﹐這一切攏是伊趁我睏的時共我講的？」 「唉！這欲按怎講？人講﹐虎毒不食子﹐其實﹐你的老爸暝佮日攏望你轉來﹐閣是連一工嘛無斷過。」 「阿妳又閣是按怎知的？」 「我當然嘛知﹐逐工盈暗伊攏要來我遮對我講一擺neh！」 「你莫聽人烏白講﹐總講一句﹐我這个查某人自細漢到大漢無離開遮過﹐這款代我尚清楚啦。",
    "paragraph_id": 308
  },
  {
    "title": "大港嘴",
    "author": "胡長松",
    "text": "宋家共村裡的人趕去海埔掠魚﹐講起來﹐這對怹無外大的bái處﹐毋拘也無外大的好處﹐至少伊沒料著後來你的老爸會成做一个kioh-siàu。講起來話頭長﹐你的外媽是姓王的﹐恁老pē的姑丈嘛是姓王的﹐算是仝一口灶的﹐怹姓王á較早tī清朝是魚尾窟的大租戶﹐外tshiâⁿ-iāⁿ leh﹐聽講是日本人來﹐共怹的租權俗俗á買去的﹐結局hia田地遂成做下腳手小租戶的矣。",
    "paragraph_id": 309
  },
  {
    "title": "大港嘴",
    "author": "胡長松",
    "text": "姓宋的怹祖公á較早只是姓王的下腳的小租﹐姓王的信任怹﹐地攏放予怹發落﹐你都毋知喔﹐上早姓宋的怹祖公á逐工共怹姓王á的lān核當作佛lān捧上天neh﹐誰知日本人來﹐規半个魚尾窟就攏變做姓宋--的的矣﹐遂換做姓宋的底tshiâⁿ-iāⁿ﹐姓王á底沐沐泅。阮leh﹐也就是按呢鼻á摸leh綴阮老爸來到烏索仔港的。",
    "paragraph_id": 310
  },
  {
    "title": "大港嘴",
    "author": "胡長松",
    "text": "Hiàng時阮老爸佮二三个人一人thèⁿ一隻竹排仔﹐佇岸邊箍網仔學掠魚﹐怹講he叫做牽罟﹐彼个時陣是按呢。對啦﹐聽講戰爭擴大了後﹐日本人佇別位徵調漁船仔﹐阿hiah漁船仔佇海上猶未相戰﹐就夆piāng沉去﹐閣有佇港裡就沉去的﹐佳哉阮烏索仔港的人hiàng時連一架漁船仔嘛買袂起哦﹐才有今仔日這款大興旺的勢面﹐阮實在要感覺好運才著。",
    "paragraph_id": 311
  },
  {
    "title": "大港嘴",
    "author": "胡長松",
    "text": "真可惜你是恁老爸生的﹐伊做傷濟歹積德的代誌﹐見若伊的後生是攏袂有好尾的。我閣共你講一个秘密﹐bat有一段時間﹐伊佮宋家大少爺的細漢後生﹐也就是宋保正的孫仔火生--a﹐私底下是褲頭結相倚的好兄弟neh﹐當初時誰嘛料袂著怹會變面結冤仇。當然nooh！這完全是為著你的老母。」 李碌規手血出現佇魚塭主人門跤口。「宋老闆﹐姓林的彼爿﹐我已經替你解決矣﹐伊答應共tshun的土地攏總賣予你。」 「哦？",
    "paragraph_id": 312
  },
  {
    "title": "大港嘴",
    "author": "胡長松",
    "text": "」宋老闆細膩細膩問伊： 「你這擺去﹐無出人命hooⁿh？」 「無啦﹐我完全照您的指示做﹐不過共伊的一隻跤廢掉niâ。」 「真好﹐按呢你會使轉去矣。」 「毋ku宋老闆﹐你答應我的代誌咧？」 「啥代？」 「關係怹查某囝金釵的代誌。你講﹐你會想辦法予伊嫁我的。」 「唉呀！你這个少年家仔嘛成實有影……你今年幾歲矣？」 「十七歲矣。」 「著矣！你嘛才十七歲niâ﹐何必hiah急咧？",
    "paragraph_id": 313
  },
  {
    "title": "大港嘴",
    "author": "胡長松",
    "text": "閣再講﹐彼个金釵嘛才不過是一个黃酸phih仔niâ﹐過一暫才講啦。」 「阿若成實是按呢﹐宋老闆﹐是按怎我聽彼个姓林的講﹐怹查某子欲嫁予恁後生火生仔做某咧？」 「李碌﹐你別聽人烏白講﹐我這个人尚講信用﹐哪有可能對你做出這款代誌？閣有﹐你這馬無應當煩惱這﹐警察好定連鞭來矣﹐你尚好去共你的手洗洗咧。」 「阿金釵的代誌咧？」 「你這个青番﹐我毋是講矣nih？閣過一暫！",
    "paragraph_id": 314
  },
  {
    "title": "大港嘴",
    "author": "胡長松",
    "text": "」 伊tsûaⁿ-a拳頭握咧﹐共目睭thèⁿ kah假若牛鈴仔hiah大﹐了後就恬恬無出聲走矣。「阿爸﹐彼个李碌按怎講？」 「哼！伊閣會用e按怎講？毋知天地外重的跤數﹐我哪有可能共按呢一个嫷姑娘仔âⁿ予伊咧？嘛毋小想咧﹐這段日子我是按怎共栽培的？彼个狗生的。著啦！火生﹐你先去tshûan-tshûan咧﹐明仔載咱去林家一紲﹐位明仔載起﹐規个hia攏是咱的矣。」 「是﹐阿爸。",
    "paragraph_id": 315
  },
  {
    "title": "大港嘴",
    "author": "胡長松",
    "text": "」 彼盈暗林家大院燈仔火光iāⁿ-iāⁿ﹐hiu-hiu吵。厝的主人林大田大粒汗細粒汗佇廳堂行來行去。「怎樣？敢有掠著人？」 入門的管家搖頭。「老爺﹐天色實在傷暗矣﹐無看清楚。」 「阿雞寮彼爿怎樣？」 「減采乾焦減一隻雞爾。」 「有這款代誌？伊連我房間的田契攏提走矣﹐閣欲tíⁿ一隻雞創啥？」 「這我就毋知影矣。」 林大田繼續tsàm著伊沈重不安的跤步。",
    "paragraph_id": 316
  },
  {
    "title": "大港嘴",
    "author": "胡長松",
    "text": "直到三更時﹐查某嫺阿春tshūa李碌入來的時﹐林大田gió著李碌手頭提咧的﹐正是伊所仿見的物件。伊歡頭喜面問李碌：「你哪有這？」 「老爺﹐我是挑工提來還您的。拄才我佇路裡看著宋家彼个龜仔子鬼鬼祟祟﹐心內起疑猜﹐才過去共看覓一下。想袂到﹐伊的手裡竟然有這。老爺﹐這是你的hooⁿh？」 「是啊！這當然是我的啊。阿你拄才講﹐是佇宋家彼个龜仔子的手頭nih？」 「正是。」 李碌共手裡的田契提予伊。",
    "paragraph_id": 317
  },
  {
    "title": "大港嘴",
    "author": "胡長松",
    "text": "「果然是伊﹐伊娘咧﹐我早就應當要臆著是伊矣。對啦﹐李碌﹐伊哪會肯共這交予你leh？」 「坦白講﹐瞞者瞞不識﹐識者不能瞞﹐老爺﹐我佮伊拍一khùn﹐才替你共這遮呢重要的物件搶倒轉--來。」 「莫怪﹐我看你規身軀傷﹐嘛實在真勞力。看來﹐是阮林家祖先積德致蔭﹐阮才通遇著你這个貴人leh！」 「老爺﹐你傷客氣矣﹐請莫按呢講。」 「無nooh﹐我講成實的﹐你是阮林家的貴人。",
    "paragraph_id": 318
  },
  {
    "title": "大港嘴",
    "author": "胡長松",
    "text": "若無﹐明仔載姓宋的就騎到阮頭殼頂來矣。你做你開嘴﹐看到底要我按怎來報答？」 「老爺﹐我無求你的啥物。」 「哦？敢真的？我會使予你一寡錢來答謝--你。」 「免啦﹐老爺﹐足濟物仔毋是錢會用tsit買著的。」 「按呢我就感覺傷虧欠--你矣。」 「你無虧欠我﹐老爺﹐假使你答應我﹐從今以後莫閣睬宋家hia精牲的話。」 「He是當然矣﹐我毋免答應你就會按呢做。誰欲去理彼一家口的精牲呢？",
    "paragraph_id": 319
  },
  {
    "title": "大港嘴",
    "author": "胡長松",
    "text": "」 「好﹐按呢我就告辭矣。」 「怪人！」林大田看李碌位厝埕行出去﹐ná行ná遠﹐尾後行入暗暝的暗sàm﹐心内吐一个大氣﹐踅踅唸：「佳在伊啥物嘛無要求﹐若無﹐我是欲提啥予伊leh…確實是乖囡仔﹐成實﹐作夢嘛想袂到﹐散赤人遂也會凍生這款後生出來！」 雞寮仔--nih的雞即時就叫--矣。",
    "paragraph_id": 320
  },
  {
    "title": "大港嘴",
    "author": "胡長松",
    "text": "……王爺公﹐土地公﹐大道公﹐天上聖母閣有眾神﹐信女李林阿娥﹐在地人氏﹐平時做善﹐虔修敬神﹐從來毋bat勞動大駕﹐毋過今仔日實在不得已﹐只好來共眾神拜託﹐央眾神成全。信女自細漢艱苦命底﹐規日勞碌﹐拖一个破病身命﹐嫁人做新婦﹐就遭遇離散大劫﹐尪婿無消無息茫茫渺渺。信女從此共全部希望﹐攏寄佇後生﹐幾年來受盡侮辱﹐嘛毋bat怨嗟﹐一心望子成龍出頭天。",
    "paragraph_id": 321
  },
  {
    "title": "大港嘴",
    "author": "胡長松",
    "text": "信女的後生姓李名碌﹐本性善良﹐毋過最近因為無細膩﹐所致結交著歹朋友﹐行放歹死﹐苦勸毋聽。信女求助無門﹐無計通展﹐恐會愧對尪婿寄付﹐想著眾神靈聖﹐必定會凍指引明路﹐特別來此拜求…… 「你攏替我講矣m̄？」 「攏講矣。講甲一清二楚。」 「阿怹是按怎應？」 「怹叫妳心肝放予闊﹐遮符仔灰lām茶裡予伊lim 就會用的矣。」 「這成實是太loh-lat矣﹐司公九。」 「你敢閣佇咧？囡仔。",
    "paragraph_id": 322
  },
  {
    "title": "大港嘴",
    "author": "胡長松",
    "text": "」 「我猶佇咧﹐姨--a。敢有啥代？」 「唉！閣來矣。彼个聲閣來矣。」 「啥物聲？」 「你敢成實沒聽著？彼个哀天叫地的聲﹐就貼佇門板﹐閣kâⁿ一个雄狂敲門的聲音﹐阿春仔總是按呢想袂開﹐陰魂不散﹐閣按呢落去﹐門會予伊共敲破的啦。我看我就去共門tshùaⁿ卡按咧。」 「阿姨--a﹐妳講妳佮我的媽媽毋是親姊妹仔喔？」 「我當時講過我佮伊是親姊妹仔--矣？",
    "paragraph_id": 323
  },
  {
    "title": "大港嘴",
    "author": "胡長松",
    "text": "」 彼時陣我當欲共蠟條pûn化﹐敲門的聲就當勻仔來﹐直直lòng。「毋好矣﹐金蓮﹐你緊開門！」 「是妳？發生啥代啊？」 阿春仔跋入門﹐喘甲大心氣﹐喘一暫才共我講﹐秋子失蹤去矣。「妳講成實的喔？敢有四界去揣看的？」 「有呀！我四界攏揣透透矣﹐嘛﹐嘛去問過金釵小姐矣﹐毋過伊講﹐已經規暗無看著伊的影跡矣﹐阿我是位欲暗仔就無看著伊矣啦。",
    "paragraph_id": 324
  },
  {
    "title": "大港嘴",
    "author": "胡長松",
    "text": "我佇厝後埕磨米﹐伊kuāⁿ柴桶﹐講欲去井邊tshiūⁿ水﹐了後﹐就無閣出現矣﹐我真煩惱伊遇著不測--矣。」 「烏鴉嘴﹐妳莫烏白講。」 「就算是我烏白講好啦﹐毋過妳敢閣會記tsit﹐頂一回﹐小青嘛是按呢﹐雄雄之間﹐就無看見人矣﹐敢會是彼口井……」 「呸！呸！妳毋通亂講﹐這根本就是二回事。妳嘛知影﹐小青是佮彼个賣魚仔的走矣﹐佮彼口井啥物致代嘛無。」 「我才毋信。",
    "paragraph_id": 325
  },
  {
    "title": "大港嘴",
    "author": "胡長松",
    "text": "這套全是少奶奶伊對妳﹐對妳講的﹐阿我死嘛袂相信彼个查某人的話。」 「若無咧﹐妳想欲按怎？」 「我當然嘛毋知影欲按怎﹐毋才會來揣妳。這馬我欲驚死矣﹐拜託妳﹐今仔盈予我佮妳做伙睏啥款？」 夜半暝﹐阿春仔規身軀縮甲袂輸是一粒八寶丸仔仝款﹐伊共金釵的身軀the咧﹐險共伊kheh落眠床。伊的目睭就一直瞌袂去。就佇這个時﹐一道影位伊的窗仔邊飄過。",
    "paragraph_id": 326
  },
  {
    "title": "大港嘴",
    "author": "胡長松",
    "text": "秋子的房間佇伊的隔壁﹐我本底叫是是秋子﹐毋過伊無聽見開門的聲﹐無外久了後﹐彼道影閣轉來﹐無聲無說徛佇窗仔跤。「秋子！」伊喝。毋過秋子猶原無聲無說。「秋子！」我閣喝。這擺遂共阿春仔拍精神。伊看見窗外的影﹐一下手跳落床﹐衝去房間口面﹐金釵嘛綴出去。毋過怹無jiok著伊﹐秋子手裡抱一丸物﹐假若底飛仝款的匿入走廊尚深的所在…… 「原來這一切妳攏知影。小姐！」 「我哪會毋知？",
    "paragraph_id": 327
  },
  {
    "title": "大港嘴",
    "author": "胡長松",
    "text": "」 ──成實的﹐金釵小姐﹐妳明明就知影是按怎樣的代誌。海風吹佇烏索仔港。一到秋天﹐風就吹袂煞﹐吹甲烏索仔港îng-phông-phông。毋過港裡的漁船仔卻是佇這个時天出海。妳佇港邊等待妳的愛人仔的影跡﹐看著風飛沙佇遮崁稠咧的海平線﹐等待妳所向望的彼隻船仔入港。閣來﹐暗暝就到位矣。妳坐佇埠岸的盡尾﹐一句話嘛毋講﹐一直到規面是目屎。",
    "paragraph_id": 328
  },
  {
    "title": "大港嘴",
    "author": "胡長松",
    "text": "妳聽見海湧拍佇礁石的聲﹐佇滿天星下成做一个大大的手婆﹐所致妳徛起身﹐二蕾目睭失神去﹐土沙kō著的衫giâu-phé-phé﹐假若是逐工佇恁兜門口的彼个拍蛇皮鼓的乞食仔。當妳siān-tauh-tauh沿埠岸行轉去厝的時﹐兩三个醉茫茫的查甫人佇半路共妳圍咧﹐怹褪赤theh﹐對妳是下流話盡講。阿妳gió著in勼脊骿遠遠的所在閣有幾lo个人tàu咧看熱鬧﹐假若完全無持代。",
    "paragraph_id": 329
  },
  {
    "title": "大港嘴",
    "author": "胡長松",
    "text": "In愈行愈倚﹐到尾親像飫狗仝款底揪妳的衫﹐妳想欲出聲叫﹐毋過規心的驚嚇予妳叫袂出聲﹐à是妳相信﹐袂閣有人來救妳矣。妳想著彼个拍蛇皮鼓的乞食仔佇恁兜門口苦苦哀求的時﹐妳濟少嘛應當提一先錢予伊的﹐à是至少一碗飯。毋過妳無﹐因為佇妳的身軀找無一先錢﹐甚至妳佇厝裡乾焦hông當做是佮阮仝款的一个查某kán仔對待。「妳的硬心肝﹐會予妳得報應﹐有錢人小姐。",
    "paragraph_id": 330
  },
  {
    "title": "大港嘴",
    "author": "胡長松",
    "text": "」彼个乞食仔共伊的蛇皮鼓敲甲大細聲﹐了後氣tshu̍ah-tshu̍ah離開。這時妳un坐佇土跤﹐絕望看天頂盡尾﹐有一粒火紅色的流星劃過。彼幾个酒痟﹐規身軀是酒氣臭味﹐in的嘴靠佇妳的面﹐鼻仔靠佇妳幼秀的頭毛﹐妳的頭tsáng交落落﹐妳大力phún﹐滾lìng﹐毋過跤手予幾雙仔有力的手骨掠咧。怹拖妳行﹐直到你沓沓仔感覺目睭前一片暗烏﹐無閣看會著物為止。",
    "paragraph_id": 331
  },
  {
    "title": "大港嘴",
    "author": "胡長松",
    "text": "妳的身軀hông ân-ân壓佇樹箍﹐阿妳知影hia正是海墘﹐熟似的海流閣一擺溢入妳的耳孔邊﹐妳聽著漁船仔馬達的聲﹐假若妳的愛人仔就徛佇妳的身邊。伊有結實勇健的身軀﹐目睭射出親像利箭的恨火﹐妳閣想起妳bat傷害著伊﹐予伊傷心甲遠走海上。妳外呢希望伊袂閣看著這一幕。續落妳開始拼命流目屎。就佇這个時陣妳聽見一群人冤家相拍的聲。妳猶底哭﹐心肝穎仔tsiâu是恁愛人仔的身影。「姑娘仔﹐妳厝滯佇佗？",
    "paragraph_id": 332
  },
  {
    "title": "大港嘴",
    "author": "胡長松",
    "text": "我送妳轉去。」He是一个生份的查甫人的聲﹐妳看袂清楚伊的面﹐妳乾焦抿嘴﹐直直哭。了後你家己行轉去﹐共彼个人遠遠piang佇勼脊後﹐連一句多謝嘛無講。「小姐﹐妳吃一嘴物件啦！」 「我袂飫！」 「這欲哪會用咧？妳看妳﹐攏瘦甲按呢矣。」 「我成實袂飫。閣有﹐以後莫閣按呢叫我矣。」 「是﹐小姐。」 妳要我共燈pûn化﹐阿妳一个人靜靜坐佇床邊﹐就假若較早妳親手用草仔枝箍的hia閣在腹閣好看的稻草人。",
    "paragraph_id": 333
  },
  {
    "title": "大港嘴",
    "author": "胡長松",
    "text": "講著hia稻草人﹐雀鳥仔竟然是一屑仔嘛毋驚﹐尚甲意佇in的身驅那跳那啼。阿這馬妳的身邊遂是連一隻báng嘛看無。就佇月娘的跤步位厝牆頂徙開的時﹐妳注神禁氣﹐阿妳的目前彼一塊沓沓仔陷烏的窗仔﹐假若一寸仔一寸予時間拆吃落腹去﹐直到妳決定共一切傷心的記智封釘。",
    "paragraph_id": 334
  },
  {
    "title": "大港嘴",
    "author": "胡長松",
    "text": "毋過﹐第二天早起﹐當我捧洗面水走過妳的房間的時﹐妳遂雄雄規面目屎共我講﹐妳知影是誰害死彼二个可憐的查某﹐怹對妳的嫂仔苦苦哀求的聲﹐暝到日佇妳的耳仔邊折磨妳。",
    "paragraph_id": 335
  },
  {
    "title": "大港嘴",
    "author": "胡長松",
    "text": "「時代無仝矣﹐囡仔﹐嚴格講來﹐自從恁老爸失蹤一暫﹐閣佇烏索仔港出現的時﹐烏索仔港就成做活lìng-lìng的一个天堂地獄矣……」 金蓮姨仔的聲沓沓仔衰弱、湠開﹐假若予四箍圍的壁吸入去﹐愛了足大的喟力才聽會著﹐我才知影伊已經倒佇眠床頂na kôoⁿ na睏去矣。",
    "paragraph_id": 336
  },
  {
    "title": "大港嘴",
    "author": "胡長松",
    "text": "毋過現此時我的頭殼真清醒﹐雨變小矣﹐原底沙沙叫的雨聲變步﹐化做是眾人tsiâu聚做伙的時的小可喘氣的聲﹐綴野草搖搖顯顯的聲﹐ân貼佇這个密密孔的暗暝。一个孤單的感受位我的心肝頭浮花。我想起自細漢到大漢足濟按呢的暗暝。身世的悲哀是啥物？佇我所經歷的逐个時刻﹐後pē的眼神親像半暝無接通的電話﹐永遠m̄知影彼頭是啥物﹐犯勢掛斷了後﹐當時仔會閣giang起來。眼神的背後是啥物？",
    "paragraph_id": 337
  },
  {
    "title": "大港嘴",
    "author": "胡長松",
    "text": "底威脅、秤人的斤兩抑是底聽候人出差錯。伊歡喜佮無歡喜毋免揀時﹐khau洗抑是褒唆嘛無的確﹐在伊歡喜﹐藤條tshûe仔枝tang時欲拍佇啥物所在嘛攏無囉嗦。想欲共受辱的感覺sak開毋過sak袂開﹐peh開目睭侮辱的根掛佇每一嘴呼出的空氣﹐伊是時間佮空間的交叉點﹐拒絕伊phīng拒絕猶袂發生的意外較困難﹐侮辱用意外的姿勢侵入佇暗暝暗sàm的空氣﹐雖罔意外發生的機率無懸毋過意外定著會發生。",
    "paragraph_id": 338
  },
  {
    "title": "大港嘴",
    "author": "胡長松",
    "text": "我智覺著有一塊烏影佇我的腹內kô。我想起倉庫內面的潘文直閣有怹彼tīn兄弟﹐怹為著一个目的聚集起來﹐敢毋是為著sak開侮辱？怹有時嘛sak開現實佮友情。怹熱烈爭論的聲音親像土地頂懸的一陣風。──我乾焦一个問題﹐若佮議員絕交欲按怎阻檔宋幫的冷槍？──怹有冷槍咱嘛有冷槍。──毋過伊袂吃罪你會吃罪。── Gún才毋驚伊咧！一箍人佮伊配！──你敢無老母愛顧？──幹恁娘！你若袂hông幹就莫來較規氣！",
    "paragraph_id": 339
  },
  {
    "title": "大港嘴",
    "author": "胡長松",
    "text": "──幹！你彼款三跤貓的功夫就較會hông幹nih？怹冤家相拍的聲親像一陣風khau過柴版仔縫外口的麻黃樹。隨着宋江陣的鼓聲﹐怹活動--起來﹐予規个庄仔頭浸佇一種過節的氣氛--nih﹐無人清楚興奮的源頭位佗位來。",
    "paragraph_id": 340
  },
  {
    "title": "大港嘴",
    "author": "胡長松",
    "text": "佇落沉的倉庫﹐潘文直lim足濟米酒﹐伊講:「你名義上的查甫祖李添丁予伊所tshūa的抗日隊員江義的老pē江火石刣死﹐閣放火燒厝；毋過本底﹐伊無注該死的﹐伊聽講伊的妻舅來義--a的囡仔破重病﹐想欲過怹兜看māi咧﹐伊的牽手﹐抑就是你的查某祖潘阿採共阻擋﹐因為聽講日本人底探聽伊矣﹐叫伊暗路bàng行﹐講若欲看﹐隔工才看。結果江火石彼暝就夯武士刀來矣。",
    "paragraph_id": 341
  },
  {
    "title": "大港嘴",
    "author": "胡長松",
    "text": "江火石是為著伊的後生江仔義來的﹐因為江仔義佇抗日隊嘛刣死一个警察﹐匿佇山區﹐日本人共放刁﹐愛伊將功立罪才放伊煞﹐結果江火石就共這个刣李添丁的任務擔起來。想袂到江火石怹爸仔kiáⁿ佇任務完成的半路﹐猶是遇著宋保正的保甲壯丁團﹐怹死佇壯丁團手裡。彼工抗日隊的隊員死一thô͘-la-khuh。」 潘文直問我:「你敢bat想過﹐假使你是江火石﹐你會按怎做？你敢會為着後生共李添丁出賣？",
    "paragraph_id": 342
  },
  {
    "title": "大港嘴",
    "author": "胡長松",
    "text": "」 我感覺一種無法度回答的悲哀。我講:「可能會。毋過我嘛有聽人講過﹐這段歷史是日本人寫的。我所聽講的是曾祖父李添丁並無死。這是江火石的親族仔講的。」 「這敢有可能？若按呢姨婆祖潘阿採的話咧？伊明明看著江火石夯武士刀來矣！",
    "paragraph_id": 343
  },
  {
    "title": "大港嘴",
    "author": "胡長松",
    "text": "」 「我聽著的講法是按呢：江火石怹爸仔子本底是欲協助曾祖父李添丁逃走的﹐無奈半路遇著壯丁團﹐翻頭轉去﹐就給曾祖父的厝燒掉﹐放話講曾祖父予怹刣死矣﹐其實是私底下放曾祖父位山崙仔跤彼爿的小路走。結果﹐江火石爸仔子家己遂死佇壯丁團手頭。江火石怹擔這个出賣者的十字架已經欲一百冬矣。事實上講起來﹐江火石爸仔子是阮李--家的恩情人。」 「若這是真的﹐姨婆祖敢毋知影尪婿猶活咧？",
    "paragraph_id": 344
  },
  {
    "title": "大港嘴",
    "author": "胡長松",
    "text": "」 「聽講曾祖父一直滯佇外埠頭毋敢轉來﹐佇hia ia飼一个家庭﹐一直到日本戰敗﹐才敢託人寫一張批轉來。」 「阿彼張批咧？」 「聽講有人看過﹐毋過閣lih--去矣。」 倉庫內面先是恬靜仔恬靜﹐目睨仔﹐潘文直徛起來﹐目睭tìⁿ金金看我﹐伊講：「無可能！你是按怎欲講白賊？」伊講話的口氣āng聲。我驚一tiô﹐毋知伊是按怎會tsuâⁿ受氣--起來。伊共我的衫仔領揪咧講：「這無證無據的話你也通烏白講？",
    "paragraph_id": 345
  },
  {
    "title": "大港嘴",
    "author": "胡長松",
    "text": "」我的頭殼sih過怹兄弟仔一个夯旗一个夯斧頭﹐tshūa彼陣少年家徛二列底拜旗的畫面﹐鑼鼓佮眾人喝喊的聲音tshìng懸﹐佇空氣中成做一片利刀﹐ká-ná欲刣向海墘的麻黃林。怹穿紅色的團服﹐佮he聲音kâⁿ做伙﹐袂輸烏色港嘴的一枝朱紅畫筆。我雄雄覺悟著出賣者佇這個大港嘴的意義。潘文直確實是天生的領導者﹐伊知影假使我將出賣者位大港嘴的歷史裡提走﹐怹崇武的力量可能會削薄--落去。",
    "paragraph_id": 346
  },
  {
    "title": "大港嘴",
    "author": "胡長松",
    "text": "晉前彼隻瘦猴佮伊的爭論會使證明我的推論﹐出賣者的存在不斷加強怹對死忠佮無妥協的訴求﹐減采伊已經知覺著我的發現會造成某程度的阻礙。我共伊大力sak開。我喝講：「就算失去出賣者仝款會使對抗。」伊無應聲﹐頭斡咧就行向海墘。烏雲罩低﹐紅嬰仔的哭聲驚動規个庄仔頭。無外久﹐薄薄的月光位雲的後面tshiō--出來。我普普仔聽著蟋蟀仔佮毋知啥物蟲的叫聲﹐只是夜暗hip閣濕的空氣嘛ká-ná予遮的蟲聲蠟封起來。",
    "paragraph_id": 347
  },
  {
    "title": "大港嘴",
    "author": "胡長松",
    "text": "「媽媽﹐妳敢猶佇咧？」 厝裡恬tsih-tsih﹐除了直直盤踅的我家己的回聲…… ……媽媽………敢猶佇咧…… 「妳綴我走啦！金釵！我會使予妳好日子過。假使毋是今仔日﹐嘛是明仔載；橫直﹐總是有一工啦﹐妳著相信我。」 「袂用tsit。宗保--a！」 「是按怎袂用tsit？」 「我永遠袂佮你走矣啦﹐因為我著顧阮老母。啊若我綴你走﹐誰來顧--伊咧？",
    "paragraph_id": 348
  },
  {
    "title": "大港嘴",
    "author": "胡長松",
    "text": "」 埠岸內底面尚界倚海港的彼棟紅毛土厝﹐古早的掛鐘tiang-tiang-tiang tân第十二聲。「臭小子﹐你佇遮倒外久矣？」 「阿無你是tsuî--矣？先生。」 「你毋免睬我是siáng﹐我乾焦是欲問你﹐敢講你直直倒佇遮？」 「減采是啦！」 「唉！成實是一个可憐代喔。就算是這lō天﹐你倒佇遮嘛是會寒著的neh。閣再講﹐你敢無看見彼粒月娘？海流真緊就會漲起來--矣。",
    "paragraph_id": 349
  },
  {
    "title": "大港嘴",
    "author": "胡長松",
    "text": "」 面對我講話的這位先生褪赤跤﹐伊規身軀pih-pih-piak-piak底滴水﹐澹漉漉的頭毛亂慘慘貼佇伊的嘴phúe。伊睨目對我講話。我坐起身﹐斟酌共相一下仔﹐問伊： 「若按呢你咧？先生﹐你敢袂寒？」我講：「你假若拄拔落海裡仝款。」 晉前共我tshūa路的查某囡仔閣出現矣﹐我問伊走去佗去﹐伊講伊真討厭宋江陣彼陣人。「哦？是按怎？」 「怹暝日守佇hia lim酒練武﹐根本就無底做代誌嘛！",
    "paragraph_id": 350
  },
  {
    "title": "大港嘴",
    "author": "胡長松",
    "text": "人講怹是竹雞仔﹐我看怹窮實是竹雞仔。」 「毋過我看潘氏兄弟並毋是竹雞仔--矣﹐尤其潘文直﹐看起來是有讀冊的人neh！」 「冊是李碌栽培伊去讀的﹐伊警官大學畢業﹐本底是負責大港嘴區域的刑事組組長﹐毋過頂一擺農會理事會選舉了後發生代誌﹐伊予人撤職。怹兄弟仔較毋是竹雞仔款﹐毋過怹無法度控制幫裡下跤手的人。Hia竹雞仔規身軀刺龍刺鳳﹐lim酒了若痟起來﹐就四界揣查某囡仔kô-kô纏﹐是尚不速鬼的一陣。",
    "paragraph_id": 351
  },
  {
    "title": "大港嘴",
    "author": "胡長松",
    "text": "」 「阿潘文直當初時是發生啥物代誌予人撤職的？」 「聽講是有人密報講烏索仔佮魚尾窟二村有衝突欲發生﹐毋過伊kik恬恬無tshap手。宋家共消息放去警局政風室﹐伊就予人撤職矣。李碌重用伊﹐予伊做右護旗﹐幫裡乾焦堂主李碌佮總管福仔phīng伊較大。」 「喔﹐原來是按呢。我想著矣﹐妳敢會使閣加講一寡恁外公的代誌？」 「敢要講真話？」 「當然啊。」 「佮我行做伙你愛細膩。",
    "paragraph_id": 352
  },
  {
    "title": "大港嘴",
    "author": "胡長松",
    "text": "有時我甘願我的外公佮外祖二人真正是出賣者﹐按呢﹐gún媽媽怹一口灶就袂閣受著予人誤解的屈辱矣。閣﹐我認為假使怹需要一个出賣者﹐按呢﹐我的外公嘛順著怹的意矣﹐假使按呢會使共塑膠工廠位大港嘴趕--出去﹐我想﹐減采伊在天之靈嘛甘願--矣。」 「只是無hiah簡單嘛﹐這毋是誰講就準的。」 「佇我的心肝內是我講就準算的。」 宋江陣的鼓聲一陣一陣﹐親像絞螺仔風佇海墘仔pháng。「若這我同意。",
    "paragraph_id": 353
  },
  {
    "title": "大港嘴",
    "author": "胡長松",
    "text": "我想起曾祖父李添丁﹐因為走番一世人流放佇外地﹐這是啥物心情？假使伊若轉來﹐恁外公佮外祖所承擔的出賣者罪名自然就洗清矣﹐毋過伊無閣轉來。這定著有伊的苦衷。是毋是考慮著轉來若予日本人掠去﹐顛倒對不起怹﹐或者﹐若伊轉來﹐要承擔驚死逃亡的罪名﹐所致就決心離鄉背井無轉來矣？我真好奇日本人走了後伊的批裡寫啥？是長loh-loh的交代﹐抑是簡單證明伊存在過的一二句話？伊定著是想欲轉來的。",
    "paragraph_id": 354
  },
  {
    "title": "大港嘴",
    "author": "胡長松",
    "text": "」 我的心肝頭雄雄tshiak過一个「代替曾祖父回鄉」的hàm古的想法﹐púe攏袂走。這個想法真固執侵入佇意識的表層﹐ká-ná底重複一个無意中行過的夢境。「我底想﹐假使歷史佇冥冥中有一个『力』底控制﹐是毋是這个『力』bat共曾祖父sak出去﹐閣透過我的老母佮我共伊tshūa轉來矣？」 我沉醉佇家己gām想的話語內面無通出脫。",
    "paragraph_id": 355
  },
  {
    "title": "大港嘴",
    "author": "胡長松",
    "text": "毋知啥原因﹐彼个查某囡仔共我的手牽起來﹐擔頭看我﹐予我感覺著奇怪的激動﹐親像有物件流入我的手婆﹐sô懸﹐佇我的肩胛頭湠開。這是一个奇妙的時刻﹐夕陽的光照佇海面﹐我ká-ná看著百年前的飛魚佇海湧頂頭底跳﹐查某囡仔的面佮蝶的面重tháⁿ、kâⁿ纏做伙﹐成做一个新的面。",
    "paragraph_id": 356
  },
  {
    "title": "大港嘴",
    "author": "胡長松",
    "text": "有溫暖的包容佇目神內面﹐目內的水波ká-ná一个新港口﹐海湧的光反tshiō﹐伊金滑的皮膚目睨仔就繃一緣柑仔色的光膜﹐聽候伊微笑的嘴唇位膜裡theⁿh開﹐二片嘴唇之間的呼吸ká-ná欲共我的喘喟khip過。阿我﹐甚至猶閣毋知影伊的名。查某囡仔講：「你應該已經聽過你的祖先仔位佗位來的故事--矣﹐著無？」 海霧綴夕陽的光線貼佇海面﹐海鳥佇飛魚之間飛踅﹐有一群沙蟲排做一線位阮的跤邊pê對大海。",
    "paragraph_id": 357
  },
  {
    "title": "大港嘴",
    "author": "胡長松",
    "text": "伊繼續講：「我時常底想﹐親像彼款位海裡來的美麗的故事﹐欲按怎予人相信是真的﹐假使咱所滯的所在是hiah-nih暗sàm臭phú？聽講海裡的祖嬤叫做Uma﹐是坐竹排仔掠飛魚的勇敢的祖媽﹐怹滯佇海彼頭的Lamey﹐坐佇椰子樹跤對著海這頭懸懸的山唱出青春男女攬抱的情歌﹐怹的情歌露骨﹐會予人發面紅。有一擺怹拄著災厄﹐坐排仔逃來這pîng﹐Lamey變做無法度轉去的故鄉--矣。",
    "paragraph_id": 358
  },
  {
    "title": "大港嘴",
    "author": "胡長松",
    "text": "你敢bat想過﹐既然怹會使坐排仔渡海過來這pîng﹐怎樣無通閣坐船仔倒轉去？」 我只會táng搖頭﹐講：「我無聽過這个故事﹐減采為著啥物才無想欲倒轉去﹐比如講愛情。」我na講﹐彼个查甫查某坐佇椰子樹跤唱歌的畫面就浮出佇海湧拍來的沙仔埔。我講「愛情」的時﹐覺察著伊的手婆出汗﹐輕輕仔tshuah一下﹐假若這二字佇伊的手的血管底起酵。「可惜怹的情歌無人會曉唱矣。」我講。「Siáng講的？",
    "paragraph_id": 359
  },
  {
    "title": "大港嘴",
    "author": "胡長松",
    "text": "人我bat聽人唱過。」 「敢會使唱予我聽看覓咧？」 「好啊！」 毋過伊講﹐愛我目睭瞌瞌伊才欲唱。當我照做的時﹐突然間感覺著柔軟的蜜抹佇我的嘴唇。是伊的嘴唇﹐我感覺伊的喘喟ká-ná位我的面皮吹過的海風﹐續落﹐阮的舌就結纏做伙﹐火熱閣激動ká-ná互相底走揣失去足久的情話。「彼个時代﹐無死的人攏活佇見笑的尚底層。」 伊共鼻仔貼佇我的耳孔邊﹐就親像欲鑽入我的頭殼仝款輕聲仔講話。",
    "paragraph_id": 360
  },
  {
    "title": "大港嘴",
    "author": "胡長松",
    "text": "「彼个時陣我的外媽共門閂加ân-ân-ân。怹共出賣者的厝圍起來﹐手裡提tshûe仔枝、火把佮石頭﹐無欲予出賣者的後代生湠活命。『死出來！出來！若恁江仔火石佮江仔義有做爪耙仔的kioh數﹐恁母仔囝就莫做龜仔匿咧！出來！若毋出來﹐阮就予恁死！照江仔義的步數﹐放火共恁燒ka̍h臭焦！』 彼當時﹐我的媽媽猶閣是真細漢的查某囡仔﹐我的外媽只好共伊抱咧行出大門口。『跪落！』 『跪落！』 『跪落！",
    "paragraph_id": 361
  },
  {
    "title": "大港嘴",
    "author": "胡長松",
    "text": "』 怹母仔子跪佇家己的厝門口的時﹐風共麻黃葉掃落佇土跤。『失禮啦！逐家！恁聽我講﹐gún義仔毋是彼lō人啊﹐恁聽我講！』 查某人哀求的聲phih-phih剉。毋過怹對母仔子phùi瀾。『予怹死！予怹死！』 『著！刣爪耙仔種﹐莫留活種！』 『予怹死！拍啦！",
    "paragraph_id": 362
  },
  {
    "title": "大港嘴",
    "author": "胡長松",
    "text": "』 有人共tshûe仔伸過來拍﹐嘛有石頭khian過來﹐查某囡仔大聲吼起來﹐伊的老母嘛綴咧吼……就佇這个時陣﹐牧師湯雅各tshūa你的查某祖潘阿採來。……八干拉呀拉呀留﹐請恁坐咧聽呀﹐礁眉加加漢連多羅我洛﹐講起著我的祖先啊﹐親像大魚喔…… 湯牧師遠遠就喝聲叫怹停手。伊講：『前一tsām林大貓予人刣滅的時﹐恁佇佗位？恁敢毋是雙手插胳徛佇邊仔看？",
    "paragraph_id": 363
  },
  {
    "title": "大港嘴",
    "author": "胡長松",
    "text": "恁講啊﹐恁當中啥人無罪的﹐啥人著通共你的石頭khian過去！閣﹐恁敢無看著查某囡仔hia呢細漢？』 眾人予伊喝一下縮去﹐恬去。Tshun火把的光tshiō佇彼對母仔子。風吹來﹐麻黃樹的樹枝尾梢ká-ná亡魂的手對大海直直ia̍t。火把的光嘛tshiō佇眾人的面。潘阿採講：『阮厝已經燒去矣﹐毋過我欲按怎計較？因為咱位海彼頭來﹐終其尾嘛就倒轉去海彼頭。閣有﹐恁敢袂記﹐怹嘛是咱祖先仔大魚的後代啊？",
    "paragraph_id": 364
  },
  {
    "title": "大港嘴",
    "author": "胡長松",
    "text": "』 按呢﹐怹的頭殼親像予一枝無形的手tshí落、偃低。火把的光就慢慢仔飛散--開﹐遠去﹐ká-ná海邊仔飛踅的火金姑。",
    "paragraph_id": 365
  },
  {
    "title": "大港嘴",
    "author": "胡長松",
    "text": "」 續落﹐我的喘喟綴查某囡仔所唱的彼條古早的情歌﹐予月光下的風吹遠去：「八干拉呀拉呀留﹐請恁坐咧聽呀﹐i-sip花蕾是我的身軀啊﹐湧的皮膚為你湠出芳味﹐月光下的艋舺划入我金色的海喔﹐嘴唇的蜜佇激烈的海流中失神﹐i-sip參i-sip相纏ká-ná夢中的水蛇啊﹐咱跋入佇海湧大開的花芯……」 「講起來見笑﹐對這一切代誌的真相﹐我自頭到尾花kô-kô看袂清﹐毋過﹐目睭前的景致生份閣熟悉﹐予我感覺驚奇。",
    "paragraph_id": 366
  },
  {
    "title": "大港嘴",
    "author": "胡長松",
    "text": "蝶妳敢閣會記咱第一擺見面的情景？假使我的確bat轉來過﹐he閣是佇當時？一個談判者(抑是『通敵者』？)已經予人刣死﹐聽講毋管按怎﹐因為宋幫的勢力﹐塑膠工廠整地的機械怪手tioh欲深門踏戶lu入來大港嘴矣。獅旗飄飄。佇烏索仔我的故鄉﹐宋江陣的khiàn鼓已經起矣﹐怹講欲為落沉的土地戰鬥﹐只是鼓聲佮練武的喝聲後壁是啥貨？我的心內有一tsūn掛慮。",
    "paragraph_id": 367
  },
  {
    "title": "大港嘴",
    "author": "胡長松",
    "text": "我所遇著的潘文直彼陣人對我發見的歷史事實ká-ná誠不安﹐位怹的講話﹐我會使覺察怹欲予我相信曾祖父是死佇彼場百年前的大火的企圖﹐我閣位怹的眼神推論怹早已經知影曾祖父並無死﹐而且成做部落犧牲的英雄地位﹐顯然曾祖父死佇大火phīng逃走、自我流放他鄉光榮﹐怹甘願拚死維護曾祖父犧牲的歷史。",
    "paragraph_id": 368
  },
  {
    "title": "大港嘴",
    "author": "胡長松",
    "text": "魚市場是一棟傷過頭大閣臭荒的龜怪的建築﹐正對港岸燈塔的方向﹐前前後後十八枝粗的圓柱﹐thèⁿ一塊花貓貓的phú色紅毛土天蓬。樹林後彼頭﹐khiàn鼓已經轉做戰鼓一波一波﹐祭旗了減采就會擺出陣勢。我想起潘文直的眼神﹐我想﹐流血的反抗已經無通閃避矣﹐因為李東俊的死﹐大港嘴已經予一種復仇的期待繃ân--來。鎮kah若山的烏色漁網仔﹐索仔、簍仔佮漁船機械﹐散佇ing-ia的角落。",
    "paragraph_id": 369
  },
  {
    "title": "大港嘴",
    "author": "胡長松",
    "text": "佇圓柱之間看對外口去﹐海佮港岸暗靜仔伸佇目前﹐毋過暗靜之中有微微的喘喟﹐緊張的氣氛親像岸頂底sô的毛蜞雄雄漲大。妳敢閣會記咱第一擺見面的情景？我心愛的有勇氣的蝶﹐嘛是店佇一條溪仔入海的岸墘﹐妳講﹐工廠若閣入來﹐地下水一抽﹐咱徛的所在將會消失﹐閣﹐溪仔已經變色﹐海嘛會變色﹐港邊漁民農民的生活嘛會變色。風吹佇蘆竹﹐風中的蘆竹尾搖搖擺擺﹐親像雙手共妳攬抱。",
    "paragraph_id": 370
  },
  {
    "title": "大港嘴",
    "author": "胡長松",
    "text": "我講我是外呢佮意成田為三的濱邊之歌﹐事實上﹐我只是欲親像風中的蘆竹共妳攬抱。我提出我的相機﹐邀請妳入我的鏡頭﹐毋過妳拒絕我。印象中妳總是拒絕我。我行幾loh步﹐跤脊骿綴著跤步的回聲﹐佇柱子佮柱子之間轉踅。我感覺我是佮K的靈魂做伙來的。或者妳懷疑我就是K？我決心無要閣lim酒矣。毋過若無lim酒妳敢就會接受我？",
    "paragraph_id": 371
  },
  {
    "title": "大港嘴",
    "author": "胡長松",
    "text": "微微仔風吹來的時﹐墨墨烏的海水一陣一陣拍佇礁石﹐假若百年來沉落的聲音底滾絞﹐溢出來﹐閣有hia沉落的、碎糊糊的面……」 「阿碌--a﹐你佇玻璃罐仔貯啥？」 「阿娘﹐是一尾蛇啦。我佇草埔仔掠著的。」 「阿你共伊貯佇玻璃罐仔創啥？」 「阿娘﹐等一下妳就知影啊。」 伊共另外掠著的土蚓囥入罐仔﹐目睭金金看伊予彼尾蛇拆吃落腹。續落是一隻蜈蚣、一隻善蟲仔佮一隻大牛蛤。",
    "paragraph_id": 372
  },
  {
    "title": "大港嘴",
    "author": "胡長松",
    "text": "彼隻大牛蛤是伊飼幾lō工的蹉跎伴﹐雖罔伊逐工提蚊仔、蜘蛛佮其他細隻蟲共飼﹐毋過伊尚尾猶是決定共牠放入彼个行刑地。牛蛤仔驚甲佇罐仔裡叫兼跳﹐當牠的頭規个予蛇的嘴hap稠咧的時﹐留佇外口的腹肚皮猶撐甲若雞規﹐毋肯煞。牛蛤仔的身軀傷肥﹐彼尾蛇費真濟喟力才予伊恬落來。伊看甲真心適。當蛇終其尾共牛蛤仔完全吞落腹肚﹐伊才伸手共蛇位罐仔底拖出來。這時﹐換做蛇的尾仔漲甲若雞規。",
    "paragraph_id": 373
  },
  {
    "title": "大港嘴",
    "author": "胡長松",
    "text": "伊笑一陣﹐一出力﹐彼尾蛇就死佇伊的手婆中央。「多桑！你nái會hiah死頭殼？人攏來遮濟tsūa啊﹐你遂連考慮一下都毋？」 「這無啥通講的。恁歐多桑留予我外濟地﹐阿這馬是tshun外濟？我已經心肝掠坦橫啊﹐自這馬起﹐到我瞌目晉前﹐一坪都袂減tsit。」 「毋拘你敢忍心予它按呢拋荒？",
    "paragraph_id": 374
  },
  {
    "title": "大港嘴",
    "author": "胡長松",
    "text": "多桑﹐今年規年落無半滴雨﹐阿咱收的粟是換無一袋肥﹐講愛賣予鎮裡的農會﹐農會內面的眾佛仔是揀甲仁仁仁﹐閣歹tshìng-tshìng。家裡頂頂下下跤數hiah濟﹐咱總袂īng的無吃無lim袂肥假喘敢毋是？共地賣賣咧﹐無嘛閣有寡別項sit頭通做。」 「別項sit頭？啥物別項sit頭？」 「比如講去城--nih開一間布莊﹐抑是做寡買賣彼款的。」 「哼原來恁兄弟早就按算好矣﹐唉！算我白飼恁--矣啦。",
    "paragraph_id": 375
  },
  {
    "title": "大港嘴",
    "author": "胡長松",
    "text": "晉前是土匪政府位我手裡共地搶去﹐這馬閣加恁二个土匪仔囝﹐哼我這世人有影是對咱林家祖先袂得過就著！」 「多桑﹐你哪會按呢講啊？阮嘛是為著厝裡想毋才會提出勇氣共你講遮的。若無你去田裡看覓﹐攏已經九--月矣﹐咱的稻仔是生做啥死人款？閣講舊年啦﹐才落幾日雨﹐hiah雨水就排袂去﹐人魚塭仔的魚攏泅位咱田裡來啊﹐啊你的稻仔遂成做人的魚飼料﹐你愛這種田地是欲創啥啊？」 「恁恬去！毋成囝！",
    "paragraph_id": 376
  },
  {
    "title": "大港嘴",
    "author": "胡長松",
    "text": "再加講一句我就共恁兄弟仔滬--出lih。想袂到我會生著恁這款沒出脫的後生！」 房間內﹐番仔油燈欲化去矣﹐位燈芯仔尾溜tshīng--出來的茹tshàng-tshàng的白煙。金釵àⁿ腰徛佇床邊﹐共老母仔的手lak ân-ân。歐巴桑的面予搖顯的火光tshiō著﹐目睭內滇滇滇攏是目屎﹐閣真激動位嘴--nih發出咿咿ooⁿh-ooⁿh的叫聲。「卡桑﹐妳較冷靜咧﹐是我﹐是我金釵。",
    "paragraph_id": 377
  },
  {
    "title": "大港嘴",
    "author": "胡長松",
    "text": "」 歐巴桑恬一下仔﹐閣咿咿ooⁿh-ooⁿh底叫。「卡桑﹐我知影啊啦﹐妳欲講啥﹐妳講較慢咧﹐講較慢咧……」 歐巴桑拚大力頭共lak著金釵的手振動一下。「敢是手？卡桑。」 歐巴桑tàm頭。「你敢是手痛？卡桑。」 歐巴桑大力晃頭﹐閣叫甲咿咿ooⁿh-ooⁿh。伊的手閣動一下。金釵這下手才掠老母仔全是皺痕佮黑斑的烏焦瘦的手骨金金相。過一時仔﹐伊才假若想著啥﹐喝出聲： 「卡桑﹐妳的彼卡玉環咧？",
    "paragraph_id": 378
  },
  {
    "title": "大港嘴",
    "author": "胡長松",
    "text": "」 金釵共老母仔的手骨so-so咧。「卡桑﹐妳是欲講﹐是誰位妳的手共玉環拔走nih？卡桑……」 歐巴桑目睭內的目屎tshuāⁿ出來﹐流甲規面。這个時﹐一陣風位窗仔吹入來﹐共番仔油燈吹化去。厝內齊是焦臭味。「彼个時陣﹐我猶是一个啥物攏毋八的查某kan2仔爾。」 「妳是講啥物時陣啊？姨仔。」 「我是講恁外祖嬤死去彼工﹐我的心肝頭pih-pok跳甲真厲害。毋過過無外久﹐我就啥物攏知影矣。",
    "paragraph_id": 379
  },
  {
    "title": "大港嘴",
    "author": "胡長松",
    "text": "」 怹共蓪草芯佮米糠舖佇棺材的尚底層﹐續落是銀紙金、七星板、雞枕、過山褲、桃仔枝、閣有一粒熟雞蛋。聽講﹐囥彼粒熟雞蛋是為著提醒死者﹐等到它孵雞仔囝的時才轉來就會使矣。續落怹共伊冷吱吱閣硬khok-khok的身軀囥入壽木。司公九手提羅庚徛佇壽的頭前看這一切﹐伊焦肘冷靜命令怹共伊的頭囥予正﹐才替伊嵌水被。伊斡過身﹐共訴文位靈桌頂伊的法鈴下抽出來﹐咿咿哦哦念甲一摜長ló-ló﹐了後共化--掉。",
    "paragraph_id": 380
  },
  {
    "title": "大港嘴",
    "author": "胡長松",
    "text": "這時陣﹐坐佇半掩的門邊的彼个鼓吹阿凸仔已經開始盹龜矣。「喂！阿凸仔！攏啥物時矣﹐你閣睏？起來！時到矣。」阿凸仔目睭jûe咧﹐才位椅條仔下共伊的鼓吹夯懸懸﹐巴拉巴拉pûn出聲。一群土公仔遂就大喟喘袂lī鬥力共棺材蓋扛過﹐崁ân。阿就佇彼一目睨﹐兩爿mà-mà吼的哭聲tsiâu tháu。",
    "paragraph_id": 381
  },
  {
    "title": "大港嘴",
    "author": "胡長松",
    "text": "槌仔封釘的聲khiak-khiak叫﹐林阿舍徛站邊仔﹐nahàiⁿ頭na吐大喟看伊的後生新婦查某子跪佇棺木四圍底pê踅。——一點東方甲乙木﹐子孫代代居福祿……有喔！——二點南方丙丁火﹐子孫代代發家伙……有喔！——三點西方庚辛金﹐子孫代代發萬金……有喔！——四點北方壬癸水﹐子孫代代大富貴……有喔！——五點中央戊己土﹐子孫代代若彭祖………… 「無啦！」佇門外﹐鼓吹阿凸仔位土跤兜大大力phúi一嘴瀾。",
    "paragraph_id": 382
  },
  {
    "title": "大港嘴",
    "author": "胡長松",
    "text": "伊共彼群猶閣大粒汗細粒汗底擦的土公仔講：「若彭祖？我看﹐怹規家伙仔加做伙猶無夠一劃。」 「阿凸仔﹐你tsiàng時講這欲代？好歹人攏嘛講死者為大嘛！」 「大？我閣咧大頭鬼咧！Khán！」 「你是講﹐恁小妹阿春失蹤啊？」 「是啊！攏幾若個月--矣。」 「毋過哪會攏無聽你提起？」 「唉！這欲按怎講？彼工伊興tshih-tshih走轉來共我講﹐伊的老夫人欲共伊嫁予怹兜的大少爺做細姨。",
    "paragraph_id": 383
  },
  {
    "title": "大港嘴",
    "author": "胡長松",
    "text": "伊親嘴講﹐彼个查某人按呢共問的：『阿春仔！你覺得大少爺人範啥款？』 伊應講：『夫人﹐大少爺儀表堂堂﹐風度漂撇﹐是大將之才。』 『我不是問這。』 『若無妳是問啥啊？』 『我是問講﹐伊對妳按怎？』 『伊對我真好﹐夫人。』 所致﹐彼个查某就共阮小妹阿春講：『按呢就好！",
    "paragraph_id": 384
  },
  {
    "title": "大港嘴",
    "author": "胡長松",
    "text": "按呢就好……是按呢啦﹐阿春﹐妳嘛知影﹐厝--nih無人丁、頭嘴少﹐妳彼二个無路用的少奶奶﹐到這馬生袂出一个孫來予我kâⁿ﹐閣再講阮林家田大家伙闊﹐以後愛靠siáng做？我看妳骨骼好﹐尻川圓lut閣結實﹐規氣﹐妳予少爺做細姨啦！』 『這……夫人﹐我實在配袂起。』 『欸！妳佇阮兜hiah久矣﹐我才共妳講遮呢﹐阿春！",
    "paragraph_id": 385
  },
  {
    "title": "大港嘴",
    "author": "胡長松",
    "text": "別人我是信袂袂過﹐妳嘛免推--矣﹐就按呢啦……以後阮林家的香火攏靠--妳矣……』 「……所致﹐彼日伊專工走轉來厝共我講這層。毋過才過幾天﹐伊就失蹤去--矣。」 金蓮姨仔倚佇門聽著這一切。「這是千真萬確的﹐先生。伊就共嘴貼佇我的耳孔﹐親像底騙伊的囡仔仝款共我講著這項。」 「這嘛……」 「先生﹐你猶未共我講。是按怎你規身軀澹漉漉咧？」 「我嘛毋知。我走揣阮厝裡的人的下落﹐已經走揣規工啊。",
    "paragraph_id": 386
  },
  {
    "title": "大港嘴",
    "author": "胡長松",
    "text": "日本人拄才走﹐昨昏祖國政府就來矣﹐阿今仔日一透早﹐阮厝裡的人就失蹤矣。有人好心共我講﹐怹攏跋落港--去矣。我這馬真煩惱﹐我的阿爹有蝦龜﹐我的阿娘有風濕﹐阿我拄入門的媳婦腹肚內閣有我的囡仔咧！毋過我這馬遂連怹的影跡嘛揣無。」 「敢會是足久的代誌啊？先生。」 「才毋是咧！我袂記毋著的啦。He是今仔日的代誌﹐就是今仔日一透早﹐我一睏醒﹐怹就無khàiⁿ啊。阿我已經揣怹一工齊齊--矣。",
    "paragraph_id": 387
  },
  {
    "title": "大港嘴",
    "author": "胡長松",
    "text": "」 夕陽已經沉落真久﹐月娘位山崙仔後peh--起來﹐月光tshiō佇海埔。海霧猶原貼佇月光tsim過的海面﹐海鳥佇飛魚之間飛踅。查某囡共我絞ân-ân﹐伊金滑的皮膚予我聯想著蛇鱗﹐閣親像一領澹去的漁網共我纏tâiu咧。伊講話的聲音佮海湧的聲透瀾做伙。我才知影彼个聽講是阮姨仔的查某搬去港邊﹐一直就滯佇港邊的彼間柴間仔裡。我的老母金釵﹐是佇幾若年後的一个無風閣hip熱的暗暝行入這條烏陰的小巷。",
    "paragraph_id": 388
  },
  {
    "title": "大港嘴",
    "author": "胡長松",
    "text": "彼工港邊落著佮今仔日仝款的雨﹐四界潮--漉漉。「我毋是早共妳講過啊？妳袂凍嫁伊的。阿妳是按怎應的﹐敢猶會記？妳講：『總是﹐只要會使離開彼个家﹐嫁予誰攏仝款。』阿這馬咧？妳看妳哭甲一个面茹慘慘。」 「我無反悔。」 「敢成實的？阿若我共妳講﹐有一个人已經轉來矣咧？伊為著妳﹐暝到日守佇港邊三魂欠七魄﹐借酒底tìⁿ khong痟。敢講妳有影完全袂反悔？」 「我完全袂反悔﹐金蓮姐仔。",
    "paragraph_id": 389
  },
  {
    "title": "大港嘴",
    "author": "胡長松",
    "text": "我乾焦是來共妳講﹐我有身矣。」 久年了後﹐司公全仔按怎嘛想袂到﹐就算伊一个人孤孤單單行佇黃泉路﹐心肝頭尚介放袂落的﹐猶是彼項。日時怪手的聲一直吵到暗暝﹐he是菅仔轉紅的時天﹐土裡的土蚓仔假若是受到驚嚇﹐一勁頭齊鑽到土跤兜來﹐怹甚至ân-ân纏鬥陣﹐假若是永遠嘛毋願分。司公全仔就徛佇彼一大片予菅仔掩崁的墓頭﹐伊看著遠遠的海平線﹐有一个跛咧跛咧孤單的形影對伊行來。",
    "paragraph_id": 390
  },
  {
    "title": "大港嘴",
    "author": "胡長松",
    "text": "伊認出伊是誰﹐逐年的這个時陣﹐伊攏會轉來。「恭喜你﹐豬哥仔﹐閣過幾工﹐你就升格做阿公--矣呢。」 「唉！講這有啥路用咧？彼个精牲！伊做的代誌﹐我全攏知影啊﹐閣是遮的人氣phut-phut走來共我講的呢。」 「豬哥頭﹐你果然是佮你的老爸一个磨仔印出來的﹐完全袂失伊的名聲。」 「Mâng講矣啦！司公叔仔﹐這馬伊閣毋肯原諒我彼項咧！」 「佗一項？」 「遂毋知是我去南洋替hiah日本狗相戰的代誌。",
    "paragraph_id": 391
  },
  {
    "title": "大港嘴",
    "author": "胡長松",
    "text": "」 「伊閣袂凍諒解你？」 「我有嘴講甲無瀾﹐毋過一點仔路用嘛無。」 牛頭叔公講話攏是按呢囉哩囉唆。彼一冬﹐佇彼个四界攏是飫老鼠的時代﹐竹帷仔李添丁﹐也就是的李碌的阿公﹐照計畫tshūa人對抗日本人十外擺﹐司公全仔嘛是其中一个領導者。毋過怹的計畫無成功﹐因為伊所領導的﹐大部份是一寡毋敢欷哼的烏合之眾﹐注定袂成事。",
    "paragraph_id": 392
  },
  {
    "title": "大港嘴",
    "author": "胡長松",
    "text": "最後一遍聚會了後﹐抑就是林大貓死﹐閣西武大人予豬哥頭的老爸李添丁暗殺了後﹐日本人掃淨這个所在﹐就無人想起這項矣。司公全仔無予人掠去嘛無予人刣死﹐毋過規面siok寞﹐除了必要的師公法事﹐伊無閣出現佇眾人面頭前﹐規工恬tsiⁿ-tsiⁿ去海邊仔pûn伊的烏色牛角。彼時陣﹐春天的白色番仔藤開滿佇規田洋﹐伊真甲意﹐挽一láng﹐逐座墓仔頭共囥一蕾。伊照顧遮的墓﹐共怹當做是家己的墓仝款。",
    "paragraph_id": 393
  },
  {
    "title": "大港嘴",
    "author": "胡長松",
    "text": "「——He閣有啥關係啊？講到底﹐人總是要死。佇猶無魚塭晉前﹐遮完全是曠闊無邊的稻仔田﹐一直湠到東爿幾十里外一座叫做雞角仔山的山跤。三重溪就是位雞角仔山流落來的。聽講較早溪水八流到阮遮來﹐毋過有一擺大水了後﹐它就改道矣﹐閣共田園沖ka̍h崩去﹐所留落來是一四界的石頭﹐就親像咱的命運。",
    "paragraph_id": 394
  },
  {
    "title": "大港嘴",
    "author": "胡長松",
    "text": "彼條河這馬流到佗位我無清楚矣﹐總講一句﹐位我出世開始﹐逐个老大人攏對我講著彼擺淹水的代誌﹐袂輸he是彼條溪水的光榮仝款；阿伊就無閣斡入來遮矣。雞角仔山山勢無懸﹐píng過山崙了後有二條路﹐向東北的一條較細條﹐通位牛稠埔去﹐是一个較早飼牛的小庄仔頭；阿向西北的彼條﹐路就較闊閣好行﹐通位西甲去。西甲閣較過去就是苓仔寮﹐苓仔寮閣較過去就是打狗港。",
    "paragraph_id": 395
  },
  {
    "title": "大港嘴",
    "author": "胡長松",
    "text": "聽講打狗港有規千上萬的人﹐hia的人攏穿有鈕仔的白siak-siak的衫﹐佮日本人仝款。我想著啊﹐彼个姓宋的﹐當年嘛是位彼條路行來的。聽講伊是唐山人﹐村裡一个讀過公學校的人共我講﹐唐山出大亂﹐所致彼个姓宋的祖公仔﹐才專工tē幾粒銀﹐走反到阮遮來匿的。講落到塊﹐伊嘛毋是啥物十惡不赦﹐只是提伊的銀兩共官府烏紗爾﹐橫直﹐阮的地嘛著欲種無物矣。",
    "paragraph_id": 396
  },
  {
    "title": "大港嘴",
    "author": "胡長松",
    "text": "你的阿公豬哥頭娶恁阿嬤阿娥仔的時﹐魚尾窟乾焦tshun林阿舍佮彼幾个想袂開的可憐代﹐苦苦維持怹的田﹐阿若無田﹐是誰閣欲去飼豬咧？恁阿公的彼隻豬無比紅毛豬﹐生來就體格袂正﹐閣兼揣無豬母佮牠打種﹐規日siān tauh-tauh軟kauh-kauh。後來伊志願去參加彼場戰爭。」 「彼擺戰爭您敢有去？」 「無﹐我當然無去nooh！」 「豬哥啊﹐你聽我講﹐你成實要去替彼群四跤的相戰？」 「噯！",
    "paragraph_id": 397
  },
  {
    "title": "大港嘴",
    "author": "胡長松",
    "text": "」 「你按呢﹐欲按怎對恁老爸會得過？」 「表叔﹐請你諒解﹐這嘛是不得已的代誌。厝裡人濟﹐我去南洋﹐減采閣通寄寡錢轉來。」 「阿你的豬公leh？」 「彼隻豬公只好叫阿娥仔去牽矣。」 「這哪會用的﹐伊一个查某人！」 「司公叔仔﹐我已經佮伊參祥過啊。好定這遍轉來﹐阮家己就飼會起一稠豬矣。我只是欲拜託你﹐我無佇咧的時﹐我的阿母就要請您多多照顧矣。",
    "paragraph_id": 398
  },
  {
    "title": "大港嘴",
    "author": "胡長松",
    "text": "」 ……山跤﹐樹林仔內的小路直直有人行過﹐阿阮日時就匿佇邊仔的磅孔﹐到盈暗才出來揣物食。彼日木火仔躊躇咧講：「若假使片崗伍長知影咱這爾濫摻驚死﹐伊敢會放咱煞？」我共伊講：「若你叫是遐日本狗閣有向望﹐按呢你就去啦！我猶想欲活咧轉去咧！閣再講﹐佇咱手裡﹐已經死十偌个紅毛兵的俘虜啊﹐你敢無看怹苦苦哀求的形？遐紅毛兵佮咱又閣有啥冤仇？怹嘛是佮咱仝款﹐是娘胎十個月生落來的﹐你敢無想過這？",
    "paragraph_id": 399
  },
  {
    "title": "大港嘴",
    "author": "胡長松",
    "text": "」「毋過咱匿佇遮畢竟毋是辦法﹐咱按呢佮死人有啥物無siâng﹐怎通活咧轉去？你講。」木火的臉漲甲紅紅紅﹐伊看著激動甲欲死。「木火仔！你莫激動。你只是傷虛弱啊﹐才會按呢胡亂想。按呢啦！我昨昏有看見彼條溪的對岸﹐假若閣有幾欉無夆挖去的樹薯﹐我去試看運氣按怎！你佇遮等。你等一下！」我就趁夜暗﹐真無簡單才來到溪邊。毋過﹐當我一跤la̍p入溪﹐聽見跤脊骿後的槍聲的時﹐隨就知影我烏有去矣…… 是按怎是我？",
    "paragraph_id": 400
  },
  {
    "title": "大港嘴",
    "author": "胡長松",
    "text": "雨細陣細陣假若是菅芒花的紅穗﹐飄散佇伊的身軀﹐親像是麻黃的樹葉﹐暗靜仔落佇海面。伊擔頭看漸漸近的烏雲。是按怎是我愛來擔這一切咧？不安的鑼聲湠過每一个角落。烏索仔港的人位窗仔探頭出來。「又閣啥代？」 「我毋知。」 「這陣鑼成實驚死人﹐敢會又閣是誰佇海上無法度轉來啊？」 「唉！妳莫khap不時按呢疑神疑鬼好否。」 阮的跤步行過雍埃的牆﹐暗影內面滲出有時明有時霧的講話聲。",
    "paragraph_id": 401
  },
  {
    "title": "大港嘴",
    "author": "胡長松",
    "text": "查某囡仔講伊欲tshūa我去揣一个人﹐佮講伊有物件欲予我看。鐵頷頸木火仔抱伊的弦仔佇榕仔跤拼命giú﹐giú伊的代表曲《起霧的故里》kap《落雨孤帆》﹐沒有人袂相信遮的曲是伊佇彼个叫做拿閩的小島寫的。聽講﹐伊寫遮的曲﹐是為著欲唱予一个查某囡仔聽的﹐歌詞內面攏是月光、海湧、蟲叫、閣有遠遠的向望。毋過這一切攏傷慢啊。伊面對大海﹐共伊的歌唱過一遍閣一遍﹐假若伊所轉去的所在並毋是晉前伊所離開的故鄉仝款。",
    "paragraph_id": 402
  },
  {
    "title": "大港嘴",
    "author": "胡長松",
    "text": "彼時伊位彼个島坐起lih一隻日本貨船﹐閣位日本踅一liàn轉來遮﹐已經是戰爭結束了後幾若年的代誌。想袂到港邊的新血跡猶未洗清﹐伊毋敢相信伊的鼻仔﹐四界開腸剖肚的臭tsho味﹐就親像伊佇拿閩小島的湳仔地所鼻著的味﹐伊感覺驚嚇。毋過伊知影戰爭已經結束啊﹐因為伊佇胸仔口mòo ân-ân的物件﹐也就是豬哥頭的骨頭麩﹐是伊冒生命危險共伊位水裡hoo起來、曝三工、了後冒閣較大的危險共伊化掉的。",
    "paragraph_id": 403
  },
  {
    "title": "大港嘴",
    "author": "胡長松",
    "text": "伊先是共遐骨頭麩包佇伊褪落來的衫裡﹐閣用彼條「祈武運昌隆」的帶仔共它綑佇跤脊骿﹐一直到日本﹐總算是討著一个囥骨頭麩的甕仔共伊貯入去。彼時伊就的確知影﹐戰爭確實結束矣。毋過tsiàng時伊毋敢相信﹐故鄉的血腥味﹐會使保持這久。伊看見彼棟伊佇夢中時常看著的家厝就欲崩去﹐門戶大開﹐乾焦tshun幾隻無毛雞佇內底khok-khok走﹐閣有幾隻欲死欲弄晃的臭頭仔狗。「多桑！多桑！」伊入門喝聲：「美子！美子！",
    "paragraph_id": 404
  },
  {
    "title": "大港嘴",
    "author": "胡長松",
    "text": "」毋過無人應。落地獄、落地獄﹐烏心肝的來義仔落地獄矣！伊斡頭﹐除了窗外刺來的tshîⁿ目的日光﹐無看見半个人。所有的狗攏闖出門…… 「……後來我來到恁兜。當我好禮仔共彼甕骨頭麩捧佇胸前﹐共遐纏ka̍h若娘仔殼的蜘蛛網púe開﹐就看著你的家後﹐也就是恁的囡仔的老母﹐猶原坐佇彼條跤骨斷去的破椅條頂懸。『你是按怎到這馬才來咧？』 『嫂子！我……阮……這是……』 『好矣！你免閣講矣。我全攏知影矣。",
    "paragraph_id": 405
  },
  {
    "title": "大港嘴",
    "author": "胡長松",
    "text": "』 『嫂仔﹐妳哪會知？』 『我早就知矣。恁一到遐﹐伊就死矣﹐敢毋是？』 『毋過嫂仔﹐伊是戰爭結束前一刻才死的。講起來見笑﹐阮差一點仔就做伙轉來矣。這一切攏愛怪我……』 我共代誌的經過tsiâu講予伊聽﹐阿伊就規身軀tshuah--起來﹐彼條柴椅條﹐隨就發出嘎啦嘎啦底晃蕩的聲。『我是專工來向妳賠罪的﹐假使若毋是……』 伊雙手共耳仔掩咧﹐直直出力嚷講：『是按怎？是按怎你欲共我講這咧？",
    "paragraph_id": 406
  },
  {
    "title": "大港嘴",
    "author": "胡長松",
    "text": "』 ……所以我只好共物件囥佇伊的面頭前﹐一个人恬恬來走。」 跛跤牛頭﹐亦就是李碌的表叔公﹐彼年拄好四十歲﹐tshūa怹一家口--á六个離開魚尾窟﹐搬到烏索仔港來。彼時的烏索仔港﹐若共一排過一排烏sìm-sìm的林投佮麻黃掠外﹐啥物嘛無。佇沙埔lap入來的缺口﹐怹插莿竹﹐閣搬石頭﹐假若較早大流來的時仝款﹐毋過這擺怹共石頭thiām入海裡﹐共遮變做一个tīng-khok-khok的港口。",
    "paragraph_id": 407
  },
  {
    "title": "大港嘴",
    "author": "胡長松",
    "text": "大道公的風就是位遮吹起的。風逐年吹一擺﹐共鯽仔、tshǹg仔佮虱目仔吹--入來﹐嘛共海面死者的亡魂tshūa倒轉--來。聽講鐵頷頸木火仔就是綴遮的亡魂轉--來的。牛頭目睭金金看著一个硬篤篤的少年家徛佇厝的門跤口﹐左跤有一紲khī。「牛頭叔﹐是我。我問足久才知影原來恁搬來tūa佇遮。」 「哦？有啥貴事啊？」 「我是來揣素蘭的﹐牛頭叔。」 「伊無佇leh。」 「毋過我拄才有看伊佇窗仔邊neh。",
    "paragraph_id": 408
  },
  {
    "title": "大港嘴",
    "author": "胡長松",
    "text": "牛頭叔﹐我知影你反對阮鬥陣﹐毋過﹐這擺我位死--nih出脫轉來矣﹐乾焦是為著欲見伊一面--niâ。」 「免矣。」 「我求你﹐牛頭叔﹐我知影我的老爸bat做過袂使見人的見笑代﹐毋過﹐伊嘛是逼不得已的。阿這馬﹐我聽講伊死矣﹐敢講你猶袂凍共彼个冤仇放下？」 「你錯矣﹐我早就無恨伊矣。無論按怎﹐你轉去啦。」 「毋過我這馬已經啥物攏無矣。您就好心leh﹐予我見伊一面啦！」 「傷慢矣﹐你上好猶是煞心。",
    "paragraph_id": 409
  },
  {
    "title": "大港嘴",
    "author": "胡長松",
    "text": "」 「毋過﹐這﹐這閣是按怎啊？」 「因為阮兜素蘭明仔載就欲出嫁矣。」 彼日船馬達的聲停落來﹐烏索仔港難得罩佇一个過節的氣氛內面。「是按怎今年媽祖生愛辦甲這鬧熱啊？」「小子！你目睭pe̍h予金啦﹐坐佇轎內的才毋是媽祖婆﹐是林阿舍的細漢查某子金釵neh！」摃鑼摃鼓的聲傳甲真遠﹐一直傳到海風咻咻的墓仔埔地﹐含一个老人咒懺的聲。",
    "paragraph_id": 410
  },
  {
    "title": "大港嘴",
    "author": "胡長松",
    "text": "「林老爺﹐你講過﹐只要我今仔日提出一百石米佮十石肥料﹐你就會共你的查某子金釵嫁我。Taⁿ我共物件送來矣﹐這馬就囥佇門跤口。」 「這……」 「你袂使閣躊躇矣﹐林老爺﹐這是昨昏你親嘴講的。」 「毋過﹐我猶是著愛問看阮查某囝的意思才會用的。」 「這就毋免費心矣﹐林老爺。我是講﹐伊袂無聽你老大人的話矣﹐敢毋是！」 「哪有這款代？彼棟厝本底就是伊的。」 「哼﹐你想袂到的代誌猶真濟咧！",
    "paragraph_id": 411
  },
  {
    "title": "大港嘴",
    "author": "胡長松",
    "text": "」 「毋過﹐彼个小子是位佗位變遐物件來的？」 「鬼才知影。」 「閣有﹐妳看伊穿得那麼遐爾體面﹐頭髮閣抹甲hia油金﹐窮實是人模人範。」 「按怎？妳也想欲嫁伊sīm？」 「若是伊看我會起就好矣。」 伊徛佇港邊新起的洋樓頭前﹐穿一軀烏ka̍h反金的西米羅﹐白色siat-tsuh平tháⁿ-tháⁿ閣金熠熠﹐絲仔料的ne-kuh-taih頂頭bín一枝有鑽石的夾仔。",
    "paragraph_id": 412
  },
  {
    "title": "大港嘴",
    "author": "胡長松",
    "text": "「碌哥﹐船老大派人來問講彼條錢啥物時欲還怹。」 「啥物錢？」 「碌哥﹐伊講是你親嘴講的﹐就是你頂一擺要怹行的彼一tshūa船﹐伊講﹐怹是替你拚性命的﹐阿若今仔日無共錢算予清楚的話﹐怹是講啥嘛毋出海的。」 「彼條錢我予怹矣敢毋是？」 「伊是按呢講的﹐伊講﹐閣有一條尾款……」 「你去共伊講﹐我予伊的已經有夠濟矣。」 「這……」 「按怎﹐阿福仔﹐你驚啥？",
    "paragraph_id": 413
  },
  {
    "title": "大港嘴",
    "author": "胡長松",
    "text": "」 「無啦﹐碌哥﹐這幾年落來﹐我佮你出生入死﹐哪會驚啥leh？我乾焦煩惱﹐萬一若怹共代誌……」 「好啦！按呢你就去共講﹐等明仔載轉來﹐才來佮我談這tsân。就共伊講﹐今仔日是我洞房的好日子﹐叫伊明仔載閣來。假使伊敢來敗我的興頭﹐按呢會予伊足緊就知尾。」 「我知矣。」 「閣有一tsân。」 「請吩咐。」 「宋家魚塭仔彼頭﹐敢有人來？」 「無﹐碌哥。毋過……」伊壓低聲講：「怹派人送一份禮來。",
    "paragraph_id": 414
  },
  {
    "title": "大港嘴",
    "author": "胡長松",
    "text": "」 「啥物禮？」 「我毋敢講﹐碌哥。」 「到底是啥？」 「是按呢啦﹐碌哥。怹叫長工送一盒物仔來﹐我拍開看的時﹐發見內面té一隻拄夆斬頭的死雞角。」 伊嘴bih一下﹐共手ńg pūaⁿ-pūaⁿ-leh﹐點一枝薰。佇薰煙後﹐伊笑出來：「就是這ooh？趣味﹐有意思！我佇怹家做這呢久年的奴才﹐阿怹予我的就是這ooh？",
    "paragraph_id": 415
  },
  {
    "title": "大港嘴",
    "author": "胡長松",
    "text": "」 「…海流一退﹐眾沙蟳位沙埔的土裡sô出來﹐四界攏是liám-puat-á花甜甜的芳味﹐阿夕陽所tshiō﹐囡仔快活tshit-thô的影拖ka̍h長長﹐怹踏佇海的湧泡跳舞﹐直到笑聲共每一根頭毛渥澹。阮徛佇埠岸﹐看海面所tshiō的夕陽的光線﹐阿大海就ká-ná是一座金siak-siak的皇宮………」 大廳裡酒lim ka̍h la-thian。笑聲﹐歌聲﹐喝酒拳的聲﹐酒甌相kho̍k的聲。",
    "paragraph_id": 416
  },
  {
    "title": "大港嘴",
    "author": "胡長松",
    "text": "房間內是鮮花的芳﹐閣有新家具的樟仔味。門拍開閣關﹐一陣跤步聲輕輕盤倚伊。「……你牽我的手﹐用你有力的手骨共我拖入金色的湧裡。海水崁過我的跤頭hu﹐阿囡仔的笑聲共我的世界箍圍。你共你的嘴唇貼佇我的嘴phúe﹐sip-sip燒-lo親像是跤底恬靜的幼沙仔……」 有人共伊的頭紗掀開。阿當伊共目睭thí--開﹐伊的世界就開始崩pit。「阿姑！」 「你這个thái-ko鬼﹐閣來創啥？",
    "paragraph_id": 417
  },
  {
    "title": "大港嘴",
    "author": "胡長松",
    "text": "我毋是叫你離我較遠leh？」 「阿姑﹐是阮阿娘伊叫我來──」 「你恬恬﹐伊閣要你來共我討物件是否？你轉去共伊講﹐自從你這衰鬼來共我討米﹐阮兜的米甕就空矣。你順續共伊講﹐恁姑丈氣ka̍h tshìng煙﹐伊罵講哪有家己的後生毋飼去飼別人後生的理？」 「毋是啦﹐阿姑﹐我毋是來共妳討物件的﹐你誤會矣。我乾焦是來共妳講﹐我會目睭金金看恁露家散宅﹐到時﹐妳借予阮兜的米﹐我會加十倍親手還恁的。",
    "paragraph_id": 418
  },
  {
    "title": "大港嘴",
    "author": "胡長松",
    "text": "」 ……炮仔聲了後﹐厚閣濛的炮煙tak纏佇烏索仔港的逐枝柱仔﹐久久袂散。柱仔頭閣有hia bak血的手婆抹過所留落來的臭腥味。「刺骨冷的早起﹐天猶袂光﹐舢舨仔猶縛佇岸邊的石碇﹐就是有一群暴民路途迢迢位雞冠山彼頭來﹐怹面色青狂﹐完全ká-ná是死爸狗。」「你講啥人啊？先生。」「我講hia暴民啦﹐少年家﹐全是位城lìn逃來的衰尾鬼﹐若毋是怹﹐阮嘛袂死hia̍h慘。",
    "paragraph_id": 419
  },
  {
    "title": "大港嘴",
    "author": "胡長松",
    "text": "」大力底摃的海湧共彼陣臭腥味絞起來、吞滅﹐晉前是一寡失神亂去的跤步聲﹐了後﹐逐个跤步聲攏hiah-nih大聲、有力。怹出吃奶力拍門板﹐共há-lih頂懸的蜘蛛絲攏sìm斷去。「阿娘！He是毋是阿爹？阿爹轉來矣！」 「憨囝仔！He毋是恁阿爹﹐恁阿爹袂按呢拍門。」 「He是誰？」 「你免問hiah濟。緊﹐你去共恁阿叔喊起來。」 伊無聽老母的話。",
    "paragraph_id": 420
  },
  {
    "title": "大港嘴",
    "author": "胡長松",
    "text": "伊只是偷偷仔行到門邊﹐位門縫﹐看見khá面徛一个穿軍服的查甫﹐腰邊結槍﹐閣懸強閣威風。伊歡喜ka̍h欲死﹐歡喜ka̍h 躡跤尾共門tshùaⁿ thuah開。「長官﹐恁聽我講﹐這馬阮厝裡乾焦阮小叔一个查甫人niā-niā﹐阿我小叔伊﹐伊……伊只是一个擔火炭的﹐不可能會做出啥物傷天害理的代致﹐閣較無可能講欲佮hia tsing-piàng的匪類鬥陣。恁﹐恁定著是誤會矣。」 「恬去！",
    "paragraph_id": 421
  },
  {
    "title": "大港嘴",
    "author": "胡長松",
    "text": "毋管有誤會無﹐先佮阮行才閣講。緊講﹐伊人佇佗位？」 「伊……伊猶袂轉來。是按呢啦﹐伊逐工要行真遠的路去到山跤的炭窯仔彼爿﹐了後共伊的火炭逐間逐間送……續落閣……總講一句﹐伊袂……」 「妳較莫囉唆！」 續落怹入內房﹐共伊位眠夢lìn挖起來。「哼！閣講無？」 就是按呢﹐一陣hi-hi hua-hua了後﹐怹走矣。",
    "paragraph_id": 422
  },
  {
    "title": "大港嘴",
    "author": "胡長松",
    "text": "門袂赴關﹐兵仔的影消失佇伊的視線；仝一時﹐伊看見彼塊文文寂靜的土地﹐留落一tsūa雄狂青tshuah的雙跤犛過的血痕。「恁！恁共我講！我是做啥？我到底是做毋著啥啊？」 烏鴉ka̍h-ka̍h-ka̍h的叫聲雄雄tshê過天邊﹐佇淒冷的夜色--lìn﹐狂風大湧共天頂的烏雲崁過。阿當壁頂的鐘lòng第十二響的時﹐頭殼內的一切就予風吹散去﹐變做過暝代﹐風中tshun哀嘆吐大喟的聲。「這是拄開始niâ。",
    "paragraph_id": 423
  },
  {
    "title": "大港嘴",
    "author": "胡長松",
    "text": "」 「按怎講？」 「你敢無聽過宗保--a怹舅--a潘大溪的代誌？」 就是為着五箍銀……伊ká-ná猶會記--tsit彼工潘大溪佇田邊講的話:「唉﹐bàng揣我啦﹐我乾焦是做sit牽牛索仔hūaⁿ犛尾毋bat政治的人啦！」 「唉免驚啦﹐三七五租﹐地主租頭毋讓﹐咱佃做的嘛通團結起來才會有力嘛！閣再按怎講﹐這攏是政府的德政你講是毋是？行啦﹐只是欲招地主怹去三七五租調解委員會tshiâu一下niâ嘛！",
    "paragraph_id": 424
  },
  {
    "title": "大港嘴",
    "author": "胡長松",
    "text": "」 「毋啦！我有某子愛顧﹐有田通做﹐通度三頓飽就好矣啦！」 「你這箍giàn頭！你tang時通三頓飽矣？」 「橫直我毋愛！」 「好啦好啦﹐mài勉強你﹐若無﹐阮欲登報『感謝政府德政』﹐你提五箍來﹐予你徛名。」 「五箍？Ah好啦！」 Sian想嘛想袂到﹐潘大溪就是按呢為著五箍的『感謝政府德政』hông判罪的﹐佳在乾焦關十八年﹐罪名是組織叛亂。「照我看﹐今仔日海裡的風湧不止仔大。",
    "paragraph_id": 425
  },
  {
    "title": "大港嘴",
    "author": "胡長松",
    "text": "」 船離碇晉前﹐那个查甫人共目光位埠岸後面收倒轉--來。伊對船老大阿金仔講：「確定欲去m̄？」 「唉！無去敢會用的？你講﹐這tsām仔﹐海裡的魚ká-ná佮阮有仇咧﹐掠啥無啥﹐tsiâu是一寡虱目佮鯽仔。虱目佮鯽仔好是好﹐是講﹐誰欲共咱買啊？Hia買魚的﹐全佮宋家彼群狗雜種套好矣﹐明知是塭仔飼的﹐偏偏騙講是海lìn掠的﹐講怹大閣肥﹐怹娘leh﹐全攏是吃屎大漢的跤數。」 「毋拘﹐我總是感覺無好。",
    "paragraph_id": 426
  },
  {
    "title": "大港嘴",
    "author": "胡長松",
    "text": "頭家﹐早暗會出事。頂一回入港的時﹐我感覺……」 「唉呀！你放心啦﹐堂主李碌彼頭攏安貼好矣﹐你相信我﹐沒問題啦！」 船老大阿金hē力共mooh-tah的索仔揪一下﹐船身就佇pok-pok的聲音--裡微微仔sìm起來。燈塔的光目送船影出海。天頂的烏雲愈貼愈低﹐煞尾﹐規个貼佇海面﹐成做海霧。彼束轉踅的紅光一目nih tòo--開﹐續落﹐等怹踅轉來仝款的方向﹐船影已經斡過南爿的海鼻。",
    "paragraph_id": 427
  },
  {
    "title": "大港嘴",
    "author": "胡長松",
    "text": "過無久﹐也就是所有炮仔佮鑼鼓的尾聲落定的時﹐烏索仔港只tshun濛濛的雨聲﹐假若查某人am佇棉tsioh被底哭的聲。「哼！這該死的！」 「哥哥﹐你是創啥好代？」 「阿春仔﹐敢是妳？」 「是！是我矣！哥哥﹐你共我講﹐你到底是創出啥物代誌？」 「多桑！」伊喝一聲﹐目睭金金位尪婿的身邊坐--起來﹐晉前流落的目屎共床巾攏kō澹去。「按怎啊？金釵。",
    "paragraph_id": 428
  },
  {
    "title": "大港嘴",
    "author": "胡長松",
    "text": "」 「我看著阮多桑予人共thâi死﹐彼个人是位跤脊胼來的﹐一枝生冷的刀位伊的心肝íⁿ-á tú入去。」 「唉！妳一定是因為拄嫁過來傷緊張矣﹐所以才會烏白想。過一暝就袂矣啦。」 「毋是！毋是我烏白想。我欲轉去！」 「哪會用--e？」伊共身驅the倚過。「你莫khap--我！」 「金釵﹐妳聽我講。妳免緊張﹐咱taⁿ就已經是尪仔某--矣。」 「你莫kha̍p--我。」 「金釵！",
    "paragraph_id": 429
  },
  {
    "title": "大港嘴",
    "author": "胡長松",
    "text": "」 「我央你﹐今仔日mài！」 毋過伊無睬伊﹐只是閣一擺the倚過。尾後伊斡一个身﹐共伊金滑的身軀完全hap落。新娘娶入厝﹐家財年年富 今年娶新娘﹐明年起大厝 「福哥﹐彼个討厭的青瞑婆閣來矣。」 「共hiàm較遠leh。」 「毋過伊死nùa佇土跤毋走﹐講伊欲食茶。」 「唉！食就予食嘛！也毋看今仔啥物日﹐臭老阿婆。叫伊食了緊走。」 「知影矣。",
    "paragraph_id": 430
  },
  {
    "title": "大港嘴",
    "author": "胡長松",
    "text": "」 青瞑的老阿婆攏是坐佇遠遠的林投樹下﹐提雨拍落來的林投樹葉﹐編出一个媠媠的青綠色的飯碗。落雨的時﹐伊就共它倒khap﹐成做頭殼頂的帽仔。規暝﹐伊規暝仔規暝佇雨中來來去去底行。只要伊開始底行﹐就一直有渡水蛾仔飛入來。怹佇gîm-tsî下飛踅﹐一大群。怹噗哧噗哧振動翅股﹐飛向日光燈﹐了後閣規群規群﹐滴答滴答ka-láu佇土跤。「你莫tìⁿ青﹐你成實毋知伊是誰喔？」 「老阿伯﹐我哪會知影伊是誰leh？",
    "paragraph_id": 431
  },
  {
    "title": "大港嘴",
    "author": "胡長松",
    "text": "伊一日到暗講伊是日本天皇的查某子。有影是僥倖﹐伊都hiah-nih老矣﹐日本天皇猶phīng伊少年leh！不過﹐今仔日阮表兄李碌娶某﹐我遂看阿婆仔伊頭殼頂插一把花﹐na phah-phok-á na唱歌行tī隊伍內面。我扛彼頂花轎﹐阿伊就行佇我的身邊。」 「哦？續落來leh？」 「你聽我講﹐續落來﹐規个隊伍都是位伊身軀湠--開的臭hiam味﹐親像是佇樹尾吊規工的死貓仔仝款。",
    "paragraph_id": 432
  },
  {
    "title": "大港嘴",
    "author": "胡長松",
    "text": "我後壁hia pûn鼓吹的﹐臭味suh上大嘴﹐全攏停跤﹐iⁿ-iⁿ-ooⁿ-ooⁿ吐起來。唉呀！你無看著彼个場面……」 「了後leh？」 「了後﹐規个隊伍攏綴leh停跤﹐阮表兄李碌派幾个人欲共hiàm走﹐毋過hiàm袂走﹐伊規氣死賴tī土跤。上尾﹐阮只好具在伊繼續行。」 「成實無人共你講伊是誰哦？」 「無矣。」 「媒人婆leh？」 「媒人婆只是佇邊仔目頭結結。」 「tshun的人leh？",
    "paragraph_id": 433
  },
  {
    "title": "大港嘴",
    "author": "胡長松",
    "text": "」 「無矣﹐攏無講矣﹐怹的面攏是一个欲看笑詼的範勢。老阿伯﹐聽你的氣口﹐你是知影伊是誰m̄？」 Sau聲甲na是破鑼的聲。「你敢成實想欲知？」 「He也著講？」 「好啦﹐an-ne你轉去問恁老母。」 「你是講﹐伊嘛知影nih？」 「伊當然嘛知。你只要問伊你的外媽是啥人﹐伊就會共你講矣。",
    "paragraph_id": 434
  },
  {
    "title": "大港嘴",
    "author": "胡長松",
    "text": "」 黃昏的弦á揪忝矣﹐坐佇大榕跤的老先生﹐就共伊khueh佇伊hit枝有一tsūa傷痕的大腿；對彼枝滄桑的弦á來講﹐hia是一个四是閣恬靜的角落。續落﹐伊就共頷頸khiàn懸懸等待過路人行過。若有人肯停跤﹐an-ne伊就用伊無敗板毋過真厚實兼有喟力的聲嗽對怹講話。伊會共你講海的古﹐伊嘛會共你講按怎用橡奶樹的樹箍佮死人的頭鬃﹐綁出一隻勇固的艋舺出海的古。",
    "paragraph_id": 435
  },
  {
    "title": "大港嘴",
    "author": "胡長松",
    "text": "毋過遮攏無要緊矣﹐要緊的代誌是伊phah死嘛毋講的。真濟老人到死晉前攏想袂起來﹐伊是當年彼个出賣朋友的人的後生﹐當然nooh﹐he也無啥要緊矣﹐佮後來hia雄雄失蹤的濟濟名姓來講﹐豬哥頭的老爸已經算是好運的一个；伊hông出賣至少閣有一款生湠子孫á的人情味leh！「毋過﹐除了死去的人﹐誰閣愛親像當年的hia草賤的人仝款hiah想欲活leh？",
    "paragraph_id": 436
  },
  {
    "title": "大港嘴",
    "author": "胡長松",
    "text": "」芙蓉春的頭牌芙蓉瑪莉的大姑婆﹐也就是宗保的老母﹐bat是一个農家女﹐後來佇魚尾窟的宋家魚塭做sit頭。Hiàng時的宋家老爺﹐也就是這馬這个宋家老爺宋火生的老爸﹐勇kiak-kiak﹐頭腦liú-liá﹐gâu按算﹐佳哉伊的心肝袂bái﹐瑪莉的大姑婆﹐hiàng時十九歲﹐腹肚內是伊的龜囡仔（講著見笑﹐減采也就是宗保叔）﹐伊也不過是叫伊走niâ﹐閣予伊一筆安家費﹐用騙痟--e的氣口吩咐伊莫放聲。",
    "paragraph_id": 437
  },
  {
    "title": "大港嘴",
    "author": "胡長松",
    "text": "總是﹐無像林家的大新婦﹐自己尻川生無﹐遂共hia林家香火的寄望﹐也就是hia查某kán-á﹐一个á一个拖入地陷跤仔倒鎖﹐直到怹tèⁿ無聲才準煞。講--起來﹐瑪莉的大姑婆算是三世燒好香啦；阿戰爭結束彼冬﹐伊thèⁿ一圈肚嫁予司公九的大兄﹐he是一場潦草的婚禮﹐差不多算是一場笑詼啦。毋過坐佇大榕下的老先生自來嘛毋講這﹐較早伊愛唱歌﹐這馬伊愛揪弦á。",
    "paragraph_id": 438
  },
  {
    "title": "大港嘴",
    "author": "胡長松",
    "text": "「伊揪弦á的範勢ká-ná啞口﹐照我看﹐an-ne好定予伊較好過--小可。」 曠野的草埔á﹐hit對兄妹á開始冤矣。「哥哥﹐你無應該共林老爺刣死的﹐實在講﹐我雖罔死目毋瞌﹐毋過你嘛不應該an-ne做。死者會報冤﹐閣an-ne冤冤相報--落去﹐我的艱苦欲到tang時才會結束啊？你實在予我透底失望矣。」 「阿春﹐妳té講啥啊？」 「你免閣瞞--我矣﹐我攏知矣。",
    "paragraph_id": 439
  },
  {
    "title": "大港嘴",
    "author": "胡長松",
    "text": "你an-ne叫阿爹佮阿娘怹是欲按怎佇土跤底徛起leh？怹的頭強欲擔袂起來矣。」 「我啥嘛無做neh！」 「你就莫閣講矣。人是你刣的。」 「毋是﹐毋是我啦！喂！阿春……阿春……」 燒熱的風一停﹐無聲無說無注文的雨﹐就恬靜á落規暝﹐一直到雨水共hia袂堪leh想的往事摳洗甲清氣清氣為止。查某囡仔tshūa我hāⁿ入岸邊的一隻破船。佇烏影--裡﹐有一个查甫人佇船艙底修理啥物。",
    "paragraph_id": 440
  },
  {
    "title": "大港嘴",
    "author": "胡長松",
    "text": "伊聽著阮的跤步聲﹐擔頭起來看﹐阿伊的目光佇我的面躊躇一陣﹐就徙過看查某囡仔。伊用溫柔的口氣講：「喔﹐妳來矣﹐這位是？」 「一位新朋友。」查某囡仔講。「嗨！」我共拍招呼。伊對我tàm一下頭。「你敢修理好矣？這个機械。」查某囡仔問。「應當是無問題﹐tioh欲好矣。閣過一暫﹐咱就來試航。妳咧？我愛妳共船號的名﹐敢想好矣？」 「嗯！我想好矣﹐叫做Nanang。」 「Nanang？是啥物意思？",
    "paragraph_id": 441
  },
  {
    "title": "大港嘴",
    "author": "胡長松",
    "text": "」 「『名』的意思。」 「『名』？哈哈！心適。Nanang﹐真好﹐咱就叫這隻船Nanang。彼工若到﹐咱就欲駛Nanang出帆！喂﹐你嘛做伙來。」 查甫人共頭斡過來﹐烏影之中我看無伊的面﹐毋過我知影伊底看我﹐伊的聲調有一種我無法度解說的感情﹐生份閣親近。佇船板頂﹐我牽查某囡仔的手﹐問伊到底叫做啥物名﹐伊講：「Ugla！",
    "paragraph_id": 442
  },
  {
    "title": "大港嘴",
    "author": "胡長松",
    "text": "」 彼工有一隻白phú色的海鳥歇佇樓尾厝的窗á墘啼叫﹐透早的彼一股phú-phú的光就共伊的影tshio̍h入暗sàm罩霧的厝內。門phah開﹐行入來一个查甫人的影﹐伊的半爿面反tshiō日光﹐金sih-sih﹐另外的半爿面溶入tī厝內猶真烏陰的空氣--裡。婦jîn-lâng穿規暝的鑲珍珠的大紅禮服閣平tháⁿ-tháⁿ sûe-leh﹐ká-ná伊直直無súa過身仝款。",
    "paragraph_id": 443
  },
  {
    "title": "大港嘴",
    "author": "胡長松",
    "text": "伊夯手共目尾siàm出來的目屎tshit掉。「就親像一場夢仝款……Tse 就是一切矣nih？囝仔的老爸。真失禮﹐我對不起你﹐毋過到盡尾﹐你猶是原諒我矣！你tio̍h相信我﹐是怹逼的﹐ah我也不過是陪怹lim一杯niâ-niâ。只要會使共咱的囝io大﹐閣較濟的侮辱對我來講攏會過。",
    "paragraph_id": 444
  },
  {
    "title": "大港嘴",
    "author": "胡長松",
    "text": "Ah今仔你總算肯原諒--我矣﹐我就共你講﹐昨昏媽祖婆生日﹐我去替咱後生求一支籤﹐媽祖婆講﹐伊是咱的貴人﹐只要我加燒寡香……」 跤步聲閣輕輕á súa--走。留佇樓尾厝--lìn的﹐是一陣芙蓉花的幽芳。「蝶﹐巴斯卡講﹐咱人的存在佇無限的大佮無限的細之間漂浮﹐走揣伊的歸宿。K佇我第一擺參妳參加抗爭轉來的彼个暗暝走來揣我﹐毋過我無法度解決伊的問題﹐因為我當浸佇妳所引起的新問題內面。",
    "paragraph_id": 445
  },
  {
    "title": "大港嘴",
    "author": "胡長松",
    "text": "阮二人坐佇暗房相對看﹐伊共伊原始裸露、漲大的數想透過相機佮伊的話語重現出來。彼个叫做阿鳳的少婦的身軀進入暗房﹐暗sàm之中﹐siâⁿ--人的飽滇siap入佇顯影液的酸味--裡﹐親像予人鼻著伊位蘭的死所接受的失敗。K暗靜仔講伊本底計劃欲共hia社會無名的犧牲者的面容刻入伊的底片﹐毋過一切攏無望矣。（講hia查某人是『犧牲者』敢袂傷主觀sīm？）伊講伊看會出新的變化當佇我的體內發生﹐伊講伊真欣羨。",
    "paragraph_id": 446
  },
  {
    "title": "大港嘴",
    "author": "胡長松",
    "text": "我想﹐假使過去的K有這款喟力﹐按呢早就已經佇彼个查某人hia得著tháu縛矣。叫做阿鳳的少婦真有可能成做伊的救贖﹐毋過伊最後猶是逃suan矣。雖罔按呢﹐伊講伊的suan逃毋是見笑的代誌﹐畢竟伊已經沓沓仔揣著家己的出路。伊共伊的相機收起來﹐無閣轉去金都戲院。蘭浸水膨大的面透過伊的話語閣一遍lām入我的記智﹐予我家己相信bat親目睭看過彼个查某囡仔驚人的死亡﹐ká-ná就是無名的我家己的死亡仝款。",
    "paragraph_id": 447
  },
  {
    "title": "大港嘴",
    "author": "胡長松",
    "text": "K一直苦勸我﹐要趁有喟力的時面對家己﹐要趁會使的時做決定。講suah﹐伊就位我的暗房離開矣﹐嘛大主大意共我的相機phāinn--走。『失去熱情﹐咱就無法度閣hip矣。』海湧佇沙埔á的跤步輕輕á搬屣。伊共我講﹐毋管外呢見笑﹐伊決定欲轉去伊出世的故鄉。」 「若換做是我﹐一定是見笑死﹐我看﹐規氣nǹg位磅空去啦。",
    "paragraph_id": 448
  },
  {
    "title": "大港嘴",
    "author": "胡長松",
    "text": "你想看māi﹐伊的老母﹐規日三魂減七魄﹐一日到暗關tī樓尾厝踅踅唸﹐ah伊的阿媽﹐自伊的二个後生tshuah起來了後﹐目睭就青瞑矣﹐佇外口凍露水﹐khong-am khong-am﹐無閣講過一句正經話。若講著這个痟婆﹐確實真予人同情啦。",
    "paragraph_id": 449
  },
  {
    "title": "大港嘴",
    "author": "胡長松",
    "text": "伊的大漢kiáⁿ死佇南洋就準拄好矣﹐橫直終其尾嘛是一个牽豬哥的腳數niâ﹐毋過連伊的bān-á-kiáⁿ﹐閣hiah少年﹐suah嘛莫名其妙予hia lî-lî-lap-lap的政府兵共掠掠去﹐tse kám有理？我聽講怹共hia屍體全tàn位海裡飼虱目á--矣。",
    "paragraph_id": 450
  },
  {
    "title": "大港嘴",
    "author": "胡長松",
    "text": "毋過﹐阮位海裡掠起來的魚﹐嘛無因為這樣就較肥較鮮啊﹐隨隻á隨隻á瘦卑巴﹐ká-ná是予人吃tshun才hông hôo起來的款﹐你共我講﹐tsia魚愛按怎賣？話若講倒轉來﹐狗子李碌自來嘛m̄-bat共彼个老大人囥佇心。若我是伊﹐我一定共伊接轉來款待﹐免得予伊佇外口siah四眾。照我看﹐猶是司公九--a講的較tio̍h﹐伊講犯勢怹的祖公祖嬤是偷挖誰的墓﹐後代才會做出這款屈天理的pháiⁿ德代。",
    "paragraph_id": 451
  },
  {
    "title": "大港嘴",
    "author": "胡長松",
    "text": "」 「Ah伊是底創啥ah？」 「哼！你想看māi﹐伊為著開彼條路﹐共阮兜祖墓攏挖去﹐遂無經過我的同意。我走去in兜理論﹐伊suah連一先錢嘛毋予我。豈有此理！」 「這小可龜怪﹐是按怎我收著伊提予我的三千leh？」 「三千？你叫是三千就會使收買--我nih？",
    "paragraph_id": 452
  },
  {
    "title": "大港嘴",
    "author": "胡長松",
    "text": "你想看māi﹐阮兜祖墓hiah大﹐阮祖公仔滯佇內面是閣闊閣四適﹐tshìn-tshìn-tshái-tshái叫怹搬厝﹐怹哪會kham tsit？這款的起馬嘛愛十萬八萬才通解決。」 「原來如此。」 今年的海冬直直拖去﹐掠無魚﹐為著這項﹐討海的王進規氣魚網á收收leh﹐加入扛轎巡境的隊伍。伊是堂主李碌的表親﹐毋過in阿公的墓仝款是hông壓佇彼條路下底﹐只是伊沒haiⁿ niâ-niâ。",
    "paragraph_id": 453
  },
  {
    "title": "大港嘴",
    "author": "胡長松",
    "text": "橫直伊無致重。李碌予伊一大筆錢﹐伊共錢提一半去搏﹐提一半去買世間好味的黑油透汽油。了後伊就坐佇芙蓉春的查某人堆﹐翹跤﹐ná lim酒ná so伊he結kah全全lan的肥腫頭á。人世間無pīng這較快樂的代誌。怹彼暝特別共轎扛到魚尾窟的王爺廟前展威﹐宋江陣的陣頭擺開﹐邊仔的少年家盡情對廟口放沖天炮﹐共宋老頭厝裡的三妻四妾háⁿ kah嘎嘎叫。伊講著這tsân就嘴笑目笑。",
    "paragraph_id": 454
  },
  {
    "title": "大港嘴",
    "author": "胡長松",
    "text": "「An-ne﹐你的面遮一塊青﹐hia一塊綠﹐是按怎矣？」 「猶會使按怎﹐阮佮hia雜種á tshiâu落。」 「唉呦﹐這又閣是按怎？」 「伊娘leh﹐佮hia雜種á tshiâu落去要講啥理由siooh？」 「恁遮少年家á有影真害。」 為著路的代誌﹐宋家老猴頭phut-phut跳﹐參hia遠路來探路草的官員變面﹐閣險共in後生火生á刣死。是講﹐佳哉伊猶袂赴按呢做﹐就心臟病發作﹐死tī廳頭。",
    "paragraph_id": 455
  },
  {
    "title": "大港嘴",
    "author": "胡長松",
    "text": "伊坐佇紫檀做的交椅頂﹐共几桌重力捶二下﹐就按呢斷喟去。真早晉前﹐就有一个位山彼邊來的白嘴鬚的江湖láu-á﹐當然m̄是司公九﹐看有兆頭mê角。伊共īn講﹐he几桌映出血光﹐恐驚是附佇柴的花痕--lìn的冤氣teh做怪﹐結果leh﹐隨予人扈出去。「嗤！你莫佇hia tèⁿ-khong-tèⁿ-siáu﹐啥物冤氣？」 「老爺﹐我講了您mài見怪﹐你是知透透。",
    "paragraph_id": 456
  },
  {
    "title": "大港嘴",
    "author": "胡長松",
    "text": "」 講也奇怪﹐久年以後﹐伊就佮較早in兜的老爺仝一个pān﹐死佇几桌邊。也佳哉﹐算是正寢﹐伊的後生免拚廳搬舖﹐省麻煩。「對啦﹐你知否？一到盈暗﹐大瓦厝邊á的竹林內﹐就有一摜人﹐前胸貼後胸﹐佇竹林內行來行去。」 「怹創啥按呢行路？」 「因為怹在生感情傷好﹐拆袂開矣！所以hia阿山兵只好用竹篙共怹的胸坎串予規摜。」 「這話你bē-īng-e亂講的﹐先生。」 「我哪有亂講？",
    "paragraph_id": 457
  },
  {
    "title": "大港嘴",
    "author": "胡長松",
    "text": "這是我親目睭khàiⁿ的﹐千真萬確。阿山兵來了後﹐林老爺驚伊最後的一區田嘛hông收去﹐只好共hia暴亂者的名攏iah--出來。」 「毋過﹐kám講你驚阮的冤仇猶無夠濟？至少﹐he該當是足久以前的代誌矣hooⁿh？」 「少年家á﹐你要我講幾擺leh？這是昨昏的代誌niâ。我講是昨昏。」 「失禮﹐我袂記leh矣。」 「唉！你都猶是一个gín-á-phí niâ﹐哪會記？」 「喂！瑪莉咧！",
    "paragraph_id": 458
  },
  {
    "title": "大港嘴",
    "author": "胡長松",
    "text": "我的心肝仔瑪莉咧！」 「莫咻矣啦﹐司公九﹐減采閣佇港邊伊彼个修理船的表叔仔hia矣啦！」 「你是講誰？」 「閣有誰？就是彼个拄予人保轉來的宗保仔！」 阿福共一疊紙票that入納袋仔﹐門sak開﹐大伐行對這个精神飽滇的港口。「湧猶是誠大。」伊看著港外的白湧底絞﹐seh-seh唸：「毋過﹐我這世人免閣冒生命危險出海矣。討海的代誌﹐就予hia阿憨的去武啦！」 雨無代無誌落規暝。",
    "paragraph_id": 459
  },
  {
    "title": "大港嘴",
    "author": "胡長松",
    "text": "阿一到透早﹐金色的日頭peh懸﹐掛佇天頂﹐地面的積水就消蝕﹐完全看袂出落雨的痕。海鳥順濕濕的埠岸﹐佇倚南的岬角佮燈塔之間飛踅。海面金光sih-sih。「老牧師﹐你kám會使共我講﹐親像這loh罪惡之地﹐kám閣有向望？」 「囡á﹐毋通袂記上帝的話﹐耶和華講：『我若佇所多瑪城內拄著有五十个好人﹐我就為著怹的緣故寬容彼个所在』。」 「毋過遮kám揣有五十个好人？」 「若無五十个？",
    "paragraph_id": 460
  },
  {
    "title": "大港嘴",
    "author": "胡長松",
    "text": "唉﹐上帝嘛講矣：『為著十个的緣故﹐我嘛無欲剿滅』。」 「阿若閣揣無十个leh？」 「恬去！」 「碌哥﹐店的代誌﹐我攏安貼好勢矣。店面攏裝潢好﹐工務局晉前答應的對外道路嘛已經鋪好勢﹐你的紅包我提予伊矣。另外﹐小姐hit爿我嘛tshiâu好矣。這馬只tshun今暗開門正式做生理niâ-niâ。成實的﹐當初時我閣驚揣無小姐leh﹐想袂到﹐廣告才佇報紙登幾天á﹐遮三八hiâu 就攏揣來矣。",
    "paragraph_id": 461
  },
  {
    "title": "大港嘴",
    "author": "胡長松",
    "text": "哪知你想會到﹐會佇咱這狗屎埔變一間這款齣頭來搬﹐hia小姐講﹐最近城裡顛倒變無báng矣。」 「哦？」 「確實是按呢矣﹐碌哥。怹講﹐hia換一个警察局長﹐一切作風攏無仝矣﹐毋過上可憐的﹐要算是hia無通消tháu的哥á leh！怹閣嚷講﹐開佇這loh所在﹐神不知鬼不覺﹐生意一定會興lah！」 「He當然！毋過你猶是毋知影我是按怎欲開這間店。」 「碌哥﹐你無講我哪會知啦。不過﹐我是有一个問題欲問。",
    "paragraph_id": 462
  },
  {
    "title": "大港嘴",
    "author": "胡長松",
    "text": "」 「啥物問題？」 「怹hia狐狸精﹐嘴水攏liú-liah kah﹐頭殼外精leh﹐我佇想﹐恐怕怹歹管。」 「哪有啥物歹管的道理？你kám無想出啥物辦法？」 「這……有是有……只不過﹐毋知影碌哥你的看法按怎？閣有﹐宋的彼頭﹐聽講欲起工廠﹐我看牆仔攏圍起來矣﹐地下水的phòng-phú-á日也pháng暝也pháng！這以後對咱的生理真不利。」 「橫直位這馬起﹐你就是芙蓉春的總管矣。",
    "paragraph_id": 463
  },
  {
    "title": "大港嘴",
    "author": "胡長松",
    "text": "你愛按怎就按怎。潘文直hia囡仔敢組織起來矣？」 「組織起來矣﹐hia攏是相拍雞仔。」 「按呢真好。」 了後李碌共一大疊紙票提予伊﹐伊就位彼个ing-phông-phông的房間退出來。晚風khau過﹐草埔á裡的屍母蟲tsiuh-tsiuh叫--起來。",
    "paragraph_id": 464
  },
  {
    "title": "大港嘴",
    "author": "胡長松",
    "text": "林阿舍規嘴酒味﹐ná行ná nauh講：老伴--e﹐我就講m̄﹐雖罔neh﹐妳的查某kiáⁿ較早是做出彼項無清無白予我受氣的見笑代﹐m-ku我猶是看開矣﹐因為講ló到塊﹐我怎會放伊毋管leh？確實的﹐妳走kah傷早矣﹐若無﹐嘛通看māi-á恁kiáⁿ婿彼个tshiâⁿ-iāⁿ的範勢﹐我是做夢也想袂到﹐妳若閣看著一群少年家á對伊喝夫人的場面﹐妳會佮我仝款快活的啦。",
    "paragraph_id": 465
  },
  {
    "title": "大港嘴",
    "author": "胡長松",
    "text": "成實的﹐我攏予伊較早的外表騙去﹐我閣叫是伊不過是較早彼个佇廟口底舞宋江陣的狗雜種á niâ-niâ﹐有影是做夢也想袂到。佳在﹐當初時妳的查某kiáⁿ無嫁予另外彼个臭小kiáⁿ﹐若無……op！伊予路裡的石頭絆一倒﹐胸á口的大紅花lak佇土跤。大瓦厝離海邊拄好是405步的遠﹐這馬﹐遮是一片湳仔土﹐予四圍的莿竹包kah密周周﹐就佮hông崁鼎蓋的油鼎仝一个範。",
    "paragraph_id": 466
  },
  {
    "title": "大港嘴",
    "author": "胡長松",
    "text": "燈芯草位原底大埕磚á格的làng縫tshǹg出來﹐無人想會著是佗一年、位佗一个所在飛來彼款頷頸phú-phú腹肚烏烏的水鴨﹐規日歇佇燈á草的草埔á裡kī-kàⁿ叫。金蓮姨á講伊bat偷綴我的老母行轉來遮。也就是佇遮﹐佇伊離開林家大瓦厝三年了後﹐伊第一遍聽著彼款大力敲門的聲﹐ká-ná屍母蟲仝款直直鑽入伊的耳孔--裡。",
    "paragraph_id": 467
  },
  {
    "title": "大港嘴",
    "author": "胡長松",
    "text": "「少奶奶﹐我求你﹐妳放我出來﹐遮的鳥鼠佇我身軀peh懸peh低﹐我強欲痛死矣﹐少奶奶。」 「妳這个死查某鬼á﹐妳也知痛﹐啊？早知有這工﹐我看妳閣敢予少爺入妳的房間去否？」 「少奶奶﹐我知影毋著矣。毋過﹐這一切﹐攏是老爺佮老夫人愛我做的。怹愛我盈暗莫閂門﹐講是有話愛入房間共我講﹐誰知影﹐少爺佇半暝夜的時家己共門sak-leh就入來矣。我啥物也毋知﹐少奶奶。求妳放我出去啦﹐我毋敢矣。」 「哼！",
    "paragraph_id": 468
  },
  {
    "title": "大港嘴",
    "author": "胡長松",
    "text": "」 躡跤尾的跤步聲消失佇廳堂外口的斡角。廳堂的後壁﹐一个暗崁的地陷跤á的入口﹐彼个喝喊的聲沓沓á稀微去﹐欲聽候雨一落來﹐共遮強欲死的滾絞掩起來。金蓮姨á匿佇竹抱後講：「唉！阿春矣﹐看妳平時á頭殼liú-liah kah﹐哪會遮大意leh？」毋過無人應伊。續落﹐伊就看著我的老母對水窟á上深的所在行去。「小姐﹐妳莫想袂開矣！小姐。」 「妳莫倚來﹐我甘願死佇家己厝裡﹐嘛毋要共伊的孽種生落來。",
    "paragraph_id": 469
  },
  {
    "title": "大港嘴",
    "author": "胡長松",
    "text": "」 「毋過﹐這馬厝裡啥物嘛無矣neh﹐小姐。」 「等我死了後﹐我會揣伊討轉來的。」 是金蓮姨á佮阮老母的對話。「總算是﹐上天有好生之德﹐我會喘tèⁿ kah袂喘﹐才共妳位漉湖糜á內面拖起來。妳足憨neh﹐嘛毋想看腹肚內面閣有妳的kiáⁿ﹐哪會忍心leh？」 「就是因為有這个孽種﹐我才會無想欲活的。」 「好啦﹐既然按呢﹐妳又閣是按怎愛妳的後生轉來leh？",
    "paragraph_id": 470
  },
  {
    "title": "大港嘴",
    "author": "胡長松",
    "text": "」 「金蓮姐á﹐我講過矣﹐我到死嘛要揣伊討轉來的。我一定愛親目睭看伊是按怎死的﹐我的死目才願瞌。阿我愛我的後生轉來就是替我完成這項。」 「唉！妳這又閣是何mí苦leh？」伊續落講： 「講起來﹐這攏是我害妳的﹐假使若毋是我共妳講hit-tsân﹐妳嘛袂氣tshu̍ah-tshu̍ah答應欲嫁予李碌hit隻suh人血的精牲。妳要體諒我﹐小姐﹐我這个人一條腸á 直直thàng勼川﹐有啥講啥。",
    "paragraph_id": 471
  },
  {
    "title": "大港嘴",
    "author": "胡長松",
    "text": "毋過﹐老夫人手骨的玉環確實是少奶奶硬共拔落來的﹐伊也毋想看leh﹐對著欲死的老人做這款薄倖代﹐伊的報應真緊就會來矣﹐你看這馬﹐伊是一个kiáⁿ嘛無﹐阿伊的hia查某kiáⁿ……」 「好了﹐金蓮姐﹐我忝矣﹐妳予我歇睏一下。閣有﹐妳嘛愛轉去厝矣。」 「是﹐小姐。」 「小等一下﹐你講的hit个孽種敢就是我？先生。」 「正是矣。」 「毋過﹐這一切又閣是誰講的？」 「就是金蓮矣﹐你叫伊姨á的hit个查某。",
    "paragraph_id": 472
  },
  {
    "title": "大港嘴",
    "author": "胡長松",
    "text": "伊啊﹐講起來也無啥物歹心﹐就是一支嘴關袂tiâu四界烏白彈。你這馬所聽著的故事﹐真有可能完全是伊編出來的。毋過﹐伊總是共講kah袂輸真的leh﹐所以到尾阮無信嘛袂使--tsit。橫直阮習慣矣。著啦﹐你這馬所徛的﹐就是你的阿媽後來死去的所在。我險險á就袂記共你講。」 「Kám佇遮？先生。佇這條荒野的小路？」 「是的﹐就佇遮。也就是查某囡á時常予幾个日本人侮辱的所在。",
    "paragraph_id": 473
  },
  {
    "title": "大港嘴",
    "author": "胡長松",
    "text": "我實在無應該共你講這的﹐毋過﹐既然你千里迢迢來矣﹐我嘛毋免閣掩崁。橫直﹐等一下咱行過林家的大瓦厝﹐你hit个金蓮姨á想著﹐一定閣會講一遍的。Hit-tsân了後﹐你的阿媽阿娥就死佇遮﹐毋過﹐伊毋是隨死的﹐伊是等到你的老爸娶林家的千金了後﹐伊才予宋家的人刣死的。」 「M-ku我想無﹐是按怎我的老爸猶是欲娶我的老母leh？」 「這你問我就著矣。第一个原因﹐是因為林家有一片田地。",
    "paragraph_id": 474
  },
  {
    "title": "大港嘴",
    "author": "胡長松",
    "text": "第二个原因﹐是因為你的老母金釵生kah實在傷媠矣﹐通人愛。阿第三个原因﹐就是因為……」 「是因為按怎啊？先生。」 「第三个原因﹐是因為冤仇。囡á！假使你若欲知影﹐我閣會使共你講﹐林家的阿舍傷保惜怹兜的田地矣﹐若毋是因為按呢﹐伊嘛袂共hia暴徒的名攏iah--出來﹐包括你叔公在內。怹無注該死的。",
    "paragraph_id": 475
  },
  {
    "title": "大港嘴",
    "author": "胡長松",
    "text": "」 冷風吹過的時﹐位竹抱內﹐跤步踏過落葉﹐閣傳出死者講話的聲；阿佇跤步之後﹐每一个死者就無底止跋入海湧上深的所在﹐用絞出大湧的喟力﹐咕嚕咕嚕底講話。每一遍﹐怹講話的聲嗽絞懸的時﹐庄仔內練武的喝聲嘛絞懸--起來。規个庄仔頭佮我拄來的時真無siâng﹐ká-ná沉醉佇欲發生啥物的緊張內面。查某囡仔Ugla講有一項物件減采我有趣味﹐伊欲tshūa我去看﹐毋過﹐物件佇牧師hia。",
    "paragraph_id": 476
  },
  {
    "title": "大港嘴",
    "author": "胡長松",
    "text": "伊講牧師已經傷老矣﹐可能袂記--tsit矣﹐要試看覓咧。阮佇半路拄著潘文達﹐伊的邊仔挾一个足少年的查某囡仔。潘文達一手摜酒矸仔﹐一手大範大範共查某囡仔攬ân-ân﹐我發見佇練武的氣氛內面﹐伊的規身軀tsiâu是英雄的屈勢﹐查某囡仔穿ka̍h真野﹐袂輸牲禮仝款共伊貼ân-ân。怹一倚近﹐酒氣就ká-ná一塊布罩佇我的鼻仔。Ugla ká-ná佮伊真熟似。「喂﹐你嘛較站節喟咧！」 「啥物站節喟？",
    "paragraph_id": 477
  },
  {
    "title": "大港嘴",
    "author": "胡長松",
    "text": "我敢得失妳--矣？」 「無得失我？恁敢知影恁底創啥？我感覺恁你底sńg火。你看你酒lim ka̍h按呢！醉茫茫閣會使創啥？」 「你這个臭家婆！酒才是予人精神妳bat無？」 潘文達罵出嘴的時﹐伊身邊的野查某嘛笑ka̍h 咬咬叫﹐續嘴講：「Tioh是m̄﹐我才毋bat看阿達仔醉過leh！」 「莫來這套！恁毋是喝欲抗爭？抗爭去佗矣？我看是展一个威風通好phāⁿ查某niâ啦！",
    "paragraph_id": 478
  },
  {
    "title": "大港嘴",
    "author": "胡長松",
    "text": "」Ugla無欲放手﹐講：「我看你查某挾咧欲抗爭對佗去？」 彼个野查某胭脂抹ka̍h厚厚厚﹐無張無持遂閣khok-khok-khok笑出聲﹐毋知見笑的款﹐激一个屈勢﹐共Ugla的話當做笑魁。「嘿嘿！若這妳放心﹐今仔日半暝﹐半暝妳就知矣！欲予怹死！死妳知無？」伊起行﹐斡頭對野查某講：「行！莫睬怹！大戰晉前﹐咱先來小戰一場！」怹直直行對海墘去。",
    "paragraph_id": 479
  },
  {
    "title": "大港嘴",
    "author": "胡長松",
    "text": "我問Ugla到底佮潘文達是啥物關係﹐伊講潘文達窮實是伊的小弟﹐阿潘文直就是伊的大兄。這予我驚一tiô。「若按呢﹐怹敢毋知影恁外公的代誌？恁外祖江火石爸仔子的屈辱怹敢攏毋知？」 「知﹐嘛tèⁿ毋知！」伊擔頭：「所以我毋才講愛去揣牧師討彼項物件﹐若無……」 佇我的故鄉﹐愛人á﹐ 櫻花飄落佇熱hut-hut的海谷﹐ 見若春雨滴落的時﹐總是無聲無說…… 「金蓮姐á！」 「按怎？",
    "paragraph_id": 480
  },
  {
    "title": "大港嘴",
    "author": "胡長松",
    "text": "」 「我求妳﹐假使我無佇leh的話﹐妳愛好好á照顧我的囝á。」 「妳講啥啊？啥物妳無佇leh的話……抑是講﹐妳phah算去佗位？」 「無影的代誌﹐妳莫烏白想。我是講﹐假使……妳kám會īng--e答應我？」 「小姐﹐妳講這就傷生份矣。我哪會無答應leh？」 「唉！我講妳這个憨查某kiáⁿ！」 「卡桑！」 「頭家﹐是按呢啦﹐今á日早起﹐夫人就抱少爺出門矣﹐伊講是欲轉去後頭厝。",
    "paragraph_id": 481
  },
  {
    "title": "大港嘴",
    "author": "胡長松",
    "text": "」 「Kán﹐我毋是講過？伊身體bái﹐袂îng-e踏出房間一步﹐妳是按怎顧的？」 「是﹐頭家。毋過﹐我袂使無予伊出去啊﹐頭家。伊共絞刀khueh佇家己的胸á口﹐我驚伊會出啥物代誌﹐所以只好予伊走矣。閣再講﹐頭家﹐親家昨暗雄雄過身﹐伊轉去看看leh嘛是人之常情矣！」 「好﹐哪按呢妳講﹐伊閣是按怎知影這件代誌的？」 「這……這是……」 「是啥？妳閣按呢ti-ti-tú-tú﹐我就使性地矣。",
    "paragraph_id": 482
  },
  {
    "title": "大港嘴",
    "author": "胡長松",
    "text": "」 「稟告頭家。這項是我講的。」 「妳講﹐是妳共伊講的。」 「是矣。」 「好啦！妳落去。等一下﹐去阿福--a hia共這幾工的薪水領領leh﹐妳好通轉去矣。莫講我苦毒妳。」 「頭家﹐您大人大量﹐就原諒我這擺啦！」 「我乾焦愛妳做一項簡單的代誌﹐妳都做袂好勢。妳愛我按怎原諒妳leh？」 「這……」 「無啥好講的。妳落去啦！」 「頭家。我拜託你﹐至少嘛小同情我。",
    "paragraph_id": 483
  },
  {
    "title": "大港嘴",
    "author": "胡長松",
    "text": "我的尪婿舊年佇海裡失蹤矣﹐連船板á嘛無khùaiⁿ。伊佇你開的kiáu間閣欠一褲底數。您就好心leh﹐予我繼續留佇遮﹐我以後……」 「妳隨共我閃！」 「等一下﹐你講伊有一个查某kiáⁿ？」 「是矣。」 「幾歲矣？」 「十四歲矣。總管。」 「來經矣未？」 「來幾loh年矣。」 「好啦！按呢我就看佇伊查某kiáⁿ的面子﹐拜託頭家閣予伊一个機會。阿發á﹐續落來按怎辦你知hooⁿh？",
    "paragraph_id": 484
  },
  {
    "title": "大港嘴",
    "author": "胡長松",
    "text": "」 「我當然嘛知--矣﹐總管。」 大瓦厝hit頭的法螺聲拄咧pûn﹐是為著共林家老爺放陰間赦馬才pûn的。不而過﹐聽講hit工的芙蓉春來一位貴客。「唉！什麼赦馬？你們沒聽過嗎？十隻赦馬跑不過一家芙蓉春呢。」 「有這種事？」 「哈！你沒聽過嗎？咱們中國人說﹐牡丹花下死﹐做鬼也風流。」 「好個中國人說﹐既然這樣﹐那麼﹐放赦馬做什麼呢？",
    "paragraph_id": 485
  },
  {
    "title": "大港嘴",
    "author": "胡長松",
    "text": "」 「這你就不懂了﹐赦馬是活人為自己放的﹐他們好自己騎著﹐快活快活底到咱們的芙蓉春來找樂子。」 「妙極了﹐老大哥﹐您說得真是妙極了。喂！妳！就是妳﹐閣徛佇hia giàn-giàn創啥siâu？閣毋趕緊替咱官爺倒一杯酒。」 姑娘á身軀偃落倒酒的時﹐彼个hông叫做官爺的﹐共伊衫裡的二粒奶á看現現﹐順手對伊的屁股花捻一下…… 「官爺﹐您看咱們這妞﹐還行吧？」 「行﹐行﹐真是行﹐行得不得了啊﹐小老弟。",
    "paragraph_id": 486
  },
  {
    "title": "大港嘴",
    "author": "胡長松",
    "text": "」 「總管﹐這个官爺是啥物來歷啊？」 「Kán！你問hiah濟是欲做路旁喔？恬恬啦！按呢共創落就著啦！」    維 中華民國○○年四月五日﹐不肖愚姪火生等﹐僅以清酒庶羞﹐致祭於 先伯大田府君之靈曰：嗚呼！太傅云亡﹐羊子抱西州之痛；中郎既逝﹐虎賁與北海之思。當代失一廉吏﹐庶民含萬行淚﹐有不嘆茂積之徒存﹐司保釐而無望者耶？",
    "paragraph_id": 487
  },
  {
    "title": "大港嘴",
    "author": "胡長松",
    "text": "維我 先伯﹐等世英才﹐匡時碩望﹐擁貔貅而示武﹐疆場資鎮撫之功；列鵝鸛以成軍﹐壁壘壯森嚴之氣。平生報國﹐難臨忘身﹐承顏養志﹐篤孝於親。歷數十年﹐至今無改﹐厚義深情﹐如山如海…… 「喂！Hit个魚尾窟姓宋的到底講啥啊？」 「我聽無。」 「妳聽無？哪會綴人哭kah按呢？」 「Kám講你無聽伊念kah袂輸死爸咧﹐也有目屎也有鼻水喔？我看﹐你的心肝根底就是鐵打的嘛。」 「伊是摜籃仔假燒金啦！",
    "paragraph_id": 488
  },
  {
    "title": "大港嘴",
    "author": "胡長松",
    "text": "遂毋知影是為著伊的地？妳這个查某人﹐到底bat一个啥？憨篤篤綴人底哭啥物碗糕--咧？」 「成實的﹐你講這款話﹐嘛毋驚死者受氣就著？我共你講﹐人愛知影惜福﹐閣按怎講﹐較早林老爺嘛予咱田通種﹐飼咱一口灶五个人。阿彌陀佛﹐林老爺啊﹐你就千萬mâng共阮兜這个粗魯人計較ooh。」 「喂﹐小等！妳欲去佗位？」 「我看﹐我就趕緊轉去厝共hit隻雞角仔刣刣leh﹐等一下好通來贊普。",
    "paragraph_id": 489
  },
  {
    "title": "大港嘴",
    "author": "胡長松",
    "text": "」 透大風﹐舊銅色緻的海水遂死恬閣老喟﹐一个湧鬚嘛無。無nooh﹐應當講是一sut-á海湧píng過的聲嘛無。「囡á﹐當你看見海水變做這个色緻的時﹐就代表你的靈魂去了了矣。講透枝﹐he嘛無表示啥物﹐極加是共你講﹐你會佮這一片苦難的土地融做伙﹐就好親像你目睭前的這个庄á頭仝款﹐你袂閣看著一項會使叫你流目屎的代誌矣……唉！我到底是共你講啥啊？橫直到時你就知影--矣。",
    "paragraph_id": 490
  },
  {
    "title": "大港嘴",
    "author": "胡長松",
    "text": "我欲講的是﹐你大概是無機會活leh出去--矣。「您講這句是啥物意思？」 「我的意思是講﹐久你就會佮意著這个地方的啦。」 我感覺著胸仔口鬱一陣痛﹐親像hông用拳頭母大大力捶一下。……毋過講到taⁿ﹐這一切攏乾焦是…… 足濟人看過宗保á牽金釵á的手行佇海岸邊的臭樹林--裡。「宗保á﹐阿娘共你講過幾擺矣﹐若人林老爺看你袂得過﹐你是量早tsheh心好啦。媽祖廟口á彼个賣豆腐的﹐你看啥款？」 「唉！",
    "paragraph_id": 491
  },
  {
    "title": "大港嘴",
    "author": "胡長松",
    "text": "」 「若無﹐咱兜隔壁彼个曝魚乾的leh？你看伊的勼川頭雞孿á--生雞孿á生﹐大閣翹﹐包是gâu生gâu pù。你聽我的話就無毋著。」 「阿娘﹐除了金釵á﹐我是誰嘛毋娶啦。」 「毋過你講﹐你提啥物娶--人啦？」 「阿娘﹐你聽我講﹐雖罔這馬我啥物嘛無﹐毋過金釵總有一日會嫁我的。今年烏魚時一過﹐咱就去提親。」 「唉﹐你這个囡á哪會sian講to講袂tshun-tshia --leh？",
    "paragraph_id": 492
  },
  {
    "title": "大港嘴",
    "author": "胡長松",
    "text": "」 「一个、兩个、三个………」 「青瞑婆á﹐妳是算夠喟--矣袂？」 「一个、兩个、三个………」 「青瞑婆á﹐妳閃啦﹐人遮閣要做生理leh。」 星吊懸懸的季節﹐水phòng-phuh達拉達拉底轉﹐宋火生tshìng-kūa-kūa看著彼一對兄弟仔出現佇遠遠的所在。怹青狂青狂的形影跋入佇搖搖hián-hián的水波痕--裡。伊ná想﹐我老早就leh等你矣﹐猴kiáⁿ。",
    "paragraph_id": 493
  },
  {
    "title": "大港嘴",
    "author": "胡長松",
    "text": "「火生兄﹐真歹勢﹐最近家父的代誌﹐真佳在……」 「唉！莫講這a。毋過﹐總算是圓滿--矣。」 「是﹐是﹐是。圓滿--矣﹐圓滿--矣。」 林家的大少爺頭àⁿ-àⁿ。「按呢﹐你是準備來佮我講彼一tsân土地買賣m̄？」 「天良講﹐火生兄﹐阮就是來共你講這項的。毋過﹐真失禮﹐是按呢啦﹐阮兄弟已經決定共地賣予阮妹婿矣。」 「妹婿？你是講姓李的彼个跤數？哪會……」 「我們已經決定了﹐火生兄﹐伊出的價錢較好。",
    "paragraph_id": 494
  },
  {
    "title": "大港嘴",
    "author": "胡長松",
    "text": "你嘛知影﹐生理代就是按呢。」 「我會使出閣較懸的價。」 「傷晚矣﹐火生兄。閣再講﹐伊出的價數是你的二倍。」 「按呢tann害矣……我佮人講好的工廠欲按怎？若是我用伊的二倍價數共你買--leh？」 芙蓉春--裡歌ná唱舞ná跳﹐船老大阿金á共查某的腰攬leh拼命lim酒﹐酒lim了膽頭在﹐伊共阿福á講：「毋過我會使確定林老爺是誰刣的。」 阿福á共伊的跤翹起來講：「你kám成實確定？」 「當然。",
    "paragraph_id": 495
  },
  {
    "title": "大港嘴",
    "author": "胡長松",
    "text": "」伊用一種無好意的眼神看阿福á：「我當然確定nooh！我是親目khàuiⁿ的neh。」 「嘿！我看﹐船老大--eh﹐你是目睭花去矣kám是？彼日盈暗……你kám猶會記彼日盈暗？你佮阮幾个姑娘á佇遮lim kah醉茫茫﹐你kám袂記矣？」 「哈哈！阿福哥啊。我這个人就是按呢﹐沒啥物欠點﹐除了記智較好tsit-sut-á……彼日我走了後﹐佇路裡碰著一寡趣味的代誌……嘿嘿！刣人賠命﹐我按呢講你聽有否？",
    "paragraph_id": 496
  },
  {
    "title": "大港嘴",
    "author": "胡長松",
    "text": "閣有﹐我想欲順續提醒你﹐阮hia走船的兄弟是個個出生入死﹐我勸你莫予怹空等。」 「你傷愛講笑--矣﹐船老大--e﹐我阿福á就是欣賞你這點。我按怎會負--怹leh？來來﹐我敬你。」 「免啦﹐阿福哥á﹐你kám袂敬我敬傷雄--矣？」 「老闆﹐彼个新來的老竽á士官長彼邊﹐我創好矣。」 「哦？你是按怎講的？」 「我請伊手se夯懸。」 「啥物手se夯懸？你是底講啥siâu？",
    "paragraph_id": 497
  },
  {
    "title": "大港嘴",
    "author": "胡長松",
    "text": "」 「頭家﹐橫直我是叫伊khap-leh-khap-leh較袂著槍。」 「這毋才差不多！阿你講﹐伊開出啥物條件？」 「伊講﹐要我揣一个嫷查某囡仔予伊做某。」 「哦！這是簡單。Kám猶有啥？」 「無矣。」 林家的大少爺﹐也就是金釵的兄哥﹐半暝睏袂去﹐佇房間內行來行去。「妳這个查某﹐莫睏矣﹐緊起來。」 「閣按怎--矣？」 「我愈想愈毋著。明á載姓李的彼隻狗哪是來﹐我欲按怎講leh？」 「啥物按怎講？",
    "paragraph_id": 498
  },
  {
    "title": "大港嘴",
    "author": "胡長松",
    "text": "你就講你毋賣地矣﹐按呢毋就好矣？」 「毋過晉前我已經答應--伊矣。」 「哼！To毋是白紙烏字﹐誰講你定著要賣伊的？」 「毋過﹐伊kám會對咱按怎？」 「拜託leh﹐你較tsiâⁿ一个kioh leh好否？伊會使對你按怎？我愛睏ka̍h﹐莫吵我。」 「妳這个查某！」 墓仔埔佇港的北面﹐紅毛土khōng的埠岸彼箍圍﹐也就是佇通對城市的小路東爿。",
    "paragraph_id": 499
  },
  {
    "title": "大港嘴",
    "author": "胡長松",
    "text": "海流拍上埠堤淹入來﹐阿地下水是位幾loh个可憐代的墓仔溢--出來的。司公九離開芙蓉春﹐伊拖著伊的影行上這條小路。「夜暗﹐彼塊墓仔埔總是hiah呢唉唉雜雜的吵鬧聲﹐袂輸逐个死者趕欲位土跤探頭出來喘一口喟仝款。」伊踅踅唸：「攏已經是過hiah久的代誌矣﹐哪會閣按呢吵吵鬧鬧？」了後﹐伊看著一个熟悉的人影鬼鬼祟祟﹐位伊的面前sih過。「喂！林大少爺﹐你包袱á揹leh是欲去佗位？」 「是你﹐司公九。",
    "paragraph_id": 500
  },
  {
    "title": "大港嘴",
    "author": "胡長松",
    "text": "是按呢啦﹐我有急事欲入城。」 「毋過你kám定著非這个時不可？令尊的屍骨猶閣澹澹佇leh﹐閣有﹐恁兄弟佮恁某leh？」 「我是不得已的﹐九叔--a﹐講實在的﹐kám閣有啥物辦法？」 「大--e﹐你哪會做出這款代誌？地遂閣賣予宋的？無彩我自細漢就 hiah尊重你﹐共你當做老pē仝款……你kám袂良心不安？」 「你莫閣囉哩囉唆矣好否？",
    "paragraph_id": 501
  },
  {
    "title": "大港嘴",
    "author": "胡長松",
    "text": "」 ──海面上反tshiō的光線射入來﹐就 ká-ná是位妳目睭內流--出來的目屎﹐燒hut-hut崁佇這个暗sàm的死亡庄頭。麻黃的葉á有幼幼長長的影﹐親像是人就愛有記智仝款﹐一直到一工﹐he葉á遮一葉hia一葉位樹尾溜飄--落來﹐佮怹幼幼長長的影ân-ân kânn做伙﹐佇土的芳氣內面喘。時到﹐記智就是妳唯一的歸宿。",
    "paragraph_id": 502
  },
  {
    "title": "大港嘴",
    "author": "胡長松",
    "text": "「我看著妳的後生轉來矣﹐我嘛看著妳心內底想啥物﹐he是因為我看會著每一个人心內的代誌﹐位我第一擺徛佇hia 就按呢矣。我褪赤跤﹐一步一步踏上彼枝108層的刀梯﹐閣再講﹐是第九擺矣。逐擺徛佇hia﹐我攏聽著孤苦、無依無倚的魂魄佇我的耳á根tsheh氣﹐ká-ná hia魂魄bat跪佇菩薩面前哀哭的聲調。Kán！啥物？無菩薩？",
    "paragraph_id": 503
  },
  {
    "title": "大港嘴",
    "author": "胡長松",
    "text": "我的跤婆煞連一滴血嘛無--矣﹐阿我的雙手huānn佇山彼頭斬來的檳榔樹身﹐一目睨結厚lan。我共手婆thí開﹐hia厚lan 就密密共刀仔纏咧。我知影﹐he將會是我最後一擺徛佇hia--矣。是矣！假使逐个靈魂攏無記智﹐按呢﹐這个世間就袂有悲傷的代誌﹐毋過是按怎我閣會記--tsit彼工黃昏的情景--leh？Hiàng時我就徛佇這一欉麻黃樹跤﹐正是妳眼前的這欉。",
    "paragraph_id": 504
  },
  {
    "title": "大港嘴",
    "author": "胡長松",
    "text": "姓宋的託人來﹐共我講﹐要我佇大道公聖誕彼工﹐當全村眾人的面宣布一項代誌。我共伊講：『我老矣！這位先生。有啥物代﹐你去揣我細漢後生啦！』妳敢想會到伊按怎講？伊講：『較莫廢話leh﹐你這个老不死﹐我就是因為恁老毋才會來揣你的。你莫毋知死活。』 『毋過﹐我已經約木火彼个囡仔矣﹐愛去伊hia行一盤棋啦。我已經連輸伊三盤矣﹐你總袂使目睭金金看一个老歲仔予人恥笑敢毋是？』 『你到底講煞矣袂啦？",
    "paragraph_id": 505
  },
  {
    "title": "大港嘴",
    "author": "胡長松",
    "text": "』伊na講﹐就共我的嘴鬚揪--leh。我本正欲共伊講﹐伊的印堂已經反烏矣﹐愛伊加積寡德。不過﹐伊按呢一舞﹐我就啥也無想欲講矣。我只好問伊﹐到底是啥代？伊講：『老不死﹐你聽清楚。大道公生彼工﹐恁村裡的人攏會去大廟裡﹐你共怹講﹐彼間大廟﹐大道公已經無靈聖矣。猶閣有﹐大道公廟後壁的彼一塊墓仔埔地﹐全攏是敗穴﹐若葬佇hia的攏會絕子絕孫。』 『Tshe̍h！這beh ná會用的！",
    "paragraph_id": 506
  },
  {
    "title": "大港嘴",
    "author": "胡長松",
    "text": "』 『你有來無來我攏無啥物意見﹐死老猴﹐該講的我猶是tioh講。橫直﹐阮頭家佮官廳閣有廟裡hia董事攏tshiâu好矣﹐大道公生彼工﹐你tioh爬上彼枝刀梯﹐我會替你tshûan-tshûan-leh啦。』  講了伊就走矣。金釵﹐伊是彼个狼心狗行的宋老闆派來的。伊乾焦愛欲起伊的工廠niâ-niâ」 「了後leh？」 「了後我就一直佇遮矣。」 「佳在有神明倚leh﹐若無這枝梯﹐我看著跤手尾攏軟去。",
    "paragraph_id": 507
  },
  {
    "title": "大港嘴",
    "author": "胡長松",
    "text": "」 「伊hiah老矣﹐百面是peh--袂去矣。」 「這你就毋bat矣﹐老細的。我親目睭睛看伊peh過八擺leh！」 「敢有影？若按呢﹐伊頂一擺peh是tiang時？」 「唔！我想一下﹐大約是三十外年前矣。Hiàng時伊攏七十矣﹐毋過跤手敏掠﹐完全假若一个少年家仔仝款。的確的﹐是有神明倚leh。」 「先生﹐你確定這馬閣有喔？",
    "paragraph_id": 508
  },
  {
    "title": "大港嘴",
    "author": "胡長松",
    "text": "」 隔過幾工就是大道公生﹐海面khau大風﹐船老大阿金仔的遺孀﹐也就是退時的做戲--e阿霞﹐彼工記kah真清楚。船老大阿金--a對伊講：「這tù拚了﹐我就洗手--矣。」伊續落講：「我就 tshūa妳轉去城內。」做戲--e阿霞講話假若底唱戲仝款好聽﹐除了聲調有小可sau-sau。伊較早佇戲班唱戲﹐四處走tsông﹐搬過樊梨花﹐ká-ná真的leh。",
    "paragraph_id": 509
  },
  {
    "title": "大港嘴",
    "author": "胡長松",
    "text": "伊一把鼻一把目屎按呢講：「可惜我袂當佮伊仝款移山倒海。」 暗暝﹐船仔位烏索仔港出去﹐踅過南爿的海鼻﹐一下手﹐烏mà-mà的烏雲﹐閣sih-nah拍佇海湧﹐接續是雷聲tân﹐雨位天頂tshiâng落來。王進lak著伊的米酒矸仔：「老大--e﹐這tsūa去佗位？」 「我毋是講過矣？去南海。」 「毋過我聽講彼爿底做風颱neh。」 「什麼颱嘛仝款﹐無路用你。喂！宗保﹐你過來﹐大柄你來hūaⁿ。",
    "paragraph_id": 510
  },
  {
    "title": "大港嘴",
    "author": "胡長松",
    "text": "王進﹐你落去hūaⁿ車。」 「幹伊娘﹐閣是我hūaⁿ車﹐伊娘卡好﹐佇下底按怎死的攏毋知。」 「無你想欲創啥？」 「我欲回港。」 「回港？好啊！大海無崁蓋﹐你這馬就會用的轉去矣。」 「幹伊娘！」王進lak伊的酒矸仔行落船艙。「到矣hooⁿh！」倚欲天光時﹐海面恬。船的大柄前乾焦宗保一个。伊看見頭前島嶼的山龍﹐閣有位彼个方向飛來的白色海鳥﹐一隻一隻歇佇船墘。仝一个時馬達聲恬止落來。",
    "paragraph_id": 511
  },
  {
    "title": "大港嘴",
    "author": "胡長松",
    "text": "伊來到甲板喝講：「老大﹐是毋是遮？」 毋過無人應伊。所致伊鑽落艙底的輪機室。佇微微的燈仔火裡﹐看著王進一个人恬恬lim酒。「你敢有看著老大--e？」 王進無應。無定伊佇房間盹龜﹐宗保--a想。當伊斡身欲出去的時﹐王進開嘴矣。伊講：「敢會昨暗風浪傷大﹐伊無細膩落海矣？」 「無可能的﹐伊無可能……」 「我想﹐一定是按呢的lah。我昨昏就共伊講矣﹐會有風颱。",
    "paragraph_id": 512
  },
  {
    "title": "大港嘴",
    "author": "胡長松",
    "text": "定著是按呢……」 船老大阿金的遺孀﹐也就是做戲--e阿霞﹐不止是講話佮唱戲仝款好聽﹐伊哭tioh嘛ká-ná真的leh﹐強強就是欲驚動鬼神。雖罔了後有人提予伊一大筆錢通予伊還kúa檄數。「妳敢有影hiah傷心？」 「喂！妳講這是啥意思？敢講妳看袂出來？」 「我當然是看會出來nooh。我的意思是講﹐假使逐工暗暝嘛有親像王進按呢少年閣有力頭的查甫子來陪我睏的話﹐我一定嘛會傷心死的。」 「Tshe̍h！",
    "paragraph_id": 513
  },
  {
    "title": "大港嘴",
    "author": "胡長松",
    "text": "」 「小等﹐妳講的這个王進﹐佮晉前講著的彼个魚販老王﹐敢是仝一个？」 「對lah﹐就是彼个sut-a̍h。」 佇我的故鄉﹐愛人--a 當櫻花飄落來的時陣…… 「囡仔﹐這條歌是誰教你唱的？」 「是彼个青暝的痟婆。喏！徛佇林投樹跤的彼个。」 「毋過﹐你敢知影這條歌是我寫的？」 雞啼劃破暗夜的寂靜。",
    "paragraph_id": 514
  },
  {
    "title": "大港嘴",
    "author": "胡長松",
    "text": "暗肅的夜暝﹐si-si-suh-suh講話的聲、若遠若近的鬧熱聲佮冤家的聲﹐綴逐遍的雞啼﹐就若幼針仔tshak入我的耳鏡。金蓮姨--a講﹐彼个叫做宗保的查甫人﹐了後成做伊的尪婿。伊因為走私予官廳掠去。「其實給你講嘛無要緊。伊閣hông安一个匪諜漢奸的罪名﹐就按呢﹐無清無楚失去消息。」 「按呢﹐拄才佇埠岸﹐我看著彼个老歐巴桑﹐就是妳的大家囉？」 「應該算是lah。不過﹐人是無共我當做是伊的新婦過。",
    "paragraph_id": 515
  },
  {
    "title": "大港嘴",
    "author": "胡長松",
    "text": "唉！人毋認我﹐我總是袂使對家己的面安金粉嘛……橫直攏這个歲矣﹐共你講嘛無要緊﹐我彼个尪婿﹐自來嘛毋bat khap過--我。」 「敢有影？按呢當初時妳是按怎欲嫁伊？」 「講來話頭長。這攏怪我家己。」 閣較晉前﹐我們行入一位臭石埔去。「姨--a﹐這是佗位？」 「遮是恁兜啊！憨囡仔﹐你看你攏袂認--tsit矣。等一下﹐我愛先去共電火tioh予灼。",
    "paragraph_id": 516
  },
  {
    "title": "大港嘴",
    "author": "胡長松",
    "text": "」 我的目前雄雄有一大群烏點底晃﹐是位我跤邊的矮樹仔欉tsông出來的。金蓮姨--a佇石埔踅來踅去﹐直直底揣啥物。「我講的話﹐你袂共別人講hooⁿh？」 「袂啦。閣再講﹐我閣會使共誰講leh？姨--a。」 「我好禮仔共你交代﹐這項牽涉著我的名節﹐你是千萬毋通講出去。」 「妳放心好啦。」 伊共我講： 彼工你的老母走來揣我﹐要佇我hia滯幾工。我問伊啥回事﹐伊講﹐伊腹內閣有一个雜種胎矣。",
    "paragraph_id": 517
  },
  {
    "title": "大港嘴",
    "author": "胡長松",
    "text": "伊講的是你的小妹。我就共伊講：「總袂使因為按呢就無轉去啊﹐好歹這个種嘛是……」 我話猶袂講煞﹐伊雄雄就捶伊的腹肚﹐ká-ná欲共伊腹肚內的囡仔摃死的款。伊na哭na講：「毋愛！這擺我是無欲轉去矣。」 「唉唷小姐！按呢會出人命啦。小姐﹐你嘛予我拜託leh！」 「金蓮姐仔﹐我拜託妳﹐若無﹐若無尚無妳要答應我一項。」 就是按呢﹐你的老母金釵﹐竟然要我去揣彼个叫做宗保的討海人。",
    "paragraph_id": 518
  },
  {
    "title": "大港嘴",
    "author": "胡長松",
    "text": "「……怹厝就佇港邊﹐門板全漆做紅色的彼間﹐妳去就認會出來矣。」 「我當然認會出來。只是﹐愛共伊講啥啊？」 「妳去﹐就共伊講﹐大道公聖誕彼工的三更時﹐佇村北的那片林投樹林外等我。」 「伊若問leh？」 「伊若問﹐妳就共伊講﹐金釵決定欲一世人佮伊做伙。」 「小姐﹐妳哪會這呢憨……」 「橫直妳照我的話講就著--矣。",
    "paragraph_id": 519
  },
  {
    "title": "大港嘴",
    "author": "胡長松",
    "text": "」 Íng過只要佇大道公聖誕前後﹐風湧就大﹐漁船袂出海﹐顛倒是痟婆--a﹐會tshūa伊彼隻giâu-phih-pheh的老狗﹐暝佮日佇港口浪流連﹐就親像是位土跤底鑽出來的彼一大群數萬隻的綠色屍母蟲的其中一隻仝款。Hia屍母蟲生kah親像是海湧的泡仝款大﹐規群規群位海墘澹漉鹿的墓仔堆裡溢--出來的﹐誰無細膩lap著﹐會佇跤底kō著怹黏thi-thi的體液。",
    "paragraph_id": 520
  },
  {
    "title": "大港嘴",
    "author": "胡長松",
    "text": "你若是拄著痟婆﹐伊會雄雄狂狂共你講：「大流來矣﹐大流來矣……」了後會用伊lap陷的青暝目看你﹐共你講伊的心肝仔是空空﹐伊的頭殼是空空﹐乾焦伊的乳仔親像是tāi-jîn的刺刀尖。閣來﹐嘿﹐伊是會佇你目前扮死命gîm伊的老奶脯來讓你看leh！",
    "paragraph_id": 521
  },
  {
    "title": "大港嘴",
    "author": "胡長松",
    "text": "講著伊彼二粒老奶脯﹐強強佮消水的蕃薯一个模樣﹐歪哥tshī-tshu̍ah﹐驚死人……大流一來﹐我的腸仔就會予tāi-jîn的狗tshńg--去﹐痟婆徛佇林投樹下講道﹐除了掛佇我頷仔頸的這一條﹐喏﹐就是這一條﹐痟婆共伊的一撮頭毛揪落來講﹐阮娘生我的時留予我的。無啥比這閣較真實矣。聽講當初時宋火生為著伊的鹹水魚塭﹐出錢買通水利會﹐位烏索仔港的北面沙埔地為伊挖一條引水道。",
    "paragraph_id": 522
  },
  {
    "title": "大港嘴",
    "author": "胡長松",
    "text": "大概就是這馬阮眼前的這个予臭生荒的草仔崁過的廢水道。毋過這條水道是予人咒讖的水道﹐水道開了﹐規个沙埔的地盤無tsāi﹐口面的埠岸已經崩幾lo擺﹐這馬是用版模硬弓的﹐若閣崩去﹐海水倒灌﹐恐驚規个港嘴攏會淹去。水道邊仔有死樹﹐因為根浸水爛﹐tsàn袂tiâu﹐規欉ká-ná獨木橋tshu-tshu倒橫過﹐親像是予拄才的大雷khah著仝款。",
    "paragraph_id": 523
  },
  {
    "title": "大港嘴",
    "author": "胡長松",
    "text": "倚佇樹身﹐鐵皮搭的土地公廟仔--裡﹐土地公已經離開祂的神位﹐神帽hông削一角﹐倒佇門邊。引水道的盡尾消失佇一片更加曠闊暗sàm的草埔仔--裡。我徛佇倒橫的樹身﹐夯頭﹐看著港邊有一棟懸大氆色的紅毛土厝﹐黃色的燈仔火光光﹐燈仔火後面﹐是夕陽西照的紅色晚雲。",
    "paragraph_id": 524
  },
  {
    "title": "大港嘴",
    "author": "胡長松",
    "text": "匿佇樹身裡的蟋蟀仔聲咿嗡叫﹐一隻夜婆位我跤邊飛對彼葩燈的方向去…… 「我共你講﹐彼完全是過去的景致……」 一个查甫人的聲﹐聽會出是含規嘴的水共聲嗽壓低對邊仔的人講話。「……阿我知影的就濟矣！」 「哦？」 「我共你講﹐當初時的彼个金蓮﹐包一條頭巾﹐鬼鬼祟祟位芙蓉春的後門入去。」 「創啥？」 「所以我講你憨你閣毋知喔？",
    "paragraph_id": 525
  },
  {
    "title": "大港嘴",
    "author": "胡長松",
    "text": "」 檄鬼王進﹐講到尾﹐就是狗kiánn李碌的姑表兄弟﹐徛佇李碌面頭前有嘴講ka̍h無瀾底講伊佇海--裡的光榮代。毋過李碌kik外外﹐當做無聽著﹐手提竹籤仔枝直直弄罐仔--裡的彼隻烏色蟋蟀仔。王進吞一嘴瀾：「所以講﹐表兄﹐這擺我共伊sak落海﹐是為你立落汗馬功勞neh！」 「哼！」李碌應講：「這項你敢是為我做的？我看﹐敢毋是為著你彼个唱戲的路頭某？」 「表兄啊﹐你是千萬毋通按呢想喔。",
    "paragraph_id": 526
  },
  {
    "title": "大港嘴",
    "author": "胡長松",
    "text": "我所做的一切﹐攏是你吩咐的。我完全是為著你做的。」 「你tsíng-ām！我敢有講啥？」 「你！」 「好矣！我沒閒佮你爭這。總講一句﹐咱之間是抵平矣。」 「啥物？你講抵平？有影無影啊﹐表兄﹐你連一箍銀都猶袂予我leh。」王進想﹐我成實伊娘leh想欲一拳共你bok死。「錢m̄？阿進。",
    "paragraph_id": 527
  },
  {
    "title": "大港嘴",
    "author": "胡長松",
    "text": "」李碌位la̍p袋仔提出一疊借條：「我算過矣﹐遮是三萬六千四百七十二箍﹐七十二塊零角仔莫算﹐我閣優待你﹐單加兩分薄利﹐攏總是四萬三千六百八十箍。阿進﹐這毋是小數目矣。照講﹐我應該要算你三分利才著﹐毋過﹐看佇咱是家己人﹐就準抵好矣……」 「伊娘leh﹐」王進一下tiô起來袂輸雷公：「吐血！你閣敢講家己人三字﹐嘛毋想較早阮老母是按怎牽顧你的。幹伊娘--lé﹐家己人﹐你也講會出嘴。",
    "paragraph_id": 528
  },
  {
    "title": "大港嘴",
    "author": "胡長松",
    "text": "」 李碌回復猶袂講話晉前彼款kik外外的目神﹐手伸入去罐仔﹐ûn-ûn-á共蟋蟀仔掠起來﹐雄雄就變面﹐siuh一下共牠tàn佇檄鬼王進的面。彼隻蟋蟀仔啾啾叫ka̍h大細聲。「袂見袂笑﹐姓王的﹐」伊共目睭撐大蕾講：「我這是便宜--你矣﹐你遂閣kap我討恁娘的人情。好﹐你愛算﹐我算予你聽。He一分的利頭﹐攏總是三千六百四十二箍﹐這三千偌箍﹐抵好會用的予你買五十斗米兼一台富士霸王的鐵馬。",
    "paragraph_id": 529
  },
  {
    "title": "大港嘴",
    "author": "胡長松",
    "text": "扣十年前去你兜予你娘侮辱借來的半斗米﹐兩分孤利到這馬是三斗半﹐閣tshun四十六斗半米兼一台富士霸王鐵馬。我講過﹐位恁兜借的物我會十倍還﹐這馬我還的早就超過十倍﹐按呢你敢聽有矣？」 「你！」 「我無想欲佮你計較矣。你閃lah！」 夜暗暝﹐小雨拍佇厝外的芭蕉欉。小小的雨滴順芭蕉葉的葉骨滑來佇葉仔尖﹐成做金siak-siak的水珠﹐了後叮叮噹噹púa落佇樹下的破醃缸。",
    "paragraph_id": 530
  },
  {
    "title": "大港嘴",
    "author": "胡長松",
    "text": "伊佇窗仔邊看著一个瘦ka̍h若稻草枝的生份查甫人﹐鬃蓑mua-leh﹐共竹籬仔門sak--開﹐行入厝埕。這个查甫人佇簷tsîn下停步﹐共鬃蓑褪落來﹐掛佇門邊的釘仔鉤。窗下的彼欉山芙蓉開ka̍h當是紅豔。「阿碌﹐你先去口面蹉跎﹐阿娘有代誌佮這位先生講。」 「毋過阿娘﹐這馬口面落雨。恁到底欲講啥矣？」 「唉！恁囡仔人毋bat。」 阿娘﹐妳錯矣﹐我哪會毋bat leh？",
    "paragraph_id": 531
  },
  {
    "title": "大港嘴",
    "author": "胡長松",
    "text": "妳就是欲還錢予我彼个無情的阿姑niā-tiāⁿ。伊行出門的時按呢想。伊佇厝外踅一liàn﹐閣踅轉去厝埕﹐就佮較早仝款﹐khû佇彼欉山芙蓉的邊仔。夜色共深閣濁的喘喟mua-khàm﹐親像欲共大開的山芙蓉一瓣仔一瓣teh崩去。伊共牆仔角的蚼蟻群規排規排lûe死﹐嘴裡踅踅唸：恁共我會記--tsit﹐永遠共我會記--tsit！鼕鼕的鼓聲響﹐ká-ná欲共土跤底的死者攏叫精神。",
    "paragraph_id": 532
  },
  {
    "title": "大港嘴",
    "author": "胡長松",
    "text": "阮一路拄著的少年家攏對仝一个方向去﹐怹的面hông激出青春興奮的表情。查某囡仔Ugla共我講：「我的老pē是潘象﹐我的阿公是潘大海﹐算起來﹐你的阿祖李添丁是我的丈公祖。當然﹐這个關係是傷遠矣。」 鼕鼕的鼓聲佇山崙仔佮海之間回聲﹐除了鼓聲﹐閣有衝天炮吱吱叫的聲一陣一陣。「攏已經過一站矣﹐李東俊的死猶袂結束﹐這馬﹐已經演變做對抗侮辱的力量﹐我看是袂suah矣﹐規个烏索仔攏絞入去矣。」 「『對抗侮辱』？",
    "paragraph_id": 533
  },
  {
    "title": "大港嘴",
    "author": "胡長松",
    "text": "哈我看你猶是無了解--嘛。你的老pē李碌是雄kioh﹐毋過伊猶是傷過頭信任伊的下跤手矣。我乾焦驚我的兄弟終其尾會予怹害死。」 「妳的話是啥物意思我聽無。」我真驚嚇伊講出深沉的話。「妳講的『怹』是siáng？」 「賊目福仔。我懷疑規个代誌攏是伊設計的。位李東俊死到taⁿ﹐我已經十幾日無看著恁老pē李碌的人矣﹐全部的代誌攏是彼个奸福仔底發落。",
    "paragraph_id": 534
  },
  {
    "title": "大港嘴",
    "author": "胡長松",
    "text": "」 伊深沉的聲嗽予我感覺寒--起來﹐夜蟲予hia衝天炮的聲音激ka̍h大聲亂啼﹐親像欲共伊目睭內隱藏的所有過去的秘密iah--開。李碌看王進走矣﹐jí一下鈴﹐共賊目福--a喊入來。「我叫你共夫人佮少爺看好勢﹐這馬人leh？」 「碌哥﹐你放心。一切攏佇我福--a的掌握之中。」 「你嘛小講看覓leh。」 「夫人這馬佇較早伊的查某kán-á金蓮hia﹐阿彼个金蓮已經共所有的代誌攏共我講矣。」 「哦？",
    "paragraph_id": 535
  },
  {
    "title": "大港嘴",
    "author": "胡長松",
    "text": "你予伊啥物好處？」 「碌哥﹐我哪有可能予伊啥物好處？我只不過是將計就計niā-tiāⁿ。」 伊佇李碌的嘴邊ti-ti-tu̍h-tu̍h講一khùn﹐了後﹐李碌就哈哈大笑。閣是彼个熟似的聲音。港邊漸漸反潮的土地﹐傳來一陣底趕路的跤步。僥倖喔﹐天公伯仔﹐我到底底創啥矣？",
    "paragraph_id": 536
  },
  {
    "title": "大港嘴",
    "author": "胡長松",
    "text": "老爺﹐夫人啊﹐恁在天之靈﹐就千萬愛原諒我﹐我完全是姑不二衷的﹐若毋是伊威脅我欲共代誌攏iah出來……因為彼个賊目福--a共我講﹐伊位順生堂彼个大夫hia知影所有秘密﹐阿我若無照伊的話做﹐伊就會共這个秘密稟報予恁彼个tsing-piàng的kiánn婿知。恁講﹐這也會直？",
    "paragraph_id": 537
  },
  {
    "title": "大港嘴",
    "author": "胡長松",
    "text": "彼个tsing-piàng精牲若是知影小姐嫁予伊了後﹐已經佇順生堂提葯仔共二个伊的狗種làu掉﹐阿這馬捧佇伊手婆疼命命的遂是伊嫁晉前就有的前人仔kiánn﹐是別的查甫的囡仔﹐伊會按怎想leh？僥倖喔﹐我強欲無氣力通想--落去矣……金蓮--a大心氣﹐mua頭巾偃leh趕路﹐直到伊徛佇彼片漆做紅色的柴門頭前﹐才共頭擔起來。伊佇門口躊躇足久﹐心臟phok-phok tshia̍k。",
    "paragraph_id": 538
  },
  {
    "title": "大港嘴",
    "author": "胡長松",
    "text": "到尾伊夯手敲門﹐門板kâiⁿ一聲拍開了後﹐伊看著宗保--a﹐彼个提酒矸踅神踅神的查甫人。伊的心臟就 tshia̍k ka̍h愈厲害矣。「金蓮姐--a﹐是妳！」 「較細聲--leh！」 「妳是——」 「我專工替阮兜小姐傳話來予你的。你聽清楚﹐伊約你大道公生彼工的半暝三更﹐佇老所在見面。」 「成實的！妳是講較早怹家田裡彼間草寮m̄？」 「大約是啦。」 「伊敢閣有講啥？」 「有。",
    "paragraph_id": 539
  },
  {
    "title": "大港嘴",
    "author": "胡長松",
    "text": "伊講這世人欲佮妳鬥陣﹐要你tshūa伊走ka̍h遠遠遠。」 彼个查甫人目睭金起來﹐共金蓮--a的手ân-ân lak咧：「這是天公有目！金蓮姐--a﹐我佮金釵這世人都袂共妳的大恩大德放袂記。」 「彼个金蓮--a是按怎講白賊--leh？小姐敢毋是講相約佇林投林？結局約佇彼間草寮是欲創啥啊？」 「伊就是這號跤數。」 風一吹﹐金蓮--a怹厝門跤口的菩提樹籽一粒仔一粒袂輸冰雹tia̍p落來。",
    "paragraph_id": 540
  },
  {
    "title": "大港嘴",
    "author": "胡長松",
    "text": "「妳敢講矣﹐金蓮姐仔？」 「妳放心啦﹐我一个字嘛無拍交落。」 伊倒佇床板﹐感覺著一陣飫﹐腸仔相kô底咕咕叫。「妳成實叫是怹共妳金蓮--a當做是林家的人底疼m̄？妳閣詳細á想leh﹐妳幾歲就聽怹差教﹐共恁兜小姐奉侍ka̍h袂輸媽祖婆仝款﹐阿這馬妳是閣得著啥？照我看﹐是連一聲謝謝的屁嘛無。」早一下仔﹐賊目福--a早金釵一跤步來到遮﹐按呢共伊講：「閣有﹐妳想看妳的親阿娘是按怎病死佇眠床的。",
    "paragraph_id": 541
  },
  {
    "title": "大港嘴",
    "author": "胡長松",
    "text": "」「阮的代誌毋免你管。」伊講。「我當然袂加管妳的閒仔事。毋過﹐我抵才講的﹐妳罔考慮看覓。",
    "paragraph_id": 542
  },
  {
    "title": "大港嘴",
    "author": "胡長松",
    "text": "」伊前跤才hāⁿ出門﹐金釵後跤就綴來矣……僥倖喔﹐這注該死的﹐哪會遮抵好leh…門口的菩提樹籽八啦八啦tia̍p落來﹐位門縫--裡﹐有一陣死鹹的魚tsho味siap入來﹐規个假若是較早隔一緣柴板仔所鼻著的、宗保--a彼个討海查甫人的氣味﹐親像一領漁網﹐共iap-phiah的田裡彼規間寮仔纏ka̍h死ân﹐密周周的tsho味——「小姐﹐咱通走矣﹐老爺會起疑的！」「嗯！",
    "paragraph_id": 543
  },
  {
    "title": "大港嘴",
    "author": "胡長松",
    "text": "」伊聽著怹兜小姐衰弱的回應——阿彌陀佛﹐我哪會想著遮啊？",
    "paragraph_id": 544
  },
  {
    "title": "大港嘴",
    "author": "胡長松",
    "text": "毋過﹐現此時當伊閣再度共目睭thí--開﹐遂看著門縫內面﹐清清楚楚浮出當初時查甫人的汗流ka̍h規勼脊骿tshap-tshap滴的形影﹐彼二塊親像是火金姑金siak-siak的腹肚iap-iap起伏的肩胛頭肉……Tsiàng時﹐金蓮--a感覺著伊的一粒心ân-ân貼佇床板﹐伊大力phok-phok跳的時﹐整塊床板嘛開始燒燙燙大力底sìm﹐假若是位伊遐kô甲咕咕叫的腸仔傳--出來的某一个深閣沉、親像海湧仝款的回流。",
    "paragraph_id": 545
  },
  {
    "title": "大港嘴",
    "author": "胡長松",
    "text": "湯雅各牧師的頭毛tsiâu白矣﹐伊毋bat共人講過少年的時是按怎會離開故鄉﹐漂流過海來到這塊土地服侍。因為疼。乾焦伊的心內知影。有一个聲音ká-ná位足遠足懸的所在底共伊呼喊、牽挽。一直到足久了後﹐有人共tioh欲消失的歷史位沙土--nih掘出來﹐伊才知影原來就是按呢。伊問瑪莉﹐也就是Ugla：「恁聽講的祖先烏瑪是位佗位來的？」 「麻甕拉梅。」 「麻甕拉梅？",
    "paragraph_id": 546
  },
  {
    "title": "大港嘴",
    "author": "胡長松",
    "text": "我聽妳的阿公講過﹐麻甕是海的意思﹐按呢就著矣。麻甕拉梅﹐就是海上的Lamay的意思矣。這馬我知矣……」 伊共一張手抄的紙提出﹐目睭瞌瞌吐一个大喟。",
    "paragraph_id": 547
  },
  {
    "title": "大港嘴",
    "author": "胡長松",
    "text": "（1636/4/23 ~ 4/25）我們(荷蘭人)立刻再帶往該金獅島（就是他們自稱為Lamay的小島）﹐先把在哪裡已經選好的地方﹐用堅固的籬笆圍起來防守敵人﹐然後用盡可能的所有方法（或把他們的洞穴堵死﹐或用臭煙進去﹐或按照他們的在當地最熟習情況的人所認定的最好的方法）把他們通通毀壞捉來…… （1636/5/1）在這期間﹐派新港人和烏索人出去收尋該島的居民﹐發現一個洞穴和很多居民﹐因此我方的人立刻去那裡﹐把那地方用籬笆圍起來﹐派四十個士兵看守﹐把所有食物和水全部拿走﹐然後放各種可怕的煙進去使他們呼吸困難﹐他們終於在4月29日向我方投降…… （1636/5/7）本月四日因為再聽不到吼叫哀鳴的聲音﹐我方的人乃進入該洞內﹐發現約有200人到300人死在那洞穴裡（因為很臭無法計算確實的人數）。",
    "paragraph_id": 548
  },
  {
    "title": "大港嘴",
    "author": "胡長松",
    "text": "此外還有一些被他們燒死的人…… (1636/7/2 )長官普特曼斯閣下與議會乃決議﹐要召喚所有新港、蕭瓏、麻豆和目加溜灣的居民﹐以及位於南邊的村莊烏索仔、塔加里揚與Dolatock的人﹐並且在已駐在該島的士兵以外﹐加派一隊有三十個士兵的部隊﹐前往金獅島﹐以便用所有可能的手段﹐無論生擒或打死﹐都要把該島上的人民從該島全數除掉。",
    "paragraph_id": 549
  },
  {
    "title": "大港嘴",
    "author": "胡長松",
    "text": "「若按呢我真好奇﹐目前滯佇烏索的後代佇彼場歷史的戰鬥當中﹐到底是加害者抑是被害者？」 「囡仔！我共你講﹐今已經毋是問的時陣矣。」 牧師一講suah﹐一陣閣較大陣的炮仔聲隨位魚尾窟的方向傳--來。「行！咱緊來看覓咧！」 閣較早閣較早的時天﹐較正確講﹐是一九四七彼一年。彼年是好風日﹐無戰爭﹐毋過彼場屠刣死一萬八千人﹐好定閣較濟小可﹐可能是兩萬八千人﹐或者是三萬八千人嘛無的確。",
    "paragraph_id": 550
  },
  {
    "title": "大港嘴",
    "author": "胡長松",
    "text": "聽講庄仔頭有寡人的老pē無匿過彼場鬧熱﹐了後﹐怹hia親像是蚼蟻、蜘蛛、蟉蠽、蠓仔彼款無tap無sap的靈魂﹐規工閒仙仙底浪溜連﹐只好倚佇鐵頷頸木火--a的弦仔邊聽伊唸歌。芙蓉春頭牌芙蓉瑪莉的正牌祖父可能嘛是其中一个。「你báng亂講！伊自頭到尾就無講過這項！」「喂！這是伊的阿娘親嘴口共我講的neh。",
    "paragraph_id": 551
  },
  {
    "title": "大港嘴",
    "author": "胡長松",
    "text": "」閣尾後幾loh年﹐當然猶是佇閣較早閣較早的彼个時天﹐我是講老總統取締奇裝怪服的時天﹐也就是四界底唱「保衛大台灣歌」的時天﹐人的生活困苦落魄。著啦﹐這顛倒予我想著﹐你敢會曉唱彼條歌？保衛大台灣！保衛大台灣！保衛民族復興的聖地！保衛人民至上的樂園！佇這个村﹐逐个袂曉唱歌的死人攏愛唱這條歌﹐特別是怹佇墓仔裡揣無屍母蟲通止痛的時。",
    "paragraph_id": 552
  },
  {
    "title": "大港嘴",
    "author": "胡長松",
    "text": "聽講﹐唱這條歌有通予人感覺著一款袂退止的giàn﹐閣較會使予hia孤苦無根的靈魂﹐感覺著一款幹伊十八代祖公祖太嬤的、么壽骨的爽。「先生﹐你哪會罵人leh？」「我哪有罵人？那只是一款形容niā-tiāⁿ﹐你到底是懂不懂啊？」敵人來一千﹐我們殺一萬！敵人來一萬﹐我們殺十萬！左鄰右舍親朋好友﹐完全徹底乾脆殲滅！絕不放鬆奸匪生還！「我猶是欲問你﹐你敢忍心親手共一萬八千隻蚼蟻抑是蟉蠽lûe死？",
    "paragraph_id": 553
  },
  {
    "title": "大港嘴",
    "author": "胡長松",
    "text": "」芙蓉春的頭牌芙蓉瑪莉﹐十四歲彼冬來到芙蓉春﹐十六歲彼冬就會使予人客笑ka̍h真歡喜﹐這無啥物﹐伊尚介hông數念的猶是佇眠床頭彼个綿精失神﹐ká-ná天崩落來嘛無伊治代的範勢。「見笑死﹐彼是啥人兜的囡仔﹐真無家教！",
    "paragraph_id": 554
  },
  {
    "title": "大港嘴",
    "author": "胡長松",
    "text": "」 「我猶會記瑪莉出世彼冬的大道公生﹐hip ka̍h袂輸地陷跤仔的庄仔頭予一聲雷敲開﹐天地就開始落燒燙燙的雨﹐連海--裡溢懸的海流都燒hut-hut﹐佮你佇這張相片--裡看到的仝一款。」「毋過相片裡分明無落雨啊！」「你這憨囡仔﹐相片裡哪會看著雨leh？He當然是看袂著nooh！",
    "paragraph_id": 555
  },
  {
    "title": "大港嘴",
    "author": "胡長松",
    "text": "」彼工﹐瑪莉的阿公潘大海失蹤去﹐痟婆tsiⁿ佇廟前鬧熱tshaⁿh-tshaⁿh的群眾中央﹐真反常﹐一句話也無講﹐也無歌唱。伊共跤步徙到梯仔跤﹐閣共林投樹葉編的大帽崁佇頭殼﹐目睭kâⁿ目屎看老司公老ku-ku peh上彼座刀仔架的天梯。老司公一步一步ûn-ûn-á peh懸﹐直到踏落第七步的時﹐頓teⁿ一下﹐大雷就是佇hiàng時位天頂敲落來的。眾人喝咻﹐愛伊peh較緊leh：「緊peh啊！",
    "paragraph_id": 556
  },
  {
    "title": "大港嘴",
    "author": "胡長松",
    "text": "」毋過燒燙燙的雨共天梯拍ka̍h搖搖晃、kūaiⁿ-kūaiⁿ叫。鬼才知影﹐啥人嘛無可能peh會--起lih。當伊閣再夯跤﹐鮮血遂位伊的跤底雄雄tsūaⁿ出來﹐共下底的利刀攏潑做紅色﹐嘛共痟婆佮梯底的人潑規面。邊仔幾loh个綁紅頭巾的少年á﹐我閣會記tsit其中一个是司公九﹐嘴含米酒﹐夯頭對血紅的刀梯直直bū。老司公總算踏上第八層、第九層、第十層、第…… 「啊！」痟婆雄雄佇天梯跤哀吼。",
    "paragraph_id": 557
  },
  {
    "title": "大港嘴",
    "author": "胡長松",
    "text": "毋過無人睬伊。彼陣人繼續喝咻。老司公一步一步peh懸﹐伊的身軀沓沓仔縮做一个足細的點。整个庄仔頭攏是麻黃樹葉予雨拍落的聲﹐透lām海流溢懸的聲嗽﹐親像當年彼群逃難者lî-lî-lap-lap的跤步聲﹐佮半暝毋bat歇過的、門板hông雄雄拍破的聲。最後﹐彼个烏點佇一个sih-nah了後﹐ká-ná是鬼仔仝款suan ka̍h無影無跡去。「伊到底去佗位？」 「無人知。",
    "paragraph_id": 558
  },
  {
    "title": "大港嘴",
    "author": "胡長松",
    "text": "大概佮伊的彼寡老伴仝款﹐是消亡去矣。」 「對啦﹐嘛是彼一暝﹐討海人宗保—a恬靜仔的溜入去彼早就拋荒的草寮。」 伊共喟tēⁿ leh﹐佇烏暗的角落看出一个查某人的形影。「敢是妳？」伊問。「嗯！」是一个無膽的聲底應伊。伊行倚﹐共整个身軀貼佇查某人的身﹐鼻仔傳來一个íng過熟悉的野花芳味。",
    "paragraph_id": 559
  },
  {
    "title": "大港嘴",
    "author": "胡長松",
    "text": "一鼻著彼个味﹐伊的頭殼就充滿甜蜜的記智：真想袂到﹐金釵﹐我閣會使這呢真實感受妳的皮膚﹐感覺著妳位身軀湠開的ká-ná海邊的幼沙仔仝款的溫度﹐佮 íng過仝款。這敢是成實的？我已經等袂離明仔載一透早﹐會使詳細詳細文文仔看妳親像月娘仝款的面。「行！咱緊來走！」伊講。「無啦！等一下！",
    "paragraph_id": 560
  },
  {
    "title": "大港嘴",
    "author": "胡長松",
    "text": "我……」 毋過伊無閣予伊講話﹐乾焦倚壁共伊貼ân-ân﹐完全感覺袂著另外一个為勼脊後接近的人影…… 「伊hiàng時到底對妳創啥啊？姨--a。」 「這我袂tàng講。橫直﹐我就是因為按呢才無嫁--伊袂使的。」 雨小停﹐奸福仔指揮眾人共左護旗李東俊的棺材扛--出來﹐向海埔新工廠的工地出發。右護旗潘文直手夯蟠龍堂旗行晉前﹐後壁綴二个兄弟共橫幅白底烏字的大字條thí--開﹐布字條寫：「伸冤！",
    "paragraph_id": 561
  },
  {
    "title": "大港嘴",
    "author": "胡長松",
    "text": "工廠退出海埔地！」大鑼tân﹐車鼓陣嘛lāng--起來﹐規陣ká-ná王爺底出巡﹐吱吱叫的衝天炮直直位棺材的四圍鑽--出來﹐百偌个少年家仔穿宋江陣的衫na行na喝咻:「工廠退出海埔地！」「共超抽地下水的兇手趕出去！」「共殺人兇手趕出去！」「予怹死！」落過雨的路潮lām-lām袂輸làm田﹐怹的跤步大力底tsàm﹐共路糊糜噴甲一四界。",
    "paragraph_id": 562
  },
  {
    "title": "大港嘴",
    "author": "胡長松",
    "text": "才行無百米﹐扛棺的hia兄弟仔踏一下無好勢﹐跤滑去﹐跋倒﹐ká-ná有一个力sak過﹐予棺材的一角khò佇土跤﹐怹講左護旗顯靈矣﹐起歹矣﹐起歹矣﹐一群少年囡仔喝咻--起來。「副堂主﹐我先探過路草矣﹐頭前欲過去魚尾窟的大橋頭﹐hia警察共鐵蛇龍架--起來矣﹐怹減采是聽著風聲﹐毋予咱過橋。」 「幹！我毋信咱袂倚--tsit！行就著--矣！",
    "paragraph_id": 563
  },
  {
    "title": "大港嘴",
    "author": "胡長松",
    "text": "」 火把的紅光共海埔埠岸邊的小路tshiō甲親像火燒埔仝款金iāⁿ-iāⁿ。來到橋頭﹐潘文直共堂旗夯咧行晉前﹐一个戴帽仔的出面佮伊tsih接。「暗矣！恁結規群人欲創啥？」 「王警官﹐你敢無看著？今仔日是恁mah-tsih的、阮少主左護旗出山的日子﹐恁擋按呢是啥物意思？時若誤著﹐你敢擔會起？」 王警官擔頭﹐看潘文直後壁歸片的火把﹐tshiō佇埠岸ká-ná隨湧底浮沉。",
    "paragraph_id": 564
  },
  {
    "title": "大港嘴",
    "author": "胡長松",
    "text": "「若是出山﹐彼塊布條仔是啥物意思？出山敢著愛揪布條仔？」 「He是阮左護旗的遺願niâ-tiâⁿ。」 「我看恐驚毋是哦﹐恁少主李仔東俊我是bat過面、bat甲有tshun的咧。嘿嘿﹐若毋是伊死矣﹐恐驚阮二个這馬閣做夥佇議員hia底泡茶phò-tāu--的咧﹐阿代誌嘛無需要瞞你﹐今仔日就是議員伊老大人聽著風聲﹐要阮過來的。",
    "paragraph_id": 565
  },
  {
    "title": "大港嘴",
    "author": "胡長松",
    "text": "」 「阿sir的﹐我看你嘛予我小拜託咧﹐手se夯懸﹐放gún過﹐咱通互相無相欠債。無﹐嘛算是看阮少主的面子。」 王警官擔頭看hia火把﹐知影目下伊的跤手支援猶無夠﹐感覺兩難﹐只好允伊﹐先退一步。伊想想咧講：「好﹐我予恁過﹐毋過﹐恁袂使亂。」 「阿Sir的﹐勞力﹐我知啦﹐阮袂佇遮予逐家歹看的啦。」 王警官一面拍電話轉去調跤數﹐一面指揮共蛇龍徙一縫出來予怹過。",
    "paragraph_id": 566
  },
  {
    "title": "大港嘴",
    "author": "胡長松",
    "text": "潘文直斡頭大聲吩咐：「無我的命令﹐眾人不准起跤動手！」了後怹就行過橋。伊鼻著一tsūn酒味佮怹纏綴﹐ká-ná李東俊死彼暝﹐伊彼身軀的臭酒味。──左護旗﹐福叔仔愛我請示你﹐你敢有佮議員hia講好勢﹐愛阮照辦的代誌？──無啊﹐阮乾焦lim酒niâ﹐哪有講啥？對啦﹐工廠的代誌﹐怹若無犯--咱﹐逐家好來好去﹐和氣就生財嘛！",
    "paragraph_id": 567
  },
  {
    "title": "大港嘴",
    "author": "胡長松",
    "text": "──左護旗﹐怹已經共幾lō个咱的人做掉矣﹐閣共大港嘴的水攏抽了了矣﹐你哪會講無犯--咱咧？──唉呀！恁這寡無頭殼的跤數！就算毋知頭尾﹐嘛愛看目色﹐姓宋的這馬是阮老pē的準親家矣呢！幹恁娘！敢講恁規日除了相拍相刣相姦就無代誌做--矣？──無啦！你誤會--矣啦！少主！彼工佇伊的位﹐酒味就是hiah呢重﹐ká-ná規厝間的酒矸仔摃破去。",
    "paragraph_id": 568
  },
  {
    "title": "大港嘴",
    "author": "胡長松",
    "text": "潘文直共奸面福仔回報的時﹐看伊的表情怪怪﹐毋過閣講袂出是佗位怪﹐一直到伊的小妹瑪莉來揣伊。──阿兄﹐今仔日恁福叔仔叫我招少主去海墘仔揣一个人呢！──揣siáng？──我無聽清楚。伊乾焦講是一个重要的人。庄仔內逐个人攏會記tsit﹐佇遮﹐過去tah-tah落過幾loh場火燒埔了後的大雨﹐阿hia雨水﹐是上天的恩賜﹐是對這塊裂開的土地尚好的補償。只不過﹐雨落ka̍h成實傷久矣。",
    "paragraph_id": 569
  },
  {
    "title": "大港嘴",
    "author": "胡長松",
    "text": "He伊娘的雨﹐有影是落傷久矣。鐵頷頸木火--a﹐久年坐佇廟口彼欉大樹跤﹐規暝規日底揪伊的弦仔﹐就算是落雨時嘛無掠外。Íng過伊會達拉達拉唱歌﹐毋過這馬伊袂矣。Íng過伊會啪啦啪啦開講﹐毋過這馬伊袂矣﹐當然伊閣較袂共你講任何佮彼一場戰爭有關係的代誌﹐雖罔伊的頭殼頂定閣ân-ân綁著彼條「祈武運昌隆」的臭布條仔。",
    "paragraph_id": 570
  },
  {
    "title": "大港嘴",
    "author": "胡長松",
    "text": "落雨彼工﹐也就是足久以前的彼場大道公生的大雨的第二工﹐兩个穿鬃簑雨mua的剃平頭的少年家仔來到樹跤聽伊揪琴﹐hiàng時伊當綿精底揪著伊的成名曲〈落雨孤帆〉﹐琴聲哀怨予人感動﹐ká-ná雨就是因為按呢才落--落來的。一直到琴聲恬止﹐彼二个少年家仔的其中一个才開嘴講話：「有影予人感動﹐」伊斡頭笑笑仔共伊的伴講：「你看﹐我攏哭--出來矣。」毋過鐵頷頸木火--a連睬嘛毋睬伊。",
    "paragraph_id": 571
  },
  {
    "title": "大港嘴",
    "author": "胡長松",
    "text": "伊共琴弓提leh準備揪後一首。「有夠矣！」另外一个少年家用厭siān的口氣講：「這馬﹐你綴阮行啦！」 「臭老猴！聽講當年你佇戰場tshio閣勇﹐有影是好一隻日本走狗兵﹐刣死袂少盟軍和咱中國同胞﹐啊？」 「哼！」 「閣有﹐戰爭結束你是按怎無隨轉--來？這段期間你人佇佗位？你尚好交代清楚。」 「我袂講的啦。」 「另外﹐阮是老早就查ka̍h一清二楚﹐聽講較早令尊就bat做過漢奸的sit頭矣﹐敢毋是？",
    "paragraph_id": 572
  },
  {
    "title": "大港嘴",
    "author": "胡長松",
    "text": "」 「哼！」 「有影是真好。尚尾﹐我揣你來﹐乾焦想要確定一項：你﹐是匪區的廣南工作隊特別派轉來的﹐著否？」 「我聽你底吐血kán恁娘！」 續落怹就共布袋針穿過伊的腫甲。伊疼甲昏去﹐怹閣用水共伊潑精神。親像火仝款呼喊的聲掃過海墘﹐足濟少年家仔走過﹐毋過﹐Nanang這隻船仔內面的人ká-ná毋睬怹。",
    "paragraph_id": 573
  },
  {
    "title": "大港嘴",
    "author": "胡長松",
    "text": "Nanang這个名已經佇Ugla的心肝內囥真久矣﹐he是一隻足嫷的船仔﹐Ugla捷捷按呢想﹐有一工﹐伊欲坐Nanang綴宗保叔出海。港外的海到底生做啥物款﹐伊生甲hiah大漢猶毋bat親目睭看過。Ugla毋知影彼隻船到底是位佗位來的﹐乾焦知影有一日風颱了後﹐伊靠礁佇港嘴北爿的沙埔。是一隻落漆的帆船。",
    "paragraph_id": 574
  },
  {
    "title": "大港嘴",
    "author": "胡長松",
    "text": "本底是無人欲tíⁿ的一隻廢船矣﹐一直到宗保位外地轉來﹐費真濟工才tshiàⁿ另外一隻拖船共拖來佇港邊的。轉來了後的宗保﹐魚嘛毋掠﹐啥物攏毋睬矣﹐規日乾焦綿精佇彼隻帆船。Hín船底有幾lō͘个所在破孔﹐伊提材料共補﹐閣來﹐用漆共規隻船漆甲白siak-siak。He藍色的船帆破去矣﹐嘛是伊規塊共拆落來洗過﹐閣一塊仔一塊、一針一線tīⁿ補--起來的。Ugla﹐佇一透早清閒的時間﹐就走來佇港邊看這隻船仔。",
    "paragraph_id": 575
  },
  {
    "title": "大港嘴",
    "author": "胡長松",
    "text": "伊甚至已經感覺著伊坐佇船頭的時海風共湧拍起來﹐siàn佇伊底思念啥物的面﹐予伊感覺一款鹹鹹甜甜的滋味。Ah宗保--a對查某囡仔的出現嘛慣習矣﹐講話的時ká-ná共Ugla當做船仔的女主人﹐所致當伊一開嘴問伊船仔要號做啥物名的時﹐Ugla隨就講：「Nanang！」外呢心適的名矣！宗保知影這字的意思﹐就對這个名感覺真滿意。",
    "paragraph_id": 576
  },
  {
    "title": "大港嘴",
    "author": "胡長松",
    "text": "經過這呢濟年海風的khau洗﹐伊的皮膚已經反茶色﹐阿伊的頭毛嘛已經氆矣﹐毋過﹐伊的跤手猛掠猶是無輸任何一个少年家仔﹐伊仝款會使毋免用跤﹐乾焦靠二隻手就攀上船桅。有時當伊看著Ugla的時﹐會雄雄感覺是少年時伊的愛人位夢中閣行轉來﹐毋過伊隨就清醒過來﹐知影查某囡仔Ugla差不多會使做伊的tsôo-kiáⁿ--矣。閣再講﹐伊本底就愛叫伊阿叔。伊認為按呢就有夠矣。",
    "paragraph_id": 577
  },
  {
    "title": "大港嘴",
    "author": "胡長松",
    "text": "船仔藍色的大帆thí開﹐ká-ná欲共規个海崁過。「Nanang！」當伊閣一遍喝出嘴的時﹐感覺船仔已經駛出港嘴﹐欲載怹去到彼片充滿向望、完全無痛苦的大海洋。金蓮姨--a彼工特別來到司公九--a的徛家﹐伊的面假鎮靜。「我會使為妳做啥leh？」 「是按怎我夢袂著伊--leh？你緊想一个辦法予我khuàiⁿ啦！」 司公九--a愛伊坐leh﹐嘴裡踅踅唸。",
    "paragraph_id": 578
  },
  {
    "title": "大港嘴",
    "author": "胡長松",
    "text": "伊畫一張符仔﹐了後對空中tàn--起lih﹐佮íng過仝款﹐用伊祖傳的彼枝七星寶劍共符仔thio起來﹐囥佇蠟條火頂懸化掉﹐閣提一條黃色的布仔共伊的目睭掩leh。「妳這馬看著啥矣？」 「一个生份閣拋荒的海墘。」 「妳講佗？」 「我想起來矣﹐是咱的庄仔頭。我看著我家己。我倒khi-khi趴佇沙埔仔﹐褪赤theh﹐啥物嘛無穿。",
    "paragraph_id": 579
  },
  {
    "title": "大港嘴",
    "author": "胡長松",
    "text": "這傷驚人矣﹐我的面好勢好勢﹐毋過規身軀頂頂下下親像是一隻軍良狗仝款﹐全毛--了了﹐手踵甲閣長閣尖﹐插入沙土裡。閣有﹐是按怎我會生尾仔？」 「這代表妳後世人想欲做查甫人。」 「原來如此。」 「妳閣講看māi﹐妳閣看著啥？」 「一隻紫色的夜婆翅股thí開﹐歇佇我的頭毛頂。我看頭前﹐ká-ná心肝頭想著啥物。",
    "paragraph_id": 580
  },
  {
    "title": "大港嘴",
    "author": "胡長松",
    "text": "我的身軀四箍圍仔有幾loh枝拍散去的骨仔﹐遮一枝﹐hia一枝﹐散iāⁿ-iāⁿ﹐一直到海墘仔去；日頭赤燄燄﹐海墘仔phok一塊礁石起來﹐邊仔靠一隻破船﹐嘛是用大枝的胸仔骨編的。對啦﹐是按怎無半滴海水leh？」 「是這个所在無毋著﹐妳行過礁石彼爿看māi leh。」 「我行過矣﹐你小等一下……龜怪﹐已經是盈暗矣﹐才一目睨niā-tiā。」 「……這回妳看著啥？」 「這塊礁石足懸的！",
    "paragraph_id": 581
  },
  {
    "title": "大港嘴",
    "author": "胡長松",
    "text": "它的邊仔除了彼隻船以外﹐空空空。看著ká-ná這礁石是一个高強的大漢查甫人的勼脊﹐只是佇石勼脊頂開一个足大的孔﹐開口內面﹐一座血紅的鐵捲門是thuah--落來的。門前是一枝柴梯﹐它穿入門﹐阿穿過去的部位黑lu-lu﹐ká-ná是一个足深閣足細的孔。另外﹐閣有一座白色的大理石梯﹐位門的頂頭﹐ká-ná彎彎khiau-khiau伸入礁石後面的烏雲去。唉呀！海水一下手齊溢--來矣﹐愈漲愈懸。",
    "paragraph_id": 582
  },
  {
    "title": "大港嘴",
    "author": "胡長松",
    "text": "」 「妳緊過去共鐵門thūa開！愛緊！」 金蓮姨--a坐佇椅仔頂拼命搖頭擺腦。「……我行到鐵門頭前矣﹐毋拘﹐彼个鐵門真重﹐thuah袂開。我敢會使對孔裡鑽入去？這膨肚短命的﹐水淹到我的跤頭hu矣！」 「袂用的！妳袂用的鑽入去！共頭夯懸起來！」 「袂赴矣﹐湧大ka̍h﹐共我的頭sak入孔--裡去矣。這馬欲按怎？」 「止！」司公九--a這時雄狂仔佇伊的目眉中央點二下﹐共彼那條黃色布巾拆開。",
    "paragraph_id": 583
  },
  {
    "title": "大港嘴",
    "author": "胡長松",
    "text": "伊規面攏是豆仔hiah大的汗﹐過一下仔才共目睭thí開。司公九--a搖頭。「無法--伊！妳永遠嘛看袂著伊矣。」 「阿保！」 黃昏一到位﹐烏索仔的灶就劈哩啪啦hiâⁿ起來。Khû佇灶前的老歐巴桑講﹐「毋管米甕有米無﹐火猶是愛hiâⁿ的。」伊的面予煙燻ka̍h袂輸烏炭仝款。「這塊土地傷鹹矣﹐較早咱種田﹐毋過生袂出稻仔﹐所以呢﹐這馬咱掠魚。毋過你講看māi﹐恁hiah查甫人佇漁船仔頂是攏底舞啥--矣？",
    "paragraph_id": 584
  },
  {
    "title": "大港嘴",
    "author": "胡長松",
    "text": "鬼才知影。恁kâⁿ-ia̍h佇船仔頂乾焦會曉耍四色牌﹐落船﹐就直直對彼群野店查某的被--裡鑽﹐你叫是我毋知影m̄？彼群土匪﹐共咱的土地吞去通做塭仔做工廠﹐怹的魚毋是位海裡掠來的﹐是位海流浸滿的土裡生--出來的。毋過恁總袂用的因為按呢就暝日放蕩--落去著否﹐閣予阮遮查某人姑不二衷逐日夯一粒日頭去海邊仔共彼堆礁石仔頂的蚵仔挖來賣﹐敢講恁袂煩惱有一工會餓死m̄？",
    "paragraph_id": 585
  },
  {
    "title": "大港嘴",
    "author": "胡長松",
    "text": "」伊的話猶袂講煞﹐就有一个影躡跤尾對厝後尾門lǹg出去。「橫直﹐這馬呢﹐我是看破矣﹐嫁予你是我頂世人修來的。是恁祖媽欠你的。」 當伊嘴角全泡繼續底講的時﹐一陣燒風khau來﹐kâⁿ著火星的煙就共規條巷仔路罩leh。我的勼脊後有人低聲底講： 「你想﹐閣是誰遠途轉來矣？」 「哼！你放心啦。自從老司公死了﹐就無人找有路通轉來矣。你定著是聽花--去矣。」 「我才袂聽花--去leh。",
    "paragraph_id": 586
  },
  {
    "title": "大港嘴",
    "author": "胡長松",
    "text": "確實是有人佇咱身軀頂行踏的聲。He聲音沉沉沉﹐活活就袂輸是活人的跤步聲仝款。」 「好定是拄死無偌久--e嘛無的確。」 「毋是啦。我袂聽毋著--的啦。」 「蝶﹐若是講我已經揣著共妳放袂記的範勢﹐規氣講﹐是海共我洗淨。船佇夜雨--nih破湧進前﹐我就知影﹐我愛佇風湧--nih盡情歌唱﹐通好畫出妳佇我夢中的影跡。",
    "paragraph_id": 587
  },
  {
    "title": "大港嘴",
    "author": "胡長松",
    "text": "毋過我知影﹐就算干焦是畫出來﹐嘛可能是永遠無機會矣﹐因為妳的影跡佮我的記持佇湧的摳洗--nih﹐成做海霧中搖顯的草枝﹐閣一个湧來﹐伊就會hông崁無--去。窮實妳無應該共我講起妳的尪婿佮囝兒﹐he只是艱苦罪罫--nia-tia﹐咱欲去佗位走揣意義--leh？咱無應該佇溪埔相遇﹐妳嘛無應該共我講妳底走揣的一切。妳﹐更加無應該用彼款央託啥物的口氣講話。咱的確無應該相bat的。",
    "paragraph_id": 588
  },
  {
    "title": "大港嘴",
    "author": "胡長松",
    "text": "佇真正的最尾後﹐醫生共妳通知矣﹐腹內的惡勢力已經欲共妳拆食落腹﹐伊底漲大﹐毋過妳一向共當做是腹肚疼。妳猶未共妳的尪婿講。窮實妳知影伊無的確會有啥物反應。咱攏毋相信一切會來甲遐趕狂。妳講伊毋捌親像我按呢願意佮妳討論一个全世界無人欲講的話題。這馬當然是袂赴--矣。過去是一場夢;過去的過去﹐敢是夢中之夢？這隻叫做Nanang的船仔欲共我載去啥物所在？總是﹐我會知影﹐毋過毋是這馬。",
    "paragraph_id": 589
  },
  {
    "title": "大港嘴",
    "author": "胡長松",
    "text": "這馬﹐我干焦知影愛決心對咱過去的悲傷講再會。He是一个無停底走揣啥物的過去﹐這馬﹐我干焦想欲保留hin內面歡喜的部份﹐就親像妳所向望的按呢﹐只是真無彩﹐我的決心傷uàⁿ﹐阿咱是無可能閣鬥陣矣。這是我的命運﹐咱的相遇只是風--nih的草籽﹐一下仔就飛散--去。我相信尚尾Nanang會tshuā我去到我想欲去的所在﹐佇遐﹐會有我一直欲走揣的名。",
    "paragraph_id": 590
  },
  {
    "title": "大港嘴",
    "author": "胡長松",
    "text": "這馬妳美麗的面佇湧phò--nih浮沉﹐記持閣tshuā我轉去咱拄相bat的彼一日﹐水流假若風--nih的菅仔花底舞弄。堅持佮理想。規个島嶼的溫純佮哀愁攏掛佇妳的目墘﹐閣有尚濟的﹐是妳永遠無停止的勇氣﹐妳胸坎的熱。只是﹐按怎妳甘願行入伊彼个冷坑。彼時﹐伊只是一个受死亡威脅﹐閣佇家己身世的湳土--nih滾絞的軟汫的人﹐伊的世界塞入佇一座烏色的磅空﹐阿磅空的盡尾是另外一个無名無向望的拋荒地。",
    "paragraph_id": 591
  },
  {
    "title": "大港嘴",
    "author": "胡長松",
    "text": "失志的藝術家的大腦佇彼个拋荒地予漲大的蟲塞滿﹐毋過妳用妳的青春共伊的目光tshuā入彼个戰鬥的隊伍。妳胸仔的熱是波浪的另外彼頭﹐共這个母親的島嶼箍圍﹐按呢﹐我才浸入佇hin。我有時會想﹐妳佇伊的面前攏按怎佮伊講話？恁是按怎做伙的？我毋敢問。——共咱受傷的母地留落--來﹐咱應該有一个真實的記持。妳的聲音結實就親像妳的跤腿佮妳的奶房﹐阿妳的喙唇是滴落蜜的花蕊。",
    "paragraph_id": 592
  },
  {
    "title": "大港嘴",
    "author": "胡長松",
    "text": "我想起咱兩人做伙的戰鬥﹐hāⁿ過一條過一條受傷的溪河。日出的溪河佮黃昏的溪河。菅芒搖擺的溪河。每一條溪流入每一个港嘴。白鴒鷥飛過的港嘴。烏煙飄過的港嘴。大大細細的港嘴﹐親像佇我真實的故鄉的港嘴。閣有咱的汗所滴落的所在。暗暝佇咱母地沙床經過的一遍閣一遍的戰鬥。喝聲。群眾。咱真實相攬的溫度﹐佇所有的人攏猶未發覺的花園。敢講永遠失--去是我唯一的運命？",
    "paragraph_id": 593
  },
  {
    "title": "大港嘴",
    "author": "胡長松",
    "text": "我毋知影家己尚路尾是按怎會甘願離開妳﹐我成實毋知影﹐一直到我peh上Nanang﹐綴Nanang的喘氣來到這个湧的國。蝶﹐妳綴我來。我看著飛魚佇月光--nih跳舞。怹的存在無需要走揣。怹的身世嘛無需要走揣。我才真實知影﹐妳佮遐飛魚仝款﹐無應該受我拖累。我敢是按呢離開妳的？我本底就無屬佇妳的波浪。我是鮭魚﹐我一世人的氣力抵好有夠我泅轉去彼个共我生湠的源頭﹐這就是我所有的戰爭。",
    "paragraph_id": 594
  },
  {
    "title": "大港嘴",
    "author": "胡長松",
    "text": "我欣羨妳有力閣溫柔的每一擺飛懸的姿勢佮每一聲呼喝。毋過﹐我知我回泅的氣力假若已經用盡--矣。我閣一遍欲歇睏﹐欲宓入我安全揜僻的磅空。按呢﹐當我閣看著飛魚跳懸的時﹐目屎就kô佇目墘。Nanang佇夜色--nih進前。怹共我講﹐船欲駛去彼个叫做Lamay的小島﹐彼个聽講是gún的祖先bat徛居的小島﹐有一个查某囡仔共我講﹐日頭出來的時規个山崙的椰子樹葉會放送迷人的島國歌聲的島......",
    "paragraph_id": 595
  },
  {
    "title": "大港嘴",
    "author": "胡長松",
    "text": "『八干拉呀拉呀留﹐請恁坐咧聽呀﹐i-sip花蕾是我的身軀啊﹐湧的皮膚為你湠出芳味﹐月光下的艋舺划入我金色的海喔﹐嘴唇的蜜佇激烈的海流中旋轉失神﹐i-sip參i-sip相纏ká-ná夢中的水蛇啊﹐咱跋入佇海湧大開的花芯……』是這个歌聲tshuā我來的﹐就親像源頭的溪流自古以來吸引鮭魚的鰭﹐予我對伊泅--去。嘛是按呢﹐我知影我無屬佇妳--矣﹐抑是講﹐我的追求窮實無屬佇理智的一切--矣。",
    "paragraph_id": 596
  },
  {
    "title": "大港嘴",
    "author": "胡長松",
    "text": "彼個查某囡仔的歌聲有一款神祕﹐我知影﹐hin是我真實的啥物﹐Nanang會tshuā我去的啥物所在。阿當宋江陣的喝聲出現﹐我就知影﹐hia佮我有關的彼一截﹐攏愛結束--矣。拄才﹐血透濫佇水。一聲爆炸了後﹐埠岸就崩--去矣。佇甲板﹐潘文直目睭猶未撐--開﹐毋過﹐伊的姊妹Ugla恬靜仔底照顧伊。He是一个美麗的畫面﹐予我感覺﹐有新的一切欲閣位海平線的彼頭出現。",
    "paragraph_id": 597
  },
  {
    "title": "大港嘴",
    "author": "胡長松",
    "text": "拄才﹐彼个查甫人提一su清氣衫予--我﹐愛我換--起來﹐伊遐爾恬﹐無啥物話﹐毋過位伊的眼神﹐我感受著一个啥﹐我講袂清楚。伊問我位佗位來﹐阿當我回答的時﹐我suah感覺伊tsīng早就知影答案--矣。閣較龜怪是﹐假若伊早就佇遐底當等--矣。伊叫我斡頭看。山浮佇海面﹐遐爾懸﹐遐爾在腹﹐遐爾威嚴﹐佇月光--nih﹐親像恬恬底迎接啥物。He是奇妙的時陣。一切是遐呢神秘。",
    "paragraph_id": 598
  },
  {
    "title": "大港嘴",
    "author": "胡長松",
    "text": "月光位雲的後壁輕輕仔掖佇水面﹐有飛魚綴佇船邊底跳。——囡仔﹐你猶毋睏？底等啥？老牧師共我講﹐聖經內底的諾亞是一直有的﹐佇每一个時代﹐每一場大水。伊嘛行來佇我的身邊﹐用伊猶真有力的手骨共我的肩胛頭幔咧。我無法度理解﹐是按怎海遐爾大﹐伊的聲煞是遐呢矣溫柔？——約拿的神跡以外﹐上主無欲賞賜神跡予這世代的人看。",
    "paragraph_id": 599
  },
  {
    "title": "大港嘴",
    "author": "胡長松",
    "text": "阮徛佇遐﹐恬靜仔底等待一切…… 蝶﹐我尾後ká-ná看著百年前的飛魚佇海湧頂頭底跳﹐查某囡仔Ugla的面佮妳的面重tháⁿ、tak纏做伙﹐成做一个新的面。",
    "paragraph_id": 600
  },
  {
    "title": "大港嘴",
    "author": "胡長松",
    "text": "有溫暖的包容佇目神內面﹐目內的水波ká-ná一个新港口﹐海湧的光反tshiō﹐伊金滑的皮膚目睨仔就繃一緣柑仔色的光膜﹐聽候伊微笑的嘴唇位膜裡theⁿh開﹐二片嘴唇之間的呼吸ká-ná欲共我的喘喟khip過……」 晉前為著水門開佮關的代誌﹐魚尾窟佮烏索仔的一大陣少年家仔又閣佇兩个庄仔頭交界的圳邊拍ka̍h大孔細離。潘文直怹兄弟手一iat﹐溪溝圳溝就流血流滴--矣。「Hia少年仔有影真害neh。",
    "paragraph_id": 601
  },
  {
    "title": "大港嘴",
    "author": "胡長松",
    "text": "敢講警察攏毋管？」 「有啥物通管的。怹二家佮上頭的關係偌好leh﹐是欲按怎管？」 「這所有的災厄﹐攏是彼隻狗tshuā來的。」 「我不准妳按呢講。伊是為著咱村裡的前途拍拼。」 「毋過﹐彼隻狗到底是予你啥物好處？你是按怎愛替伊講話？」 「所以我講妳這个查某﹐啥物就毋知。講到尾﹐伊是咱村的救星﹐會予咱好日子過neh﹐妳是bat無？",
    "paragraph_id": 602
  },
  {
    "title": "大港嘴",
    "author": "胡長松",
    "text": "」 怹共棺材扛到工廠工地門口的時﹐hia戴帽仔的共蛇籠閣箍倚來﹐潘文直感覺怹可能中計矣。伊遠遠聽見車聲﹐下令所有的人共火把夯懸。果然﹐有足濟車輛大燈無開﹐暗靜仔接近。「幹！彼隻老狐狸！」怹本底欲共棺材鎮佇工地的大門口﹐結果﹐誰知影大門口早就已經武裝--矣﹐位門的後壁sak另外一座蛇籠出來。簡單講﹐怹已經予人前後挾--起來﹐袂輸割包內面的滷肉仝款。「先莫動手！坐落來！",
    "paragraph_id": 603
  },
  {
    "title": "大港嘴",
    "author": "胡長松",
    "text": "」棺材一囥落來﹐鼓吹隊的就開始pûn哭調仔矣。鼓聲鼕鼕鼕鼕閣tân--出聲。「工廠死出去！」 「姓宋的陪命--來！」 才喝無三句﹐hia倚近的車輛雄雄做一伙發磅﹐共車的頭燈tshiō佇眾人的目睭﹐予人目睭thí袂開袂輸青瞑。「幹恁娘咧！」 一粒汽油彈飛過tia̍p著其中一台車﹐著火燒--起來。轟一聲！一欉樹仔嘛燒--起來。警方的放送頭tsûaⁿ開始咧放送：「警方警告：違法行為！暴力行為！",
    "paragraph_id": 604
  },
  {
    "title": "大港嘴",
    "author": "胡長松",
    "text": "」 潘文直嚷﹐講：「逐家先莫振動！」 閣一粒汽油彈飛來﹐燒--起來。「毋是咱的汽油彈啦！是hia戴帽仔的家己tàn的lah！」 轟一聲！閣一台車著火。「幹in娘！怹家己tàn的！」 「警方宣佈：鎮暴開始！」 潘文直的目睭thi袂開﹐水柱毋知位佗一台車頂tsūaⁿ--過來。伊ká-ná聽著伊的小妹Ugla遠遠底叫伊的聲：「阿兄……阿兄……」 ………… 親像一个痛苦的記智………… ──阿兄！",
    "paragraph_id": 605
  },
  {
    "title": "大港嘴",
    "author": "胡長松",
    "text": "你要共恁堂主講﹐彼當陣伊的阿公猶活咧﹐阿咱的外公並毋是出賣者﹐顛倒是伊的救命恩情人。這件代誌我後來攏知矣。伊毋但無說多謝﹐閣共咱舅仔宋保羅拍死。敢講因為伊知影﹐若伊的阿公無死﹐伊做的所有歹積德的代誌就揣無藉口矣？總是﹐伊做的代誌終其尾逃袂過上帝的目睭。敢講你欲繼續做伊的奴才？──妳毋免管我！妳猶毋是仝款！──我才毋是伊的奴才咧！──死鴨仔硬嘴phue！──你佇hia到底得著啥物？",
    "paragraph_id": 606
  },
  {
    "title": "大港嘴",
    "author": "胡長松",
    "text": "你袂使為著你的將來犧牲咱外公江家的名聲矣！──妳恬去啦！無﹐敢講妳是聖女nih？水柱tsūaⁿ佇伊的身軀﹐ká-ná拳頭母﹐一拳一拳bok佇伊的腹肚﹐bok無停。彼年熱--人﹐海流漲懸的時﹐蚼蟻佮杜蚓一下仔攏位土裡鑽出來﹐爬ka̍h規四界。雨確實落真濟工﹐落ka̍h墓仔裡hia死人骨頭攏開始酸痛--起來。「老歲仔﹐你頂擺予我的彼種草藥﹐閣有無？緊提寡予我。」「哪閣有啥物草藥？",
    "paragraph_id": 607
  },
  {
    "title": "大港嘴",
    "author": "胡長松",
    "text": "早就 hông 喀了矣。」「按呢欲按怎？這死人天﹐雨到底閣愛落偌久？我這把老骨頭攏欲拆--去矣。」「減講寡。妳想看覓咧﹐咱倒佇遮笑笑﹐穩當穩當﹐敢毋是介四適？閣有妳想﹐這馬有偌濟人佇khá面底浪溜連？咱會使有今仔日﹐就愛感謝天毋才著。」「我是甘願peh起來動一下。」「若無﹐妳就小想看覓仔掛佇林投樹彼幾个好啦﹐怹敢猶通親像咱按呢想著啥、愛講啥就講啥？",
    "paragraph_id": 608
  },
  {
    "title": "大港嘴",
    "author": "胡長松",
    "text": "妳看﹐怹閣giàn ka̍h想欲開嘴講--二句leh！」「講得嘛是。」這規片的土地﹐本底猶閣咧唉唉雜雜﹐毋拘過無偌久﹐除了水聲﹐就啥嘛聽無矣﹐會使講是一片的寂靜…… 「司公九--a﹐你講寡別物會使無？攏啥物時代矣﹐閣講講hia老ka̍h欲火化去的譀古。」 「我講的是成實的。」 「毋管成實m̄成實﹐阮逐家是攏無趣味啦。講寡別物啦！著啦﹐聽講你娶一个嫷某是m̄？",
    "paragraph_id": 609
  },
  {
    "title": "大港嘴",
    "author": "胡長松",
    "text": "阮較好閒﹐講到尾﹐猶有誰會痟ka̍h無尾欲嫁你leh？」 「按怎？就袂使有嫷查某嫁我就著？」 ——這个所在予我厭siān。我一行入來﹐就感覺著這个港嘴的每一吋土地攏底蛀臭﹐ká-ná這條彎彎khiau-khiau的巷仔路的每一面壁攏予àu--去的魚骨thūn滿--去矣。這條巷仔路哪會這長？我討厭這个庄﹐死沉﹐無活喟﹐一切都底崩pit﹐連一隻狗底吠的聲嘛無。阿我哪有可能共妳嫁來這種所在leh？",
    "paragraph_id": 610
  },
  {
    "title": "大港嘴",
    "author": "胡長松",
    "text": "我的查某囝。——彼爿﹐就是我拄才經過的彼條嫷嫷的打馬膠路﹐尚無猶通予我聞著一陣活lìng-lìng的味。曠闊的魚塭仔湠出芳喟﹐規群白鴒鷥的影佇phòng-phuh仔拍出來的水泡中央飛踅。阿怹後面﹐會使看著一大片藍色的天﹐閣有一蕾一蕾的白色浮雲﹐甚至我會使看見遠遠海面的船桅ûn-ûn-á徙動。親像這一切是遐呢好﹐全是向望。毋過﹐當我一行入這个所在﹐逐項物攏無仝矣﹐連遠遠的海水色緻嘛無仝--矣。",
    "paragraph_id": 611
  },
  {
    "title": "大港嘴",
    "author": "胡長松",
    "text": "甚至每一个人攏袂輸底等死仝款坐佇家己厝門跤口的椅條仔頂﹐二蕾目睭無神無神底gió我。「姓李的派伊的下跤手請我過來。原本﹐我根本是無可能會來的﹐若毋是看佇伊遐厚禮數的面子。」姓宋的踅踅唸。伊共我講啥hannh？伊講ka̍h偌好聽leh﹐愛我佮伊合作。伊共我講：「宋老弟﹐共地還阮﹐我佮你李宋二家的恩怨就準抵煞﹐你看按怎？」哼「宋老弟？」較早﹐伊佇阮老pē 遐做sit﹐閣乾焦是一个囡仔痞niā-niā。",
    "paragraph_id": 612
  },
  {
    "title": "大港嘴",
    "author": "胡長松",
    "text": "阿這馬﹐伊遂佮恁pē你兄我弟phūaⁿ-núa起來！伊講欲佮我共íng過的恩怨準抵煞﹐天下間有遮好康的代誌？閣講：「減采﹐咱通冤家變親家leh。」哼！「這有啥物奇怪的。」 「所以我講妳m̄-bat﹐沒看過世面﹐an查某囝。其實伊真正的目的是欲愛妳嫁予伊的後生做伊的新婦﹐我按呢講你閣m̄-bat？」 「是講﹐這閣有啥物毋著？」 「唉呀！你毋知﹐其實﹐其實……」 「其實啥物？爸爸。",
    "paragraph_id": 613
  },
  {
    "title": "大港嘴",
    "author": "胡長松",
    "text": "」 「妳這是愛我按怎講--leh？查某子。橫直﹐咱宋家是名門正派﹐阿彼个賴賴趖、四界惹是非的術仔kiánn李東俊﹐佮伊的老pē仝一个範﹐我是無可能共妳嫁伊的。」 「我並無講欲嫁伊啊﹐爸爸！」 宋火生﹐魚塭的繼承人﹐新工廠的開發者。阿慈﹐伊名義的查某囝。「伊的身軀流著伊老母金釵的血﹐絕對袂毋著。」姓宋的踅踅唸：「真可惜﹐伊的老pē是一个sut-á。",
    "paragraph_id": 614
  },
  {
    "title": "大港嘴",
    "author": "胡長松",
    "text": "」伊行到口面﹐看著一大區一大區的魚塭仔﹐遮魚塭仔﹐有的是位怹阿公手裡就放落來的﹐有的是怹老pē透過日本人位hia大租手裡hak來的﹐遂一年閣一年受著khóo-ūaⁿ、海流佮怹家己的野心的糟蹋﹐無斷流失落陷。伊看著金藍ká-ná火焰的天﹐吐一个大喟：「減采有一日﹐我會佮這片土地做伙消失--去。」   「若按呢是按怎閣要我嫁伊？明明共我當做傀儡尪仔底利用niâ嘛！",
    "paragraph_id": 615
  },
  {
    "title": "大港嘴",
    "author": "胡長松",
    "text": "」 彼暝阿慈佮青瞑婆的彼隻狗做夥行佇林投林。青暝婆的彼隻狗已經足老矣﹐跤步慢ka̍h袂輸欲死矣。雄雄彼个有烏痣的面閣出現佇伊面前。伊已經連續足濟工夢著彼个驚人的畫面﹐夢中﹐伊行過一座美麗的樹林﹐為著走揣一蕾月光下的紫花﹐伊行入樹林中心的一塊空地。伊佇靴看見一个嘴角生一粒烏痣的查某囡仔予人縛佇樹仔跤﹐阿邊仔有一个瘦猴、鬍鬚閣兼跛跤的查甫人tshîⁿ佇伊的身軀﹐輕浮輕浮欲褪伊的衫、欲共侮辱。",
    "paragraph_id": 616
  },
  {
    "title": "大港嘴",
    "author": "胡長松",
    "text": "查某囡仔大聲哀叫﹐向望有人聽著﹐毋過查甫人乾焦奸笑﹐講伊的喝聲永遠袂有人聽著。按呢﹐查某囡仔的鈕仔就予伊tháu開。阿慈心內想﹐跛跤的查甫人並無啥物通驚的﹐伊應該要跳出去﹐毋過﹐查甫人的鬍鬚予伊心內感覺莫名的驚嚇﹐伊毋敢踏出一跤步。伊真想欲走﹐毋過嘛毋甘願按呢就來走。伊恬恬匿佇樹欉後﹐毋是驚予查甫人看著﹐顛倒是驚予查某囡仔知影﹐因為若查某囡仔知影伊見死不救﹐伊會感覺見笑。",
    "paragraph_id": 617
  },
  {
    "title": "大港嘴",
    "author": "胡長松",
    "text": "當底躊躇的時﹐規身軀已經光溜溜的查某囡仔看著伊矣﹐生烏痣的面無出聲﹐kan-ta目神利劍劍ká-ná底咒讖--伊。伊斡身欲走﹐遂聽著查某囡仔喝講：「見死不救﹐你會suh家己的血﹐受報應！」就佇這个時陣﹐伊精神。了後﹐當伊照鏡的時﹐就 ká-ná會看著家己的嘴角生一粒烏痣出來。彼个有烏痣的面就是按呢開始暝佮日底纏綴伊的﹐甚至伊沓沓仔發見he減采是伊家己的面。",
    "paragraph_id": 618
  },
  {
    "title": "大港嘴",
    "author": "胡長松",
    "text": "彼暝﹐伊佮青瞑婆的彼隻狗做夥行佇林投林的時﹐有烏痣的面雄雄閣出現佇伊面前﹐這擺﹐親像欲tshūa伊對某一个所在行--去。想袂到﹐伊停跤的時﹐發見伊的尪婿佮另外一个查某人攬咧﹐當佇頭前的樹跤底做袂見笑的代誌。Hín伊當受氣﹐一道烏影suah跳出來﹐手提一枝短刀﹐阿彼个有烏痣的面嘛出現矣﹐共恥笑﹐講伊猶是彼个無膽的罪人﹐講伊的尪婿只是伊的第一个報應niâ-niâ。",
    "paragraph_id": 619
  },
  {
    "title": "大港嘴",
    "author": "胡長松",
    "text": "伊發見家己對有烏痣的面已經無法度忍受矣﹐就進前共烏影手裡的刀仔搶落來﹐tú--過﹐tú對彼粒大烏痣﹐一直到伊看見烏痣出血。續落﹐伊聽著伊的尪婿悽慘的叫聲…… 「妳敢知影妳底創啥？」 「我知影。我並無創啥矣。」 有人佇林投林內看著這一切﹐看著一个平靜假若月娘的面﹐看著伊共手指頭仔囥佇喙nih塊咬﹐閣有一个查甫人走遠去的影。「我所講的話﹐永遠袂得人疼。妳敢知影﹐怹毋捌正眼看--我？」 「我知影。",
    "paragraph_id": 620
  },
  {
    "title": "大港嘴",
    "author": "胡長松",
    "text": "」 「妳毋知影﹐怹怨妒我。」 「我知影。」 「妳毋知影。我所做的逐項伊攏有意見﹐除了叫我生囝。我生無。我看著眠床就驚惶。這馬﹐我唯一會凍做的代誌是放棄﹐阿我唯一會使講的真話就是白賊。為著生囝﹐怹兜的規矩比山豬毛較濟。我敢是山豬母？我的尻川敢是予人咒詛的尻川？敢講伊娶我只是為著欲借這个理由侮辱我兼蹧躂--我？」 彼个喝聲ká-ná是一枝鐵做的捋仔﹐大大力捋佇林投葉﹐就佮彼工仝款。",
    "paragraph_id": 621
  },
  {
    "title": "大港嘴",
    "author": "胡長松",
    "text": "——少奶奶﹐若是我福仔來看﹐妳乾焦是生囝機器。——哼！愛你管！——我才毋敢管妳咧。我只是講毋值啦﹐妳這呢嫷的一个查某囡仔﹐一世人就按呢烏有--去。——烏有去嘛免你來管。——He是當然。毋過妳若是參考我的意見…… ——你走！大箍警官位瑪莉的房間出來﹐愛賊目福--a去揣伊的頭家來。「啥物代誌﹐kap我講嘛仝款。」 「好啦！",
    "paragraph_id": 622
  },
  {
    "title": "大港嘴",
    "author": "胡長松",
    "text": "按呢你就共伊講﹐位明仔載起﹐我逐工愛派兩个人佇路頭徛哨﹐對每一台出入的貨車做檢查。」 「一定著按呢喔？警官大人。」 「沒法度。恁私運漁船仔油去城裡賣的代誌﹐有人giàu矣。」 「哪會按呢生？」 「唉呀！我乾焦會使講﹐這是恁二村的恩怨﹐我管袂著。阿阮公務人員neh﹐就乾焦有公事公辦的額。請恁諒情。」 大箍警官講煞﹐共伊的衫領整理一下﹐戴伊彼頂圓盤帽行出去。「喂！",
    "paragraph_id": 623
  },
  {
    "title": "大港嘴",
    "author": "胡長松",
    "text": "規日徛遮活欲無聊死﹐日頭閣遐呢大﹐揣寡心適的齣頭來變一下。」 「你較細膩--e﹐咱這馬是底值班neh。較忍--leh﹐盈暗﹐毋是就thang去芙蓉春好好仔變--矣？」 「話是按呢講無毋著﹐毋過伊娘leh。這警察成實毋是人底做的。你看﹐怹漁船仔無出海﹐閣共柴油一土拉庫一土拉庫車出去。夭壽骨！一車十偌桶﹐一桶偌濟加侖﹐一加侖趁偌濟？你家己算。」 「老細的﹐較認命--leh。誰叫你當初時毋去討海？",
    "paragraph_id": 624
  },
  {
    "title": "大港嘴",
    "author": "胡長松",
    "text": "是講﹐講實在的﹐怹有油水﹐咱嘛無差嘛！咱neh﹐位怹的身軀khau寡油泡落來﹐是嘛袂bái啦﹐是毋是按呢？」 呸！有人佇怹勼脊後呸一嘴痰瀾﹐「我看恁按怎公事公辦？」 伊的後生拄位伊勼脊後離開。Tsiàng時﹐李碌恬恬徛佇落地窗頭前﹐看對平波波無風無搖的港口。燈塔後﹐彼个phok出來的海鼻伸過的海面﹐遂有na來na厚的烏雲聚倚來。港邊﹐一群討海人圍leh lim酒。",
    "paragraph_id": 625
  },
  {
    "title": "大港嘴",
    "author": "胡長松",
    "text": "「阿俊﹐你共阿爸講﹐是按怎你無娶彼个魚塭仔查某囝袂使？你按怎耍我毋管你﹐四界攏有嫷姑娘仔﹐你想欲娶幾个攏會使。毋過﹐是按怎你偏偏仔佮意冤仇人的查某囝--leh？」 「阿爸！伊是我這世人看過尚嫷的查某--矣。我無伊毋娶。」 「你到底是佇佗位看著伊的？」 「阿爸﹐是佇林投林彼爿﹐伊佮彼个青瞑婆仔行鬥陣。」 「哦？」 「阿爸！雖罔別人看我一个sut-á範﹐毋過我對伊是認真的。",
    "paragraph_id": 626
  },
  {
    "title": "大港嘴",
    "author": "胡長松",
    "text": "阿爸﹐我才無tsan像你--leh﹐會使允心愛的查某位身軀邊suan去。」 「你講啥--矣？」 「阿爸﹐我是你的後生﹐你過去的代誌當然我嘛會知影--一寡。雖罔我毋是伊生的﹐毋過我知影伊一定是一个足嫷的查某。江太太共這一切攏共我講--矣。」 「He是閣按怎？」 「阿爸﹐伊嘛是你冤仇人的查某囝﹐阿你共伊強押去你身邊。我愛的查某嘛是冤仇人的查某囝﹐是按怎我袂使得--伊leh？",
    "paragraph_id": 627
  },
  {
    "title": "大港嘴",
    "author": "胡長松",
    "text": "閣再講﹐我娶伊了後﹐你毋是閣較有機會共宋家彼塊地搶--轉來？」 「你予我考慮看māi咧。」 一摜過去的景象浮佇伊面前假若suê-suê的phuā鍊。江太太入來矣﹐提桌布擦傢俱。「我問妳﹐江太太。你敢bat恨過一个人？」 「當然有矣﹐頭家。」 「He是誰？」 「就是頭家你。」 「哦？是為著妳的查某子的代誌nih？」 「是矣。」 「哪按呢你是按怎無欲揣機會共我刣死？」 「老實共你講﹐頭家。",
    "paragraph_id": 628
  },
  {
    "title": "大港嘴",
    "author": "胡長松",
    "text": "我是想過﹐毋過我無法度下手。」 「這又閣是怎樣一回事？」 「頭家﹐我無法度像別人仝款去刣一个人。閣再講﹐少爺是我自細漢tshūa伊到大的﹐我袂使予伊無老pē--tsit。」 「我共妳講。妳這就叫做婦人之仁。」 「是啊﹐頭家。」 山芙蓉花的芳味佇頭殼內盤踅﹐伴著雨滴phah-lāu佇花蕾佮葉骨的幼閣碎的聲音﹐彼種聲講破是一種壓低嚨喉講話的聲﹐是一種屬佇時間的聲嗽﹐一種痛苦的旋律。",
    "paragraph_id": 629
  },
  {
    "title": "大港嘴",
    "author": "胡長松",
    "text": "假使土地的每一个靈魂攏底受苦﹐按呢﹐就予一切攏歸佇土啦。或者歸佇大海。予一切佇流來的時生﹐佇流去的時死。阿人若死﹐這一切攏烏有矣。所有歡喜佮痛苦攏綴leh失去。總是﹐到底是誰刣死東俊的？伊直直問家己這个問題。講是傷心﹐閣較像是一種予人侮辱的感覺。伊毋bat予人按呢侮辱--過。伊毋知影佇大港嘴竟然有人遐好膽會khap著伊的後生。",
    "paragraph_id": 630
  },
  {
    "title": "大港嘴",
    "author": "胡長松",
    "text": "閣再講﹐伊的後生是尚無kioh數的phānn種﹐不時喝欲講和的彼款跤數﹐伊毋信伊的冤仇人宋家會了精神刣伊。愈想無伊就愈艱苦罪罣。伊叫福仔tshuā幾个查某來伊的房間予伊消tháu。毋過﹐當彼幾个查某共衫褪落來的時﹐伊遂發見家己已經siān矣﹐連欲共手伸出--去的氣力嘛無矣。伊一世人毋捌遮爾忝頭--過。伊感覺大麻薰真芳﹐而且﹐閣會當予伊隨時的夢。伊沓沓仔綿精佇大麻薰的夢境想欲減輕一寡痛苦。",
    "paragraph_id": 631
  },
  {
    "title": "大港嘴",
    "author": "胡長松",
    "text": "定定﹐伊看著七彩的樓梯出現﹐一層一層袂輸會通天﹐當伊倚近﹐遐樓梯煞成做查某人的頭毛共纏--起來﹐予伊的頷仔頸強欲袂喘氣--tsit。Ah當伊位彼个夢精神﹐伊的心臟就 phih-phih-tshuah袂輸血筋欲hông掣斷去。伊雄雄發見伊的一切攏塊流失﹐就假若予無情的海流塊摳洗的沙埔地。伊想起足久晉前﹐有人共伊講過的話：「你若就伊﹐伊是信實的﹐定著救你。」彼聲音假若佇囡仔時的樹林底喊伊。",
    "paragraph_id": 632
  },
  {
    "title": "大港嘴",
    "author": "胡長松",
    "text": "伊想欲行出去﹐毋過愛睏神共伊的跤挽稠稠﹐予伊按怎就行袂出去。「毋過我講過矣﹐你無四配！你的痛苦會綴你到土--裡去﹐你放心好矣。」 疼痛對伊行倚來﹐伊tshìng規面汗﹐倒佇眠床大細聲喝ka̍h無力。Hín﹐伊佇房間口行來行去﹐直到一个淒慘的喝聲出現﹐予規厝一時死恬去。伊咬一根薰pok。紅嬰仔的吼真慢才到﹐過一時仔﹐伊khûaⁿ-khûaⁿ仔行入房。",
    "paragraph_id": 633
  },
  {
    "title": "大港嘴",
    "author": "胡長松",
    "text": "江太太抱一个拄出世、規身軀血腮腮的查某嬰仔佇tshìng煙的燒水盆底洗。伊要江太太出去。江太太就用一條清氣的毯仔共嬰仔包leh離開。He是一个暗sàm無光線的房間。金釵大心喟﹐目瞌ân-ân。伊的心肝頭到底底想啥leh？是按怎我完全攏袂了解？「是我。」伊講。金釵共二塊嘴唇咬ân-ân﹐tèⁿ ka̍h血絲位嘴角滲出來。「妳敢講就袂使開嘴講一句？」 「無啥物通講矣。",
    "paragraph_id": 634
  },
  {
    "title": "大港嘴",
    "author": "胡長松",
    "text": "」是伊軟siô-siô位嚨喉底發出來的聲。「我知影妳一直袂諒解我。毋過﹐這閣要我講偌濟擺？我無刣死妳的老pē﹐我的下跤手嘛無。我會有啥物理由共刣死？好！我承認﹐我bat動過恁兜彼塊地的主意﹐毋過﹐我嘛袂gia̍t ka̍h共刣死啊！無毋著﹐咱結婚彼暗﹐我是有派人綴伊﹐毋過嘛不過是予伊一寡教示niā-tiāⁿ﹐我無共刣死。金釵﹐妳著相信我。",
    "paragraph_id": 635
  },
  {
    "title": "大港嘴",
    "author": "胡長松",
    "text": "閣再講﹐妳的老pē早嘛已經入土為安--矣﹐敢講﹐妳就袂使共這項放予袂記？」 「假使伊毋是你刣的﹐哪按呢你怎樣毋予我轉去看伊？」 「金釵﹐我哪會忍心允妳轉去受苦--leh？妳愛知﹐我自細漢就佮意妳矣﹐苦毋得共妳捧佇我的手婆中央啊！毋過﹐妳敢bat想過？妳又閣是怎樣對待我的。金釵--a﹐妳共目睭peh開﹐看māi仔我是誰﹐我是當初時彼个去恁兜偷看妳﹐甘願予恁老母毒拍的囡仔啊！敢講妳共這一切攏放袂記矣？",
    "paragraph_id": 636
  },
  {
    "title": "大港嘴",
    "author": "胡長松",
    "text": "」 伊共伊的目睭peh開。「妳應該想著矣是m̄？妳看﹐妳看māi仔我是誰。」 伊搖頭﹐主心定講：「你關我袂稠的。你予我走啦！」 ……夜幕掛低低﹐天星的微光位烏雲的siap縫suê落來﹐suê佇遠遠的海平線。位烏暗的房間傳出一陣碎玻璃的刺tshak的響。「頭家﹐按怎--矣？」 「去！共恁夫人共我揣來。」 「頭家﹐伊已經走足濟冬矣。」 「崁畚箕仔！去共我揣--轉來！」 「是誰閣佇遐底飫飽吵--矣啦？",
    "paragraph_id": 637
  },
  {
    "title": "大港嘴",
    "author": "胡長松",
    "text": "阿霞。」 「是伊。敢是欲來揣你的？」 「啥人欲來揣我？」 「恁表兄啊！你共伊賣柴油的是代誌giàu-giàu出來﹐敢講伊袂揣你？」 「妳放心﹐袂有人知的。」 「Hia警察敢袂講？」 「嘛著。我看﹐我明仔載閣來去宋家一tsūa好啦。」 「伊閣有講啥？阿霞。」 「伊講﹐大道公生彼工﹐伊苦苦聽候伊轉--來。伊徛佇門跤口﹐就袂輸彼仙石獅仝款﹐袂振袂動底等伊。",
    "paragraph_id": 638
  },
  {
    "title": "大港嘴",
    "author": "胡長松",
    "text": "續落﹐天色攏反白矣﹐伊看著伊的人影位林投林彼爿出現﹐歡喜ka̍h目屎攏gô落來矣。真想袂到這隻殘忍的精牲﹐嘛有予人這呢感心的時。伊講的又閣是誰？這个查某定著是嫷ka̍h無塊比。」 「定著伊的大房某啦！毋過妳知影伊轉來了後﹐阮表兄有偌受氣？伊下一个令共伊關禁起來﹐誰嘛袂倚--tsit。就親像底關犯人仝款。不過﹐毋知是按怎﹐伊suah會使tshūa伊的後生查某囝逃走﹐無聲無說。",
    "paragraph_id": 639
  },
  {
    "title": "大港嘴",
    "author": "胡長松",
    "text": "」 「伊定著是走ka̍h足青狂的。」 「妳哪會知影？」 「你聽伊的跤步聲﹐袂輸連鞋嘛無穿。伊敢就按呢無閣轉來矣？」 「應當是。妳倒較過leh﹐我強欲貼佇壁矣。」 熱--人的暗暝﹐芙蓉春的窗仔siap出來的燈仔火﹐tshiō甲phīng燈塔較光。當然he是毋成燈塔﹐經年lut月落來﹐生sian的鐵架頂頭彼葩衰弱的火﹐顛倒ká-ná是佇風雨--裡sìm的花燈。",
    "paragraph_id": 640
  },
  {
    "title": "大港嘴",
    "author": "胡長松",
    "text": "林玉樹﹐林大田的第二後生﹐一个範看起來是比伊家己大二十歲的乞食﹐這馬是燈塔的守護者﹐時間一到﹐就坐佇燈塔下拍伊的蛇皮鼓。彼个蛇皮鼓﹐是一个老乞食欲死晉前交接予伊的。「我這个傳家寶交予你。你會記--tsit﹐到彼个時﹐你就拍一曲仔予我聽。」伊心內暗想﹐這个破物件﹐會使拍出一箍芋仔蕃薯？彼个欲死的老乞食﹐雙手tēⁿ家己的頷頸﹐雄雄閣放開﹐拼死命佇空中iat﹐親像欲用伊的最後一口喟佮死神拚。",
    "paragraph_id": 641
  },
  {
    "title": "大港嘴",
    "author": "胡長松",
    "text": "「你是講到tang時啊？」老乞食無應聲﹐翻一个身﹐phak佇伊的跤腿雄咳。伊貼老乞食的勼脊﹐無偌久﹐一个湧摃起來﹐彼陣kāⁿ嗽就恬去矣。「伊娘leh﹐彼个乞食又閣底拍鼓矣﹐雜死人矣。來﹐吹瓶！少爺﹐這次我們吹瓶。」 舞池裡探戈的舞步底踅﹐一曲續一曲﹐柔軟的花裙佇閃熾的霓虹燈裡飛轉。賊目福á坐佇暗sàm角落的查某人堆--裡﹐lim ka̍h茫茫茫。「福叔-a﹐咱乾杯就好。」 「唷！少爺！",
    "paragraph_id": 642
  },
  {
    "title": "大港嘴",
    "author": "胡長松",
    "text": "你是看我無nih？抑是嫌我老？恁pē共你講﹐恁pē是閣真勇的哦﹐不止會使吹瓶﹐至少﹐吹一个規打的嘛無問題。」 「福叔-a！你醉矣。今仔日我是欲來佮你講代誌的。」 「講代誌？伊娘leh！根底你就佮恁老pē仝一个款嘛！啥物時陣袂用的講﹐偏偏一定要這馬講m̄？Tshāi落！我毋管你﹐我先tshāi一罐﹐毋予你看衰siâu。恁pē共你講﹐這罐紹興﹐恁pē若一嘴lim袂焦﹐恁pē的老鳥仔就予你咬無唉的。",
    "paragraph_id": 643
  },
  {
    "title": "大港嘴",
    "author": "胡長松",
    "text": "按呢你聽有無？」 邊仔陪酒的查某聽ka̍h吱嘎笑。賊目福—a夯酒矸就位嘴裡栽﹐毋過酒矸一下仔就 hông搶走。「福叔-a！我講莫閣lim矣你無聽--著喔？」 賊目福-a﹐共伊彼二蕾牽血藤的目睭tèⁿ ka̍h大大蕾peh起來﹐hut一下共規塊桌車反過。「幹恁娘！你是用啥物口氣對恁pē講話﹐你這是底差教恁pē m̄？臭小子﹐你是學恁pâ仝款﹐一工到暗來差教恁pē 就著m̄？啥物kioh數！",
    "paragraph_id": 644
  },
  {
    "title": "大港嘴",
    "author": "胡長松",
    "text": "恁pē共你講﹐憑恁pâ那款才調﹐敢通有今仔日？無恁pē佇咧﹐恁pē-á-kiáⁿ早就去吃moo矣﹐閣通有今天的局勢？伊娘leh﹐恁pē-á-kiánn是一个模仔印出來的﹐一个查某就通予恁死無葬身之地--矣﹐按呢你bat無……講代誌﹐恁除了查某﹐閣有啥物通tshiâu的？無路用的跤數。恁pē共你講﹐三工內﹐恁pē要彼个姓宋的tshūa怹查某子過來賠罪﹐若無﹐恁pē的老鳥仔就予你咬。按呢你有滿意矣無？",
    "paragraph_id": 645
  },
  {
    "title": "大港嘴",
    "author": "胡長松",
    "text": "少爺。」 李東俊﹐狗子李碌的私生子﹐先是驚一tiô跳起來﹐後來﹐恬恬坐轉去椅仔： 「尚好是按呢﹐恁pē-e！」 「伊敢成實按呢講？阿kiáⁿ。」 「千真萬確﹐伊是當我的面講的﹐彼隻老猴。」 「恬！不准你無禮！」 「敢講你攏袂受氣？阿爸！」 「我是按怎要生氣？阿kiáⁿ﹐你聽予明﹐he才是正港的查甫kiáⁿ﹐有kioh﹐加學寡。閣有﹐莫一工到暗佮khá面hia路頭查某khô-khô-tîⁿ。",
    "paragraph_id": 646
  },
  {
    "title": "大港嘴",
    "author": "胡長松",
    "text": "」 「我知矣﹐阿爸！」 蛇皮鼓的鼓聲拍幾loh暝日矣﹐今仔日特別響﹐犯勢是閣有啥代誌欲發生矣。金蓮姨-a﹐位伊的眠床跤共伊的面盆拖出來﹐共面布雪文閣有欲換欲穿的衫攏tsiⁿ-tsiⁿ--入去﹐捧佇胸前準備欲去瑪莉滯的所在洗身。「逐工攏按呢去人hia洗﹐有影歹勢歹勢。毋過﹐這馬我已經是兩工才洗一擺矣﹐伊應當袂見怪才著。煞煞去！好bái伊嘛著叫我一聲阿嬸﹐我去伊hia洗身﹐嘛無算傷過份嘛。",
    "paragraph_id": 647
  },
  {
    "title": "大港嘴",
    "author": "胡長松",
    "text": "」蛇皮鼓的聲閣傳來﹐予伊心內tshì-tsha̍k﹐伊有一種bái吉兆。「我應當要搬厝﹐若是欲洗身軀﹐應該要搬去瑪莉怹兜隔壁才著。」伊行過彼排黑mà-mà的林投林的時﹐規身軀phī-phì剉袂停。這時﹐雄雄有狗青狂仔吠。伊看著一隻烏狗﹐ká-ná真青驚款共目前的林投箍leh走﹐na叫na跳。「唉呀！He敢毋是青瞑婆的狗？我就知﹐成實有代誌發生矣！",
    "paragraph_id": 648
  },
  {
    "title": "大港嘴",
    "author": "胡長松",
    "text": "阿彌陀佛﹐我哪會tsiah衰siâu﹐kiàn予我拄著這loh代誌！」伊夯頭﹐看見一雙跤懸懸佇半空中﹐感覺身軀涼半截﹐共面盆tàn咧﹐開跤斡leh 就走。「阿彌陀佛！妳千萬báng來揣--我。我會燒寡過路費共妳送上路啦﹐妳千……千萬bàng來揣--我……」 「唉唷！你是看鬼喔？撞著人矣猶毋知……金蓮嬸-a﹐原來是妳喔！」 「是……是我！你……你是啥人？」 「是我啊！順仔啦！你袂認tsit矣nih？",
    "paragraph_id": 649
  },
  {
    "title": "大港嘴",
    "author": "胡長松",
    "text": "」 「哦！我想起來--矣！你揹這phānn遮大phānn﹐欲去佗？」 「我有代誌要去港邊一下。按怎nih？」 「按呢拄好﹐小拜託一下﹐你去通知hia的人﹐就講……就講林投林hia﹐又閣有人吊豆矣……唉呀！第三个矣﹐我已經拄著第三个矣……是按怎攏是我矣……前一个是老的﹐晉換少年的﹐唉呀﹐我是講﹐是李家的少奶奶阿慈﹐伊……救人喔……」 伊是三步做一伐na走na喝的。",
    "paragraph_id": 650
  },
  {
    "title": "大港嘴",
    "author": "胡長松",
    "text": "這个世間有二種人﹐一種上天堂﹐一種落地獄。「無nooh﹐照我看﹐應該閣有第三種。第三種人上袂起lih天堂﹐也落袂去地獄。怹拖怹沉重的跤步四界浪溜連。魚塭仔長工憨順子就是這種人。這種人到死都展袂出怹查甫kiáⁿ的氣慨。」 憨順仔揹伊的kha-báng佇芙蓉春門口踅來踅去﹐看東看西。「喂！老歲仔﹐你到底欲入來--無？",
    "paragraph_id": 651
  },
  {
    "title": "大港嘴",
    "author": "胡長松",
    "text": "」 「這……」 「你哪會ká-ná一个阿娘仔仝款kiu-kiu-ku̍eh-ku̍eh？」 「我……」 「唉呀！你若是無想欲入來﹐就緊閃啦！」 「小兄弟﹐我就無瞞你﹐我想欲見恁福哥。」 「阮福哥？有啥代﹐共我講嘛仝款。伊這馬無閒ka̍h﹐無時間通睬你。」 「這我無方便講。」 「哪按呢就走啦！」 「這……」 「你閣毋走﹐我就對你無客氣矣。",
    "paragraph_id": 652
  },
  {
    "title": "大港嘴",
    "author": "胡長松",
    "text": "」 「好﹐好﹐我講﹐我講﹐你莫拍我……是按呢啦﹐請你轉告伊﹐我想欲轉去我的故鄉矣﹐拜託伊借寡所費予我。」 「哈！你是底做眠夢！」 「若無就按呢……」 「按怎你講啊！」 「拜託您共伊講﹐請伊燒點寡紙錢予憨順仔﹐講按呢伊就知矣！」 「呸﹐呸﹐呸﹐你緊走！較莫佇遮拍觸衰我警告你！」 暗bo̍k-bo̍k的透風暝﹐船出港矣﹐它駛離開這个罪孽的港口﹐踅過海鼻﹐駛對一片無邊無止﹐無情無義的大海。",
    "paragraph_id": 653
  },
  {
    "title": "大港嘴",
    "author": "胡長松",
    "text": "佇船尾﹐伊看著予船身劃開的兩tsūa白色的湧鬚﹐佇盡尾閣一擺予起落的大海吞滅﹐阿陸地的港村﹐一點一滴﹐ta̍uh-ta̍uh-á對深藍的海平線沉落去。我夢見妳轉來矣﹐金釵。我夢見我就徛佇遮﹐遠遠看妳褪赤跤﹐位妳離開的彼條路轉來矣﹐阿當我大聲共妳喝喊﹐問妳：敢講咱的緣﹐成實是這呢薄nih？妳無聽著﹐一點仔都無聽著。妳敢猶會記tsit咱第一擺見面的代誌？",
    "paragraph_id": 654
  },
  {
    "title": "大港嘴",
    "author": "胡長松",
    "text": "黃昏時﹐我一个人佇岸邊行﹐雄雄看著妳的長頭毛飄佇金色的沙埔盡尾﹐雙手thih開﹐親像一隻野馬闖過來闖過去。我只是無振無動﹐驚嚇看妳。我彼時就想﹐按呢的查某人﹐就算我共心肝挖出來予伊嘛甘願--矣。毋過我實在傷pì-sù矣﹐乾焦敢按呢徛遠遠﹐袂振袂動看妳。了後我看著妳規身軀澹漉漉行--起來。",
    "paragraph_id": 655
  },
  {
    "title": "大港嘴",
    "author": "胡長松",
    "text": "真想袂到﹐佇林投林邊﹐幾loh个tshio豹豹的醉鬼對妳hia行過﹐妳唉ka̍h無聲﹐ká-ná嚨喉雄雄sau去。妳想﹐我彼當時是偌呢毋甘？毋過﹐妳遂嫁予怹其中的一个……我應該放聲大吼的﹐毋過﹐是按怎我吼袂出聲leh？「敢會是因為伊底作夢？」 「袂啦。伊佇我身軀邊睏hia濟年矣﹐出啥物聲我會毋知？伊捷捷一睏就陷眠講夢話﹐吼當然嘛是要吼的﹐只不過是會共吼的聲淹崁佇海流當中niâ-niâ。",
    "paragraph_id": 656
  },
  {
    "title": "大港嘴",
    "author": "胡長松",
    "text": "」 「Hín妳欲按怎？我是講﹐妳聽著敢袂吃醋？金蓮姨-á。」 「唉！我閣會tàng講啥？」 見若落一場雨﹐這規片土地就落沉一吋。這其實無算啥物﹐睡佇下底顛倒涼勢。狗子李碌的表小弟﹐也就是王進﹐已經慣習矣。伊佮伊的路頭某﹐也就是退時的搬戲的阿霞﹐滯佇一間予漁網崁稠leh的破瓦厝--裡﹐無天無日﹐二个人一日到暗貼ân-ân﹐嘛毋驚規身軀黏thi-thi。",
    "paragraph_id": 657
  },
  {
    "title": "大港嘴",
    "author": "胡長松",
    "text": "「小等你去宋家﹐經過井邊的時﹐順續kūaⁿ一桶水轉來好--無？」 「妳講啥物井？」 「怹家魚塭仔頭前的彼嘴深井啊！你敢無看過？較早無引水道佮抽水的磅浦的時﹐怹毋是攏倚靠彼嘴井？」 「我講妳--喔﹐到底是偌久無出門--矣？我頂回轉來毋是共妳講過﹐彼嘴井已經hông封死矣？若無﹐妳叫是頂擺hia pin-pin-piàng-piàng的﹐會是啥物聲leh？」 是一个大吉時。",
    "paragraph_id": 658
  },
  {
    "title": "大港嘴",
    "author": "胡長松",
    "text": "風位海面的方向khau--過來﹐佮íng過仝款﹐共hia麻黃吹ka̍h親像是lû-thâu-sàm-kè的查某。金蓮姨一个人悶悶坐佇厝內﹐伊的窗仔嘎嘎tsùn﹐連壁板都kìⁿ-kèⁿ叫。無偌久伊就聽見雞籠仔裡的雞角底啼。雖罔天猶未全光﹐毋過遂雄雄傳出鑼鼓聲thàng天﹐kâⁿ一摜長loh-loh的炮仔聲。伊隨起身共頭探出lih﹐拄好看著一列娶某的車隊﹐結紅彩﹐大聲大勢經過伊兜門跤口。",
    "paragraph_id": 659
  },
  {
    "title": "大港嘴",
    "author": "胡長松",
    "text": "狗子李碌的猴kiáⁿ酒鬼俊-a﹐tshio吱吱坐佇第二台車裡。「袂用的！這馬講猶會赴。我一定要講﹐一定要講。我已經想規暝矣﹐不使予這个悲劇發生。伊哪會使娶家己的小妹leh？」毋過﹐當伊走出去的時﹐那列車隊已經駛遠去--矣。「He嘛是佇按呢的一个早起﹐」伊想著……嘛是佇按呢的一个早起…… 「妳跤手毋著較緊leh。」 「你怪我喔？姓宋的！敢講這規tsân位頭至尾你毋知影？」 「這……唉呀！",
    "paragraph_id": 660
  },
  {
    "title": "大港嘴",
    "author": "胡長松",
    "text": "我袂得通開嘴。我驚伊會袂堪--tsit。妳知影﹐內人佮我﹐不止仔疼伊﹐強強共伊當做阮親生的查某囝仝款。」 當年﹐嘛是佇按呢的一个早起﹐有一个查某人鬼鬼祟祟抱一个查某嬰仔來敲怹的門。「這是阮兜夫人拜託妳的。」 「是金釵小姐？阿伊人leh？」 「伊已經離開矣。不過﹐伊交代我來揣妳。伊共我講﹐恁自細漢鬥陣﹐妳會共伊當做家己查某子看待。閣有﹐這tsân千萬毋通予人知。」 毋過妳哪會hia憨？",
    "paragraph_id": 661
  },
  {
    "title": "大港嘴",
    "author": "胡長松",
    "text": "妳就毋想看māi﹐我啥物嘛無矣﹐按怎飼伊？閣再講﹐早暗會予人發現的。伊倒想正想﹐只好趁所有的人攏猶底眠夢的時﹐tshūa這个嬰仔來到宋--家。宋--家的幾个下跤手人起床矣﹐佇埕拚掃﹐伊就匿入邊仔的樹欉。Hiàng時﹐伊手裡的嬰仔雄雄精神矣﹐吼ka̍h pih-pé叫。金蓮-a急ka̍h心肝phok-phok彩﹐趕緊共伊的嘴掩起來。",
    "paragraph_id": 662
  },
  {
    "title": "大港嘴",
    "author": "胡長松",
    "text": "毋過彼幾个下跤手人猶是對這个方向行倚來……「Hín妳敢知影我是按怎欲共伊留落來？我共妳講﹐因為我一日欲看彼隻狗受苦﹐我要伊tam看māi仔一無所有的滋味。原先我只想欲伊大漢了後﹐共伊當做新婦仔來差教﹐毋過﹐伊生ka̍h hia古錐﹐hia得人疼﹐強欲佮伊的老母一个模樣……我敢袂用的共伊當做家己的千金？」 「既然按呢﹐你又閣是按怎無欲阻擋這一切發生？」 「我無法度阻擋。",
    "paragraph_id": 663
  },
  {
    "title": "大港嘴",
    "author": "胡長松",
    "text": "妳想māi咧﹐這馬我是啥物嘛無矣﹐假使閣共這項講出來﹐按呢我閣tshun啥？」 起風的港邊暗暝﹐佇破敗的船骨仔--裡、埠岸頂、沙埔頂、草埔中央、閣有每一片ka落--落的紅瓦下面﹐四界攏是查某人佮囡仔的哭聲赤野、老歲仔人壓低的聲嗽﹐閣有少男少女歡喜的回音。一片麻黃樹葉閣飄落--矣﹐落佇大湧的海流裡﹐阿hia少男少女tshio吱吱相謔的聲說﹐一下手就予一面曠闊無邊的漁網崁起來。",
    "paragraph_id": 664
  },
  {
    "title": "大港嘴",
    "author": "胡長松",
    "text": "「俊哥﹐按呢毋好﹐人會笑出來。」 「來！妳笑一个予我看！笑一个啊……」 「討厭！俊哥！你莫袂記﹐你是堂堂一个有某的人啊！萬一……」 「哪有啥萬一？遮乾焦我﹐閣有妳﹐妳煩惱啥啊？」 賊目福-a對伊講：「這个無路用的跤數！」 「煞煞去﹐伊猶細漢﹐原諒伊啦。較早你敢毋是按呢？」 「是矣。」 「哼！你叫是我是你喔？」賊目福-a轉去房間了後﹐隨叫下跤手共人tshūa入來。",
    "paragraph_id": 665
  },
  {
    "title": "大港嘴",
    "author": "胡長松",
    "text": "王進踅神踅神徛咧﹐因為驚﹐正爿目跳袂煞。「你免驚﹐我乾焦想欲聽看你的講法。」 「阿福--哥！小的毋是存心欲共代誌洩露出去的﹐小的只是……」 「好矣！你免廢話。我當然知影﹐人不為己﹐天誅地滅。本正neh﹐我無拍算對付你﹐想欲放你一條生路。毋過﹐你是按怎閣轉去揣彼个姓宋的leh？閣偏偏予我的下跤手拄著﹐你到底想欲創啥？」 「這……」 「你聽我做一擺問煞才講﹐我貧惰了傷濟嘴瀾。",
    "paragraph_id": 666
  },
  {
    "title": "大港嘴",
    "author": "胡長松",
    "text": "閣有﹐你敢毋知影彼个姓宋的已經去矣？我共你講﹐我是桌頂ni柑就會使予伊栽佇我的手裡﹐毋是別人﹐你bat毋bat？」 「我bat。」 「既然你bat﹐按呢代誌就加真好辦矣。我當然袂刣你﹐毋過﹐你該當按怎報答我啊？」 「聽候福哥吩咐！」 「既然按呢﹐我愛你替我共一个背骨的人做掉﹐你敢欲？」 「好啊。只不過﹐he是誰？」 「你先免了解傷濟﹐等過一tsām你就了解矣。」 自彼工起﹐烏索仔港又閣開始落雨。",
    "paragraph_id": 667
  },
  {
    "title": "大港嘴",
    "author": "胡長松",
    "text": "就是彼一擺﹐一落落九九八十一工﹐落ka̍h人tauh-tauh感覺絕望為止﹐也就是講﹐落到村裡的每一个角落﹐都予海流淹過為止。阿佇第七七四十九工的彼个早起﹐可憐的酒鬼俊-a 就 hông發見陳屍佇海墘。夯頭三尺有神明﹐著啦﹐我袂記講﹐彼暝的蛇皮鼓拍ka̍h大細聲tân﹐袂輸底慶祝啥仝款。「雖罔﹐講實的﹐實在無應當為一个人的死感覺佳在﹐就算伊是一个sut-á土鰻敗類；毋過﹐閣有啥比死對伊較好的？",
    "paragraph_id": 668
  },
  {
    "title": "大港嘴",
    "author": "胡長松",
    "text": "」 「你敢信伊會是伊的表叔-a刣的？」 「哦﹐是按怎袂信？」 「李碌先生﹐案情已經水落石出了。經本單位徹夜查證﹐兇手確實就是您的表弟王進。如果沒什麼疑問的話﹐請將屍體領回入殮發喪。」 伊失魂落魄行到伊的表小弟面前﹐口氣ká-ná漏風的雞規：「按呢你敢有較歡喜？」 「毋是我。表兄﹐你要相信我﹐我是冤枉的。成實毋是我！」 大箍警官歹沖沖對伊的面bok一拳：「到taⁿ你閣死鴨仔硬嘴phue。",
    "paragraph_id": 669
  },
  {
    "title": "大港嘴",
    "author": "胡長松",
    "text": "彼工有人看著﹐明明就是你綴佇死者後壁行﹐閣講毋是！」 「恁要我按怎講leh？我是綴佇伊後壁行無毋著﹐而且﹐我嘛共刀夯懸準備下手矣﹐毋過我尾後啥物嘛無做。伊嘛算是我的姪仔﹐我按呢做會予雷公摃死。」 「原來你也知影。」 「無leh？恁啥人會使共我講﹐是啥人看著的？」 「真失禮﹐阮警方有保護證人的義務。」 有人閣底講。「你承認你綴佇伊後壁。",
    "paragraph_id": 670
  },
  {
    "title": "大港嘴",
    "author": "胡長松",
    "text": "我是真好玄﹐hín佮酒鬼俊-a行鬥陣的﹐到底是佗一个好運的姑娘啊？」 「唉呀！我遂無講！豬頭﹐這呢重要的代誌。我想﹐應當是瑪莉。」 「佗一个瑪莉？」 「瑪莉。芙蓉春內面的彼个瑪莉啊。」 酒鬼俊-a的法事進行到最後一暝﹐tshun的代誌﹐就是共三億六千萬的庫錢燒予伊。司公九-a大細項共伊的家後阿慈交代﹐要共所有死者的手尾款款咧﹐通好提出來做伙化化予去。",
    "paragraph_id": 671
  },
  {
    "title": "大港嘴",
    "author": "胡長松",
    "text": "伊踅神踅神行入房間﹐遂共彼工海墘仔的景致看ka̍h清清楚楚﹐感覺著一陣咻咻叫的冷風。伊閣再共精神thèⁿ咧﹐想袂到﹐伊彼个死去的尪婿就轉來佇這个房間--裡反東反西。「你底揣啥？」「蛇鞭酒。我彼罐蛇鞭酒妳共收對佗去矣？」「我無共你收過這種物件。」「煞煞去﹐我家己揣。」伊揣一下仔﹐終其尾佇囥褲的彼个屜仔共伊hiau出來﹐興tshih-tshih講：「妳看！我就知影佇遮！",
    "paragraph_id": 672
  },
  {
    "title": "大港嘴",
    "author": "胡長松",
    "text": "」 阿慈規个人強欲崩倒佇土跤﹐目睭金金看伊搖搖擺擺行出去。Hiàng時芙蓉春的頭牌芙蓉瑪莉﹐三十二年華。伊的老母的姊姊﹐也就是大姨-a﹐當年嫁予伊的叔公也就是走私犯宗保-a的bān-á舅﹐作細姨。簡單閣正確來講﹐伊應該愛校叫走私犯宗保-a的老母姑婆才著。「姑婆！吃飯矣！」 「我吃袂落！」 「無論按怎﹐今仔日妳嘛著吃寡！」 「我毋吃。我共你講﹐我看著恁保叔-a--矣。」 「敢有影？佇佗位？",
    "paragraph_id": 673
  },
  {
    "title": "大港嘴",
    "author": "胡長松",
    "text": "」 「佇船頂。妳敢無看著？喏﹐就是彼隻。伊徛佇hia歡喜底iat手﹐敢有看著？」 「是矣。我看著矣。」 海流漲過我的腰。我目前的一切﹐一tap一滴予大海剝削--去。阿空氣裡遂猶原是一个底燒物件的臭焦味。「媽媽！」我大聲叫。彼个查某人共我的肩胛頭貼一下。「伊佇遮﹐綴我來。」 我綴伊行起lih予浪鬚hap--去的埠岸﹐tshîⁿ光掠伊的背影輪廓金金相。",
    "paragraph_id": 674
  },
  {
    "title": "大港嘴",
    "author": "胡長松",
    "text": "伊停步﹐徛佇燈前﹐ká-ná是位伊跋佇水底直直漂搖的影--裡所發出來的聲說： 「伊佇hia。」 狗螺聲悽ka̍h長ló-ló﹐彼个查某繼續行進前﹐我只好姑不二衷共跤步踏緊綴伊。燈塔的頭前有薄薄的海霧湠開﹐kâⁿ著氆氆濛濛親像是狗仔毛的雨無停底落﹐袂輸是鹽粒的雨滴掖佇這个港口﹐掖佇這个四界攏是血佮屍骨的土地。落沉消失的土地。當咧爆炸的土地。查某囡仔tshuā阮闖入港嘴淹水的火燒埔。「緊咧！位彼爿過！",
    "paragraph_id": 675
  },
  {
    "title": "大港嘴",
    "author": "胡長松",
    "text": "救人要緊！」湯牧師喝喊的聲透濫佇海水的聲。伊的白頭毛因為雨澹去﹐貼佇兩爿耳邊﹐伊行路的扮勢看未出伊是足老的人。怹叫我揹潘文直﹐我感覺伊的身軀足重。Tsīng潘文直昏--去了後﹐群眾進入一種激憤的狀況﹐假若港邊的絞螺仔風掃過工廠地四圍的街路﹐閣假若摃破去的鹽酸流一四界。雞卵、警棍佮噴水槍ê戰爭。哀喝。掠狂。呼喊。雄雄轟一聲﹐工地的鷹架傳出爆炸﹐崩一爿。火著。嗶仔聲。",
    "paragraph_id": 676
  },
  {
    "title": "大港嘴",
    "author": "胡長松",
    "text": "閣另外一聲爆炸﹐當塊補建的埠岸枋模嘛piāng--開﹐海水位口面灌入來﹐共彼截埠岸tshiâng--倒去。大流淹入來﹐水一目nih淹過阮的跤目。「緊！位港嘴Nanang遐去！」Ugla﹐亦就是瑪莉按呢講。「著！Nanang！」 Ugla講伊欲揣潘文達﹐毋過伊揣無。",
    "paragraph_id": 677
  },
  {
    "title": "大港嘴",
    "author": "胡長松",
    "text": "海水假若烏色的血﹐流入這个庄仔頭﹐我遠遠看著李東俊的棺柴浮起來﹐予海水sak去kho̍k佇工廠工地的牆﹐工地的牆tsuânn-á破一孔﹐海水就位遐灌入去。四界攏是底喝咻的聲。阮行位船碼頭的方向﹐港邊的石墩已經沉入佇水底。博博博博﹐阮遠遠就聽著Nanang的聲﹐佇暗夜中﹐假若當底等候--阮。阮上船的時﹐有兩蕾目睭位船艙底共我gió。「歡迎！」He是一个低沉閣厚的聲。在腹閣溫柔的聲。",
    "paragraph_id": 678
  },
  {
    "title": "大港嘴",
    "author": "胡長松",
    "text": "船出港的時﹐我徛佇船舷﹐看著規个港嘴沓沓仔浸入佇海--nih﹐沓沓仔﹐假若海的手婆伸入佇土地的giâu痕。港邊﹐芙蓉春﹐彼棟霓虹燈閃熠的樓厝﹐嘛浸入佇夜風的暗sàm。李東俊死彼工半暝﹐做戲的阿霞目睭瞌咧假睏。果然就 ká-ná伊所聽候的﹐kiáu鬼王進﹐偷偷仔斡一个身peh起來。「好啊！你這个臭查甫！我就知影你會變這齣的。」伊甚至清清楚楚聽著伊共雙跤long入鞋的聲。",
    "paragraph_id": 679
  },
  {
    "title": "大港嘴",
    "author": "胡長松",
    "text": "了後﹐伊nih跤尾suan出去khá面。暗sàm閣厚濕氣的房內﹐傳出tshò-kiāu的聲。「彼个狐狸精！一定是彼个狐狸精。前幾日仔﹐我就看見恁ti-ti-tu̍h-tu̍h﹐ng-ng-iap-iap﹐你叫是瞞我會過？哼！我若無共恁掠姦在床﹐心頭之恨歹tháu。」 雨底落﹐伊夯雨傘﹐遠遠綴佇王進後面﹐一直行入林投樹林-- 裡。林仔後的海湧嘩啦嘩啦。「我就知﹐這个不速鬼！",
    "paragraph_id": 680
  },
  {
    "title": "大港嘴",
    "author": "胡長松",
    "text": "」 伊匿入附近一簇樹叢後壁﹐suh一口喟﹐聽候時機到。王進一直向前行去﹐行到頭前另外一簇樹欉後。無偌久﹐林仔內有一个快活ka̍h的聲音傳--出來﹐是一tsūn予伊感覺歹勢tshì-tshak的喘喟。「這兩隻狗男女！」伊共目睭tèⁿ ka̍h大大大﹐當欲跳--出去的時﹐遂發見伊的頭前徛一隻懸懸的狗。伊猶會記--tsit﹐he是較早綴佇青暝婆身軀邊的彼隻狗。",
    "paragraph_id": 681
  },
  {
    "title": "大港嘴",
    "author": "胡長松",
    "text": "牠的青色目珠tèⁿ ka̍h圓lìn-lìn﹐位嚨喉底對伊壓低聲底haiⁿ。「你莫過來。」伊對彼隻狗講﹐同時﹐伊ta̍uh-ta̍uh徛起身﹐一步一步共跤步徙後：「乖！你莫過來！」 做戲的阿霞細膩仔退出樹林﹐閣驚閣氣﹐阿彼隻狗徛佇拄才hia﹐猶是用歹沖沖的目神看伊。「可惡！你這隻狗！我就欲袂赴矣﹐予我想看欲按怎對付你。」 就佇伊陷入苦境的時﹐位雨聲佮海湧聲的中央﹐雄雄傳出一个查甫人悽慘的哀叫。",
    "paragraph_id": 682
  },
  {
    "title": "大港嘴",
    "author": "胡長松",
    "text": "彼隻狗翻頭緊tsông入林仔內。伊嘛綴leh tsông入去﹐na走na喝﹐阿進…… 「原來﹐妳一起先閣叫是he是王進的叫聲m̄？」 「是啊！」 「咱若認咱的罪﹐伊是真實公義﹐欲赦免咱的罪﹐洗除咱攏總的不義。咱若講咱毋捌犯罪﹐就是予伊做講白賊的﹐伊的道理無踮佇咱。」 「所以﹐牧師﹐愛啥時陣認罪才算會赴。」 「隨時攏會赴﹐毋過愈緊愈好。」 「阿若我毋是刁工的﹐上帝敢會原諒我？",
    "paragraph_id": 683
  },
  {
    "title": "大港嘴",
    "author": "胡長松",
    "text": "」 「憨查某囝﹐祂早就原諒妳矣。妳敢會使共我講﹐到底是發生啥物代誌--矣？」 「這小等才講﹐若是死去的--咧？死去的敢會赴認罪？」 「妳是咧講siáng--矣？」 「我是底講我彼个不術鬼的尪婿啦。」 「啊！」李碌倒佇眠床當欲睏去的時﹐彼聲thì-tsha̍k的哀叫傳入伊的耳﹐予伊閣再精神。伊目頭結ân-ân﹐感覺規身軀的血攏欲佇心肝khut-á堅tīng--起來。",
    "paragraph_id": 684
  },
  {
    "title": "大港嘴",
    "author": "胡長松",
    "text": "伊àⁿ耳聽﹐注神聽﹐想閣欲聽著啥﹐遂是啥物嘛聽無。「敢講閣是我聽毋著去--矣？」這段日子以來﹐伊總是覺得雄雄有啥物聲音抑景致﹐ká-ná sih-nà跳入伊的頭殼﹐毋過﹐當伊成實欲去共掠﹐遂一擺過一擺發見he攏只是幻覺。就比喻彼工伊雄雄看著江保羅徛佇面前親像彼當時﹐位遠遠的所在走--來﹐穿一軀白衫的江保羅﹐假若飛倚--來的天使的白影。",
    "paragraph_id": 685
  },
  {
    "title": "大港嘴",
    "author": "胡長松",
    "text": "——這是一个老人吩咐我的批﹐講是欲予恁阿媽的﹐毋過我毋知影恁阿媽是佗一个﹐人叫我提來予你。——Gún阿媽？——Hèⁿ！——阿伊敢有講伊是siáng？——伊講伊是恁阿公。——Kán！Hau-siâu！Gún阿公早就死矣！——我毋知﹐毋過你家己看。伊共批lok-á拆--開﹐內面的批紙已經反黃﹐ká-ná是一百冬前就寫好的批。「阿採我妻如晤﹐見信安。",
    "paragraph_id": 686
  },
  {
    "title": "大港嘴",
    "author": "胡長松",
    "text": "託江氏父子福氣﹐大火日遇劫未死﹐走匿遠鄉經年﹐改頭換姓﹐毋敢回鄉﹐間幾度欲轉﹐但因難言之情而作罷﹐啟知數念之際﹐竟已是灰髮之年﹐再回頭﹐去日繁而來日稀﹐甚愧矣。惟大丈夫之愧事小﹐恩情不報事大﹐故寧負愧而報恩﹐特此書之﹐願吾後代皆知﹐倘有機緣﹐我李家必報江家父子相救之厚恩。」 ——提批予你的敢有講伊是siáng？——無neh！——阿你想﹐gún恩情愛按怎報才好？——無這个問題。我只是受人之託。",
    "paragraph_id": 687
  },
  {
    "title": "大港嘴",
    "author": "胡長松",
    "text": "哼﹐受人之託？假仙假tak﹐分明是來揩油的。李碌想欲共江保羅奸笑的面位記持內面揪--出來（伊就是位伊的奸笑了解這一切的）﹐毋過﹐江保羅的面﹐án-nuá 嘛tàu無。伊共目睭瞌咧﹐干焦聽著面前一个哀叫的聲。「抑是講﹐假若怹講的仝款﹐我已經na來na老矣？",
    "paragraph_id": 688
  },
  {
    "title": "大港嘴",
    "author": "胡長松",
    "text": "」 這幾工﹐只要伊一經過鏡的頭前﹐就會予內面彼个袂輸欲死去的臭老的面驚著﹐伊自來嘛毋bat想過某一日﹐伊的一个面也會按呢著磨、予歲月摧殘﹐成做親像一張反黃的相片；伊甚至閣一直相信家己是一个充滿喟力的人﹐一个會使佇一暝之間改變一切的人。毋過﹐伊已經是一日過一日失去信心。「假使連查某嘛毋khap﹐按呢﹐我敢肯定﹐你就啥物嘛毋是矣。",
    "paragraph_id": 689
  },
  {
    "title": "大港嘴",
    "author": "胡長松",
    "text": "」小鳳﹐這个查某人﹐有一工竟然嘛會按呢共講：「敢講﹐你tshūa我轉來﹐只是為著欲佮我佇同一頂床睏﹐了後啥物嘛毋做？按呢你就看我傷無--矣。」伊想欲講毋是﹐毋過﹐當伊一開嘴﹐遂閣雄雄發現﹐小鳳講的完全攏是事實。伊只好起惡共伊位伊的彼頂床hòo--走。毋過過無偌久﹐伊閣一遍發現he是一个錯誤的命令。伊一个人倒佇床﹐閣愈歹睏﹐續落﹐hia幻覺就直直來到伊的面前。「毋過﹐這擺定著毋是﹐定著毋是！",
    "paragraph_id": 690
  },
  {
    "title": "大港嘴",
    "author": "胡長松",
    "text": "」伊共家己講。彼个哀叫的聲傷清楚矣﹐絕對是一个真實的叫聲﹐閣﹐是一个伊熟似的人所發出來的叫聲。「毋過會是誰--leh？」伊起身坐佇床邊﹐liâu-liâu-á想規晡久﹐閣扳踵頭仔﹐共伊身軀邊逐个人的聲攏sa出來對。尚尾後﹐當想著伊的後生的時﹐伊規身軀起雞母皮。伊隨jí電鈴叫江太太入來。「頭家﹐有啥物吩咐？」 「妳叫少爺入來。」 「少爺猶未轉去房間leh！」 「伊是去佗？」 「頭家﹐這我毋知。",
    "paragraph_id": 691
  },
  {
    "title": "大港嘴",
    "author": "胡長松",
    "text": "盈暗﹐伊手摜一罐酒就出去矣﹐一直無轉來。」 「少奶奶leh？」 「佇房間。敢欲請伊來？」 「毋免！」 伊就確定伊的後生是死矣﹐就親像伊早to料著仝款。伊bat對伊講：「我共你講﹐阿kiáⁿ﹐你若閣按呢五四三落去﹐早慢要出代誌。」阿伊是按怎應的？伊只是無要無緊應講：「我知矣﹐阿爸。」 是按怎我會生出這款後生？",
    "paragraph_id": 692
  },
  {
    "title": "大港嘴",
    "author": "胡長松",
    "text": "伊吐一个長loh-loh的大喟﹐續咧想﹐我就知這一工定著會到位……只是﹐萬萬嘛想袂到﹐遂會這呢早……伊無確定家己的心內是毋是感覺悲傷﹐毋過﹐有一項伊真定著的代誌是﹐佇這目睨﹐伊感覺著自來毋bat感覺過的忝頭﹐予伊想欲好好仔睏一暗。只是﹐按怎江保羅的面直直咧膏膏纏？閣有伊的哀叫﹐這幾年來﹐佇伊的夢中毋放伊煞。",
    "paragraph_id": 693
  },
  {
    "title": "大港嘴",
    "author": "胡長松",
    "text": "伊無應該共拍死的﹐事實上﹐批--nih的一切毋是tsiâu無可能；抑是講﹐伊就是因為按呢才想欲予死的——承認一个放sat一切出走的阿公敢毋是承認家己血--nih的軟芷？閣﹐自從彼張批的代誌了後﹐伊感覺江保羅看伊的眼神變化--矣﹐假若位坑崁peh上天。簡單講﹐he成做是高高在上的施恩者的眼神。伊相信江保羅嘛已經知影批--nih所寫的代誌﹐毋管批--nih寫的是真抑是假。",
    "paragraph_id": 694
  },
  {
    "title": "大港嘴",
    "author": "胡長松",
    "text": "——我一直咧想﹐若是阮阿公閣佇咧﹐伊會共恁老爸佮恁阿公講啥？——這敢有hiah重要？橫直﹐怹攏予日本仔刣死矣。——哼！這是冤仇佮恩情的代誌﹐你想敢無要緊？伊猶閣會記--tsit﹐伊共江保羅的衫領揪咧的時﹐江保羅的眼神假若咧共起笑。——上帝講﹐伊的恩有夠額﹐咱毋免相計較。——哼！假仙假tak！規去直接送你去揣上帝。伊想起江保羅死晉前的眼神﹐感覺真不安。",
    "paragraph_id": 695
  },
  {
    "title": "大港嘴",
    "author": "胡長松",
    "text": "到taⁿ伊想﹐時間假若是差不多矣﹐伊的嚨喉大力khéⁿ一聲。「敢閣有啥物吩咐？頭家。」 「無矣啦。妳落去！」 江太太hāⁿ出房間門﹐斡身習慣性對房內gió一下。伊看著頭家徛起來整理伊的枕頭佮被單﹐了後﹐袂輸是一隻老khok-khok的老鳥鼠重閣倒落。江太太乾焦搖頭﹐輕聲仔共房間門關leh。「小鳳﹐妳講看māi咧﹐妳到底要我買啥予你leh？」 「唉唷！",
    "paragraph_id": 696
  },
  {
    "title": "大港嘴",
    "author": "胡長松",
    "text": "你看你﹐福--哥﹐攏這个歲的人矣﹐恩愛的時就無通較專心leh-- sī-m̄？」 「當然毋是nooh！因為我問的是閣較重要的代誌neh！妳講﹐妳要我買啥物物件予妳？」 「好﹐哪按呢我欲全世界尚嫷的鑽石珠寶﹐你敢會使買予我？」 「當然會使啊！我的心肝仔！」 「這項妳袂使講﹐查某囝。絕對袂使予任何人知影妳看著伊是兇手這tsân。就當做無發生過﹐知無？",
    "paragraph_id": 697
  },
  {
    "title": "大港嘴",
    "author": "胡長松",
    "text": "閣再講﹐若伊知影伊刣死的人是家己仝pē無仝母的兄弟的話﹐伊欲按怎活會落去？」 「我袂講的﹐阿娘。阮嘛無料著會是伊啊！」 「妳講啥？」 「我講﹐我無論按怎嘛袂去牽拖著伊的新婦的。伊根底就應當是彼个kiáu鬼刣的。」 最尾後的一片厝瓦落--落來﹐共壇頂的蠟燭火創化去。Hiàng時﹐司公九-a佇家己的房間內醒過來﹐發覺家己規身軀猶澹漉漉。",
    "paragraph_id": 698
  },
  {
    "title": "大港嘴",
    "author": "胡長松",
    "text": "伊ka-lún-sún﹐一跛一跛行到口面﹐聽著一群人佇港仔邊彼間光iàⁿ的厝裡底喝咻。天邊﹐位liâu-liâu-á散開的烏雲裡﹐浮出一線金黃色的天光﹐無偌久﹐閃sih的日光就 tshiō佇海面。伊擔頭﹐注神看去﹐續leh壓低聲講：「是時陣矣。」 殘留佇窗仔的雨滴﹐叮叮咚咚滴落佇窗仔墘。「雨總算是停矣﹐阿娘！到今仔日﹐拄好是八十一工。」伊失神失神倒佇眠床恬恬仔算：「拄好是八十一工﹐佮妳講的仝款。",
    "paragraph_id": 699
  },
  {
    "title": "大港嘴",
    "author": "胡長松",
    "text": "」 江太太手裡捧拄tsuaⁿ好的藥頭仔﹐徛佇李碌的床邊聽候伊醒來。伊看見伊的嘴唇底nauh。「真使人同情﹐伊到底底nauh啥leh？」 「毋過阿娘﹐妳毋是共我講﹐阿爹佇這一工就會轉來？」 「憨囡仔！我的意思是講﹐伊袂轉來矣。」 「阿妳--leh？」 「我嘛袂。」 「按呢我的金釵leh？」 「伊當然嘛袂矣！」 「啊……是按怎……是按怎要按呢對待我？妳毋是講﹐聽候這一工﹐我失去的一切攏會轉來？",
    "paragraph_id": 700
  },
  {
    "title": "大港嘴",
    "author": "胡長松",
    "text": "毋過﹐這一工到位矣﹐我遂是啥物嘛無﹐攏tshun-tshun一寡糟蹋人閣痛苦的記智。我的……」 伊雄雄共目睭peh開﹐阿伊的眼前﹐是一pû糊糊看袂清、失去重心的影。伊想欲拍拚看清楚﹐毋過彼pû影遂直直湠開、直直遠去。過一暫﹐伊才看出he是一个底sìm的人影。「金釵……」位伊嚨喉深深的所在﹐足衰弱喝這二字出來。「頭家﹐你醒矣。是我。」江太太共藥頭仔khueh佇眠床頭﹐提一條面布拭伊頭殼額仔的汗。",
    "paragraph_id": 701
  },
  {
    "title": "大港嘴",
    "author": "胡長松",
    "text": "「我要先替你擦一下仔汗﹐續落﹐你聽我的話﹐共藥仔lim--落去好無？」 天著欲光矣﹐海邊的礁石頂懸有幾隻白色的海鳥飛來﹐怹閒閒佇窗外盤踅。伊看一眼﹐閣khûaⁿ-khûaⁿ-á共目睭瞌去。伊鼻著一tsūn足厚的花芳味﹐好親像就歇佇伊的鼻頭。……佇我猶只是細漢囡仔的時﹐遮啥物嘛無。有影的﹐是啥物嘛無。連一塊通予人睏的眠床嘛無。毋過妳看﹐這馬我偌幸福﹐會使這呢自由自在倒佇家己的床。",
    "paragraph_id": 702
  },
  {
    "title": "大港嘴",
    "author": "胡長松",
    "text": "金釵﹐這張床是我特別tshiàⁿ人位城裡共妳揀來的。閣有﹐妳看這个枕頭﹐頂頭繡的二隻鴛鴦活lìng-lìng﹐偌呢恩愛leh。想袂到﹐位今仔起﹐我就通佮妳膠不離漆生活鬥陣矣。毋過﹐妳敢會使共我講？妳是按怎欲吼leh？江太太共伊的手骨揪咧﹐欲閣一擺共伊搖予醒。「恁！恁敢會使共我講？」伊雄雄喝一聲。海湧的聲。沉重無塊比的跤步聲。粗魯的喝聲佮敲門的聲。黑暗的土糜頂的鐵鍊仔聲。",
    "paragraph_id": 703
  },
  {
    "title": "大港嘴",
    "author": "胡長松",
    "text": "了後﹐伊普普仔聽見門拎底轉動的喀啦喀啦的聲﹐閣有一寡ti-ti-tu̍h-tu̍h的聲說共伊箍圍。……這根底就是一片充滿苦難的土地﹐阿我﹐猶是愛一个人行轉去的。終其尾﹐我只是增加伊的痛苦niā-tiāⁿ…… 伊假若聽著港邊有幾聲爆炸﹐只是he聲na來na遠。伊擔頭﹐位目尾滲出一滴目屎。伊的身體tiuh一下﹐khńg-khńg位胸仔口khéⁿ幾loh聲﹐了後嘴唇微微仔開開。",
    "paragraph_id": 704
  },
  {
    "title": "大港嘴",
    "author": "胡長松",
    "text": "邊仔有人共手khueh佇伊的嘴﹐試欲聽候伊閣再吐出最後的彼口喟。毋過﹐只是無聲無說。現此時﹐一束光tshiō入伊的頭殼﹐予伊的頭疼ka̍h欲pit開﹐續落﹐跤手就予一个喟力直直揪沉落去…… 遠遠的所在親像熠過金iāⁿ-iāⁿ的光﹐有一个柴槌仔底摃釘仔的聲真沈重﹐又閣袂輸有人位嚨喉尚深的所在﹐呼嚕呼嚕嚷出來喝出來的一个假若是阿爸阿爸的叫聲。",
    "paragraph_id": 705
  },
  {
    "title": "大港嘴",
    "author": "胡長松",
    "text": "佇一大群過一大群的查某人的哭聲內面﹐彼束光愈來愈tshîⁿ目﹐尾手伊tshiō佇一欉樹仔﹐阿天遂無聲無說pit開…… 伊假若看著白頭毛的牧師徛佇伊的目前…… (毋過我bat刣人親像刣狗仝款﹐敢閣有通得赦免？) （聽he釘仔的聲啦！你是按怎毋試看māi咧？） 伊感覺規身軀就親像順一座光梯﹐重重滑落佇土跤。佇意識消失晉前﹐伊順手la̍k一把當底àu爛的湳土。伊家己踅踅唸：「尚好明仔載莫閣漲流矣。",
    "paragraph_id": 706
  },
  {
    "title": "大港嘴",
    "author": "胡長松",
    "text": "」 (全文完  2009/8/21 佇高雄內惟)  引黃崇雄〈台灣七部曲〉 PAGE   PAGE  133",
    "paragraph_id": 707
  },
  {
    "title": "樟腦劫",
    "author": "胡長松",
    "text": "樟腦劫      胡長松 1 近來因為我對大清時期的土牛溝歷史產生興趣，就利用學校春假的時間，去到桐花縣的內山地區，拜訪我的同學潘文榮。怹兜佇蓬萊村。我看過古早的地圖，這个蓬萊村正正就是桐花縣土牛界的隘墾區。另外一方面，我會對潘文榮怹兜有興趣，嘛是因為伊共我講過，伊是平埔族群的後代，而且怹兜佇過去嘛捌有過一段金熾熾的歷史。",
    "paragraph_id": 1
  },
  {
    "title": "樟腦劫",
    "author": "胡長松",
    "text": "佇大清的光緒時期，伊的祖先甚至捌做「腦長」，管理過一座提煉樟腦的腦寮，腦寮內面的「腦丁」，有平埔的庄民嘛有外地來的羅漢跤仔。根據潘文榮的講法，伊的太祖祖潘獅閣組織庄民成做一个隘勇團，阻擋高山族因為對怹「煉腦」不滿所發動的攻擊。所致，連大清官府都對伊的祖先這位「腦長」敬畏三分。初初，我對官府會敬畏一个平埔的講法是真有梟疑的，毋過，經過這遍的拜訪了後，我才對伊的講法有完全無仝的印象。",
    "paragraph_id": 2
  },
  {
    "title": "樟腦劫",
    "author": "胡長松",
    "text": "我坐客運來到省道邊的一个大庄，紲落就聽候潘文榮佮伊的一个阿叔駛車來接我。潘文榮的阿叔生得結實有肉，無躼，戴一頂白色的野球帽，目睭圓輾輾，講話有精神，是一位熱心的地方文史工作者。伊的車經過一座橋，了後阮就斡入河谷邊的山路，駛向怹兜佇內山的小庄頭。",
    "paragraph_id": 3
  },
  {
    "title": "樟腦劫",
    "author": "胡長松",
    "text": "佇車頂，潘文榮的阿叔講怹遐近期已經有幾落間小型的「民宿」渡假中心咧經營，嘛有土產的商店佮餐廳，伊嘛捌結合彼箍圍的幾个庄頭，設計出有在地氣味的展覽活動佮旅遊路線。伊的車頂無放冷氣，阮共車窗絞落來，春天的山谷雖然空氣清芳，毋過因為早起落雨過，下晡的雜樹林裡，已經有親像熱人的翕溼。尤其當𧌄蜅蠐〔am-poo-tshê〕佇樹椏之間做伙叫起來的時，就親像雜樹林欲著火。",
    "paragraph_id": 4
  },
  {
    "title": "樟腦劫",
    "author": "胡長松",
    "text": "佇一个山路彎斡的所在，我看著一欉山桐已經開花，規欉樹仔開出靜靜的白色花蕊，佇無風的山谷，親像已經久長佇遐咧聽候阮經過仝款。「按呢的內山，聽講較早攏是平埔族群的地界。」我問潘阿叔。伊回答：「確實。阮遮就屬佇史冊裡有講著的『崩山八社』。社內的序大人講，阮兜佇這个庄頭的開基祖，早前就是對較倚海的彼幾个大社遐遷徙來的。我落尾調查，該當是佮乾隆時期劃定土牛界，並且佇界頂設立隘防有關係。",
    "paragraph_id": 5
  },
  {
    "title": "樟腦劫",
    "author": "胡長松",
    "text": "彼時陣的大清官府對漢人越界偷墾的現象真頭痛，怹認為『熟番』相對比漢人樸實，較會使信任，怹嘛相信共漢人、熟番、生番隔開，會使避免族群之間的衝突，閣較好管理，所以就設計出這款隔離制度（雖然事實證明並無真成功）。基本上，土牛界頂懸的隘防是以平埔熟番的隘勇做主體組成。",
    "paragraph_id": 6
  },
  {
    "title": "樟腦劫",
    "author": "胡長松",
    "text": "一方面，佇平原地區的族群衝突較濟，閣一方面，怹親像是予官府聘用的山區保全人員，所以官府有提供隘勇口糧，嘛吸引一寡平埔社人進一步對山區的土牛界遷徙。我相信阮的開基祖就是因為按呢，才對倚海的大社徙來到這个內山的隘防線。佇阮的祖厝有保存一塊珍貴的『哈達』，是用螺仔殼穿起來，假若手巾仔遐大、會使圍佇頷仔頸的查某人飾品。彼塊『哈達』就是我講的這段歷史上好的見證。」 「潘阿叔真是有心啊！」 「我喔？",
    "paragraph_id": 7
  },
  {
    "title": "樟腦劫",
    "author": "胡長松",
    "text": "才毋是咧，這是過去的歷史爾爾，哪有啥物？你若聽過我的屘叔公祖講古，彼毋才是叫做故事哩！我會tshuā恁去揣伊，請伊講一寡過去腦寮的代誌予你鼻芳。」 潘阿叔嘴裡的這个屘叔公祖潘大興，就是我這回欲探訪的傳奇人物，聽講伊的記持真好，甚至閣有法度唱出〈崩山八社情歌〉。伊閣會記細漢的時，佇伊的阿公潘獅的腦寮，有一位下跤手叫做「絲有義」的仝庄老大人，捌對伊講起大清統治台灣尾期的一段傳奇經歷。",
    "paragraph_id": 8
  },
  {
    "title": "樟腦劫",
    "author": "胡長松",
    "text": "而且彼个「絲有義」，是佇大清的歷史檔案《淡新督考》內面記載的一个捌失蹤去的人。「毋過，故事真長。」當我充滿好玄去到潘大興老先生的面前的時，伊用伊的手，共伊攏是皺痕的面捋捋咧，假若是欲開始進入回憶的儀式。伊講：「故事的上起頭，猶是愛對彼个上早來到阮內山社頭開設腦寮的漢人張潤講起。」老人袂輸是對伊家己講話仝款，細細聲仔嚅。",
    "paragraph_id": 9
  },
  {
    "title": "樟腦劫",
    "author": "胡長松",
    "text": "伊講彼日，就佇仝款的一个山桐開花的日子，彼个張潤tshuā七八个人對山跤來到遮，欲揣伊的阿公潘獅。張潤手裡提一張紙，講伊已經得著官府允准，欲佇這个內山開始伊樟腦的大事業。2 潘大興老先生講，名叫做張潤的這个人是唐山人，泉州惠安人士。彼時陣搪著飢荒的天年，爸母早亡，所以，伊自13歲就入海做海賊。伊所劫的第一隻船是佇澳門外海靠礁的一隻福州布船。",
    "paragraph_id": 10
  },
  {
    "title": "樟腦劫",
    "author": "胡長松",
    "text": "伊佮彼个賊幫的另外6个人，包括3个唐山人、2个烏鬼仔、閣1个白鬼仔，手提大刀跳上福州布船的甲板，共船頂所有的人攏刣死，紲落共屍體擲入湧裡，了後，就共船頂的布載去廈門賣，賣著幾个番銀，閣提番銀買煙土轉去澳門賣予煙館，得著袂少錢，就按呢開始予伊成做一个真有架勢的海賊矣。",
    "paragraph_id": 11
  },
  {
    "title": "樟腦劫",
    "author": "胡長松",
    "text": "根據傳說中彼个張潤家己的講法，伊的性地是一个十分善良的古意人，所以，經過四、五年佇海裡刣人放火，枉死幾个孤魂野鬼，家己嘛有幾落遍險險無命了後，伊張潤就決心收跤洗手，轉去到伊已經無爸無毋的故鄉惠安的縣城螺鎮，共一个媠甲可比天頂仙女的姑娘娶做家後，閣自伊手裡拚死拚活所粒積的錢銀窮窮咧，想欲做一个小生理，過伊振作平常的太平日子。",
    "paragraph_id": 12
  },
  {
    "title": "樟腦劫",
    "author": "胡長松",
    "text": "本底伊毋知欲做啥款的生理買賣，想來想去，煞想起幾冬前伊拄落海做賊的時，就是予福州的布船致蔭，伊相信彼是一款特殊的命底機緣，所以就佇螺鎮上鬧熱的街市開一間布庄叫做大富布庄，閣予伊的家後大腹肚，準備替伊生一个上介福氣生的龍仔囝。",
    "paragraph_id": 13
  },
  {
    "title": "樟腦劫",
    "author": "胡長松",
    "text": "只是想袂到，彼一日，當伊的家後坐佇伊大富布庄的布櫃頭前為伊觸算盤的時，煞毋知對佗位吹來的風，共布櫃仔上頂頭的一塊白布吹落來，的瞬爾爾，拄拄就共伊張潤的媠家後佮猶未出世的龍仔囝翕死佇白布裡。某死了後，伊張潤就真毋甘願，走去算命，算命的半仙講伊閣有海上船頭船尾的恩怨愛解決，若無解決，後半世人的日子就拍算歹過。",
    "paragraph_id": 14
  },
  {
    "title": "樟腦劫",
    "author": "胡長松",
    "text": "伊張潤無法度無聽半仙的真言，閣想起伊的家後佮伊的龍仔囝無緣翕死佇白布裡的冤屈，只好閣一遍落海討趁。伊知影伊是善良的古意人，袂使閣做刣人放火的生理，所以就去參加福建水師，閣用伊的銀兩買一个水師裡的毋成官差來做。",
    "paragraph_id": 15
  },
  {
    "title": "樟腦劫",
    "author": "胡長松",
    "text": "講來講去，彼个半仙確實毋是普通角色，伊張潤一入水師就搪著清法戰爭，結局，就佇大清欲輸甲褪褲晉前（潘大興老先生講「輸甲褪褲」四字是伊家己加的），伊張潤竟然發揮伊過去海賊的本領，刣死幾落个法國白鬼仔，立下5大戰功，了後，戰爭結束，伊就手提這5大戰功，褲帶縖〔hâ〕伊的總家伙，過烏水溝，踏上台灣這塊新天地。3 予衙門封做「社長」的土目潘獅特別換彼軀蹯龍錦衫出來見客。",
    "paragraph_id": 16
  },
  {
    "title": "樟腦劫",
    "author": "胡長松",
    "text": "當初時，張潤手裡的彼張紙，當然就是大清官府同意伊入山開墾樟腦的書類。只是，伊所想欲踏入去的地界已經是土牛溝的東爿，算是「生番」的地頭。有人講，官府從彼遍佮白鬼仔的戰爭拍了就無仝矣，千思萬想欲佇這款樟腦事業內面得著好處，甚至想欲經營專賣，所以就積極開山「理番」。按呢，四界允准開設腦寮就是其中上初步的做法。只是，踳踏入去山區的地界予高山族真不滿，一定就需要有隘防來保護。",
    "paragraph_id": 17
  },
  {
    "title": "樟腦劫",
    "author": "胡長松",
    "text": "雖然早前乾隆時代所設的內山隘寮已經撤除，毋過彼个張潤猶是開喙講，假使蓬萊庄會使組丁勇保護，伊願意提供並別人較濟的「山工銀」予這个庄頭。潘獅當然知影，附近有幾落个庄社嘛當按呢咧發展樟腦，閣這个山區本身就有大片的樟仔林，假使這个張潤無來嘛仝款會有另外一个張潤出現。所以，伊自起頭就無按算拒絕──只是，想是按呢想，伊猶是愛試看面前這个自稱張潤的漢人的鹹汫。",
    "paragraph_id": 18
  },
  {
    "title": "樟腦劫",
    "author": "胡長松",
    "text": "所以伊就共張潤tshuā入大廳坐，請其他人客佇厝外的山桐樹跤小等。「請問張先生今年貴庚？」 「小的肖狗，已經32矣。」 「你毋通叫家己『小的』。我看你手頭有淡薄錢銀，人範嘛袂䆀，敢講你猶未成家？」 「世事如雲。我的某囝佇唐山遭受橫厄，予我心有掛礙，佇海上的船頭船尾渡過幾回生死，到今就無閣再娶。今仔日來貴寶地落腳，無問感情，只是存心欲佇遮建設新事業。」 「若是我共本庄的閨女嫁你做某咧？」 「這？",
    "paragraph_id": 19
  },
  {
    "title": "樟腦劫",
    "author": "胡長松",
    "text": "」 「敢講你有棄嫌？」 「毋是啦。唉，當然毋敢啊！」 「若按呢為何會躊躇？」 「這…因為拄才入庄晉前，小的有看見一位姑娘生得標緻大範，毋知敢是貴庄閨女？」 「哦？你是佇佗位看著？」 「佇社頭彼塊大石邊。有一片園仔佇遐。我行過的時看著彼个姑娘對園裡起身看我，伊徛亭亭的兩枝跤腿親像鹿仔跤遐猛掠，閣有伊目睭圓輾輾注目看我，完全無看我生份。我就感覺彼是一位奇女子，若有緣份佮伊結親一定真有福氣。",
    "paragraph_id": 20
  },
  {
    "title": "樟腦劫",
    "author": "胡長松",
    "text": "」 「哈，講起來歹勢，你所看著的正是小女啊。毋過可惜，伊已經佮阮遮的一个麻達相意愛，你若無棄嫌，我會使介紹別个姑娘。」 「喔，按呢啊……總是會使考慮。橫直，我回頭已經路斷，一个人佇遮嘛無某無猴，若有一个伴嘛較安定。」 「這就是我的意思。」 「按呢，你是同意我所提議的合作矣？」 「提煉的樟腦，阮該當有一半的份額。山工銀另外算。」 「會使。」 「你三日後才閣來，我會先問看衙門彼頭的意見。",
    "paragraph_id": 21
  },
  {
    "title": "樟腦劫",
    "author": "胡長松",
    "text": "」 根據早前「絲有義」老人對潘大興叔公祖的講法，彼个張潤就是用這款有氣魄閣誠懇的面貌，初初來到這欉內山的桐花樹跤。彼日，滿山白雪雪的桐花佇青翠的山谷中當leh大開。閣經過二年，蓬萊庄的樟腦事業進入新的階段，張潤嘛歡歡喜喜娶著一个家後。上予伊歡喜的是，伊新娶的家後毋是別人，就是當初時予伊佇大石邊看著的彼个媠姑娘，也就是蓬萊社土目潘獅的查某囝潘阿鵑！",
    "paragraph_id": 22
  },
  {
    "title": "樟腦劫",
    "author": "胡長松",
    "text": "4 張潤迎娶潘阿鵑彼工，照遮的古禮，叫人對山跤的市仔擔一「搭紀」（竹籃）攏總幾落斗的大蚶來做謝禮。潘獅嘛真歡喜，刣一隻牛，閣拍開幾落甕的黍仔〔sé-á〕酒，款待規庄頭的人啉迵海。包括所有腦寮內底的羅漢跤仔，嘛攏來鬧熱，對透早到透暗嘻嘻哈哈鬧袂停。一直到暗暝，一鉤月白白清清，鉤佇東爿山的尾溜，潘獅怹兜門口埕的火炰〔hué-pû〕點著，一群男男女女手牽手，圍火炰咧跳舞。",
    "paragraph_id": 23
  },
  {
    "title": "樟腦劫",
    "author": "胡長松",
    "text": "潘獅的下跤手絲有義，彼時閣是少年麻達，嘛是社內走上緊的緣投麻達，干焦伊無加入跳舞的隊陣。伊已經啉半醉矣，半撐半坐佇潘獅怹兜的壁邊，看眾人佇火煙之中咧轉踅。伊向望伊的愛人潘阿鵑會使共頭斡對伊遐去，嘛向望潘阿鵑會使佮伊仝款有淡薄仔悲傷。毋過潘阿鵑並無看伊，甚至連斡頭揣伊嘛無揣。絲有義共手裡彼甌黍仔酒做一擺灌入伊的嚨喉。",
    "paragraph_id": 24
  },
  {
    "title": "樟腦劫",
    "author": "胡長松",
    "text": "伊真緊就想起，彼擺伊佮潘阿鵑去到生滿野刺波的溪邊佚迌，潘阿鵑按怎雄雄共伊紅紅的喙唇唚佇伊的喙唇，紲落怹閣是按怎佇溪邊的草埔絚絚相攬。後來伊共伊的囡仔伴「百步」講，潘阿鵑的紅喙唇比溪邊遐紅色的野刺波較甜呢。伊無共「百步」講的，是潘阿鵑的腰身所圍的彼兩片「遮陰」內的景色……毋過這馬，這一切攏親像面前蒸懸的火烌〔hué-hu〕仝款，消失對夜空去。",
    "paragraph_id": 25
  },
  {
    "title": "樟腦劫",
    "author": "胡長松",
    "text": "伊甚至感受著一種奇怪的苦楚，袂輸這个苦楚是自張潤頭一日來佇蓬萊社就開始的矣。仝款的彼日，佇社長潘獅怹兜的壁邊，伊清清楚楚聽著這个叫做張潤的外地人，按怎共伊的頭家潘獅講起伊的愛人潘阿鵑，閣按怎毋知見笑，形容潘阿鵑的跤腿「親像鹿仔遐呢猛掠」。絲有義心狂火熱，想欲闖入門去佮伊輸贏，好佳哉潘獅有替伊表明，講伊潘獅的查某囝已經有一个相意愛的麻達。「毋過，猶是一个毋知見笑的奸鬼仔啊！」絲有義喙裡按呢嚅。",
    "paragraph_id": 26
  },
  {
    "title": "樟腦劫",
    "author": "胡長松",
    "text": "嘛是因為按呢，後來當潘獅講伊希望絲有義入去腦寮鬥相共的時，伊隨就感受著真深的不安──雖然，閣過無偌久，伊就叫是彼只是伊初初的誤解而已。絲有義跤手猛掠，力頭嘛並遐外地來的羅漢跤仔較飽足，予張潤時常佇潘獅面前呵咾伊，嘛賞伊比別人較濟的工錢。彼段時間，張潤教伊做真濟煉腦的穡頭，嘛毋捌閣佇伊的面前講過潘阿鵑，就親像伊張潤干焦想欲佇樟腦頂懸趁一條大私奇〔sai-khia〕，對查某人完全失去趣味仝款。",
    "paragraph_id": 27
  },
  {
    "title": "樟腦劫",
    "author": "胡長松",
    "text": "有一日，張潤就專工叫絲有義擔一擔樟腦，綴伊落山。怹入去彼个庄頭上鬧熱的市仔，共樟腦交予一个生理人，紲落怹就行入一間酒館。絲有義並無啥物特別的戒心，酒直直灌入腸仔腸肚去。當伊啉甲醉茫茫的時，張潤閣講欲tshuā伊去另外一个所在看一下世面，怹就行入一間烏暗暗的筊間。絲有義拄開始毋知啥物叫做跋筊，張潤就予伊一貫銅銑〔tâng-sian〕仔予伊硩看覓。想袂到，絲有義真緊就贏幾十貫銅銑。",
    "paragraph_id": 28
  },
  {
    "title": "樟腦劫",
    "author": "胡長松",
    "text": "伊雄雄感覺張潤對伊真好。怹行出筊間的時，日頭已經欲落山矣，絲有義贏真濟錢，就自贏來的錢提去布店買一塊花布轉來。伊甚至共張潤講，彼塊花布若是穿佇伊的愛人潘阿鵑身軀，一定真媠。張潤就笑笑對伊頕頭。自按呢，見若有張潤欲落山出張，絲有義就爭取綴路，張潤嘛攏笑笑答應伊。按呢幾遍了後，一直到有一工，絲有義共伊身軀所有的錢銀攏紮落山，然後憂頭結面轉來。",
    "paragraph_id": 29
  },
  {
    "title": "樟腦劫",
    "author": "胡長松",
    "text": "絲有義終其尾佇彼个筊場失去一切，甚至共張潤借一筆大條錢，親像共伊的性命攏撣上筊桌，共伊的後半世人攏輸了矣。彼是秋天，伊行轉來這片茫茫罩霧的山谷，遠遠看著伊的愛人潘阿鵑的厝就跤步沉重，就感覺伊的性命只是空虛，親像欲結束矣。連鞭伊雄雄覺醒，一切攏是伊面前的張潤共伊害的。伊就出拳對張潤舂過，紲落，二人就佇夜霧中的山路拍起來，一直到眾人對社裡聽著聲，走出來佔怹。「毋知見笑的奸鬼仔啊！」絲有義按呢喝。",
    "paragraph_id": 30
  },
  {
    "title": "樟腦劫",
    "author": "胡長松",
    "text": "伊走入暗暝的樹林，想欲離開伊的庄頭，毋過，伊的愛人潘阿鵑綴伊的跤步逐來，共伊苦勸，愛伊留落來。潘阿鵑講，這是伊的老爸的意思，嘛是伊的意思…… 眾人圍火炰所跳的舞結束矣，規个庄嘛攏醉矣。「毋過，早知有今仔日的場面，當初時閣是何苦留我落來咧？」絲有義徛起身。伊無看著張潤，干焦看著伊的愛人徛佇火影裡。伊踏上前，共伊的愛人絚絚攬咧，親像當初佇生滿野刺波的溪邊彼工仝款。",
    "paragraph_id": 31
  },
  {
    "title": "樟腦劫",
    "author": "胡長松",
    "text": "潘阿鵑斡頭，用圓輾輾的目睭看伊，親像欲鑿入伊的心肝。伊相信，彼是伊最後一遍共伊的喙唇唚佇伊的愛人潘阿鵑的喙唇，彼个比紅紅的野刺波閣較甜的紅紅喙唇啊！5\t 「共心內的刀收起來，你袂當閣按呢刣死家己矣。」彼工佇火影裡，潘阿鵑按呢共絲有義講。伊的愛人當然知影，自彼遍跋筊的風波了後，彼枝刀就深深插入佇伊的心肝頭。彼時，伊隨就離開腦寮的穡頭，照潘獅的吩咐加入隘防的丁勇。伊一个人時常peh上重新搭好的望高樓。",
    "paragraph_id": 32
  },
  {
    "title": "樟腦劫",
    "author": "胡長松",
    "text": "絲有義已經毋知欲按怎佮伊的爸母講話，因為伊的爸母對伊真失望，尤其煩惱厝裡的彼塊小小的黍仔園會予彼个叫做張潤的討去拄筊數。事實上，彼个張潤確實已經派人去過怹兜三、四逝矣。彼一工，伊的老毋共絲有義講，伊無應該閣佮潘阿鵑鬥陣矣，按呢，怹兜就會使繼續佇黍仔園種黍仔，袂飫著腹肚。自彼工了後，伊就無閣佮潘阿鵑講話矣，一直到潘阿鵑嫁予張潤彼工，伊聽著伊的愛人對伊講：「共心內的刀收起來！",
    "paragraph_id": 33
  },
  {
    "title": "樟腦劫",
    "author": "胡長松",
    "text": "」 望高樓就搭佇庄仔頭東爿二里遠，就佇兩粒山中央的隘口。彼條有野刺波的溪仔嘛經過遐。伊毋願轉去庄頭，自願暝日守佇望高樓邊的隘寮，甚至大部份的時間，伊攏踮佇望高樓頂懸無欲落來。其實怹的隘防線無親像別位的隘防衝突遐濟，一方面因為怹的丁勇濟，山頂的番社較毋願佮怹生事，閣一方面，土目潘獅嘛佮山裡彼爿的頭人有熟似，甚至捌引薦幾位「生番」，「歸化」官府有功在身，眾人毋敢得失。",
    "paragraph_id": 34
  },
  {
    "title": "樟腦劫",
    "author": "胡長松",
    "text": "所以，除了有幾遍佮來拍獵的番社起一寡小事端，怹嘛算是度過一段平靜的日子。一直到有一工（伊會記之是潘阿鵑嫁予張潤隔轉年的頭一个春天，是一个中晝雄雄落大雨的日子），伊聽著消息，講張潤的樟腦35擔，本底欲運去淡水賣，結果中途佇山跤的中港渡口遐，予一个叫做吳啟陞的官員全部劫去。「你佮我做伙趕落山去看覓咧！」潘獅按呢吩咐絲有義。「袂使，望高樓的隘防嘛是愛有人顧。",
    "paragraph_id": 35
  },
  {
    "title": "樟腦劫",
    "author": "胡長松",
    "text": "」 「若這35擔樟腦討袂轉來，咱的隘防就無彩工矣。」 就按呢，怹一陣十偌个人，由潘獅tshuā頭，穿棕簑，身揹番刀，佇大雨中半走半行，趕到山跤的渡口。毋過，當怹到位的時，現場當然已經無看著劫匪的人影。現場的張潤已經予大雨沃甲袂輸拖屎連，伊欲哭欲啼對潘獅講：「咱的35擔樟腦本底欲行水路運去淡水，想袂到，樟腦都猶未搬落牛車，彼个釐金局司事吳仔啟陞就跳出來，講阮無納釐金。",
    "paragraph_id": 36
  },
  {
    "title": "樟腦劫",
    "author": "胡長松",
    "text": "這當然毋是事實，我釐金攏納矣，甚至私下已經閣予伊加倍的烏紗錢，想袂到，伊叫一陣兵勇就共咱的35擔樟腦劫去矣！伊閣講，遐是照律例行事，全數查扣！」 「又閣是彼个愛食烏紗錢的毋成小囝吳仔啟陞！怹人咧？」 「走矣！一群兵勇共樟腦囥上怹的車sak走，另外一群兵勇共阮阻擋，毋予阮逐去！」 「啥物！這食錢官虎！咱去竹塹衙門告伊！我看伊按怎講！",
    "paragraph_id": 37
  },
  {
    "title": "樟腦劫",
    "author": "胡長松",
    "text": "」 幾日後佇衙門，彼个吳啟陞堅持伊無共張潤的35擔樟腦劫去，堅持是因為張潤無納釐金，所以照律例查扣。伊講：「而且，全部只有19擔，並非張潤講的35擔。這19擔樟腦現此時攏佇官府的庫房，請大老爺明察！」 「欲察啥？你這隻官賊！」潘獅佇衙門對伊唱聲：「明明就是35擔！」聽講伊的聲嗽大，連當年的縣令方開運嘛愛尊存伊三分。",
    "paragraph_id": 38
  },
  {
    "title": "樟腦劫",
    "author": "胡長松",
    "text": "毋過尊存罔尊存，過無偌久，官府結案講，的確就是因為張潤私漏釐金，所以伊的19擔樟腦就予釐金局司事吳啟陞查扣。「毋過，我確定知影，彼工擔落山是35擔樟腦。」一直到久年以後，絲有義嘛是按呢對囝孫仔講。6 雖然遭受彼遍的搶劫，張潤的樟腦開墾並無受著影響，煞顛倒更加昌颺。伊開墾的區域那來那闊，閣結合伊的丈人潘獅本底就有的勢力，二人的合作佇內山地區，無人敢看無到重。嘛因為按呢，蓬萊庄的隘防並晉前閣較緊張矣。",
    "paragraph_id": 39
  },
  {
    "title": "樟腦劫",
    "author": "胡長松",
    "text": "尤其是開墾的區域漸漸伸入東北爿，所以佮東北爿猛貓社之間的衝突就那來那濟。有一遍，猛貓社的人來到怹開墾的山林拍獵，結果佮怹的腦丁相搪，兩爿相冤起來。蓬萊社的麻達佮羅漢跤仔，共猛貓社的人拍甲著傷。隔轉工，對方就聯合其他的番社來理論。彼遍潘獅出面佮怹撨真久，甚至有官府的理番衙門佮對方熟似的通事攏總出面，代誌才準煞。",
    "paragraph_id": 40
  },
  {
    "title": "樟腦劫",
    "author": "胡長松",
    "text": "閣有一遍，一个腦丁佇山林取柴的時，跤予補獸器挾著，跤目規个斷去，血tshap-tshap津。因為遐是怹時常行的路，規庄的腦丁攏認為是怹刁故意共機關設佇遐的，規群人就喝講欲去猛貓社輸贏。這回，是潘獅出面去共怹的頭目討公道，共怹討5隻鹿仔轉來做賠償。上嚴重的彼遍，是猛貓社的一个少年家失蹤，怹規个社來遮欲揣人。彼工，潘獅拄好無佇咧，由張潤代表出面，結果，對方雄雄提番刀共張潤押起來。",
    "paragraph_id": 41
  },
  {
    "title": "樟腦劫",
    "author": "胡長松",
    "text": "庄內的人驚一趒，共遮外庄人包圍起來。張潤看過怹按怎刣人，心內驚惶，開喙叫逐家先莫烏白動。就佇逐家毋知欲按怎的時陣，絲有義雄雄對人群中踏晉前，共刀楔佇對方頭目的頷仔頸，跤手猛掠，三二下就共猛貓的頭目押稠咧。「哇！」現場鬧動一片。絲有義講：「阮已經講過，恁所欲揣的彼个少年家並無佇遮，一定是伊家己佮姑娘仔去佗位佚迌矣。",
    "paragraph_id": 42
  },
  {
    "title": "樟腦劫",
    "author": "胡長松",
    "text": "阿若講眼前佇恁手裡的這个張潤，恁聽予斟酌，伊就是較早捌搶我牽手的冤仇人，規氣，恁就做恁一刀共刣死嘛無要緊。只是我保証，為著保護阮社的名聲，你一動手，我這馬嘛隨時會當取恁猛貓頭目的人頭，好膽恁會當試看覓！」 「喂，你這个臭小囝！哪會當按呢講？」張潤開嘴。「哼！我欲按怎講就按怎講！你這隻毋知死活的戇面鴨！」絲有義按呢應。怹二人親像搬戲仝款，佇眾人面前觸嘴鼓。「喂！",
    "paragraph_id": 43
  },
  {
    "title": "樟腦劫",
    "author": "胡長松",
    "text": "你是閣咧數想阿鵑，苦袂得我無予怹刣死是無？」張潤用不滿的口氣講。「哈！自伊嫁你，我就等這个機會等足久矣！規氣我一刀共我手頭這隻猛貓liô落，按呢你的人頭嘛落地，阿鵑就順紲轉來我的身邊矣！」 「你！」張潤的聲調透漏出受氣佮絕望。這時，猛貓社的頭目發出求饒的聲嗽：「毋通！毋通衝磅！這位勇士！」 絲有義講：「你若叫怹共張潤放開，即時攏離開阮的社頭，我就共你放開。」 「好，我聽你的。喂！恁共伊放開！",
    "paragraph_id": 44
  },
  {
    "title": "樟腦劫",
    "author": "胡長松",
    "text": "恁攏走！攏走！」 按呢，張潤就佇猛貓社的刀下逃過一命。自化解彼遍的危機了後，絲有義的心肝頭，才成實感受著「心內的彼支刀」已經拔〔pue̍h〕起來矣。伊開始閣會當佇眾人面前夯頭看伊的愛人阿鵑。有時阿鵑嘛會偷偷看伊。甚至怹開始閣主動有話講。另外一方面，予絲有義救一命的張潤嘛知影，絲有義佇彼个場面刁故意講的話內面嘛有幾分是心內話，按呢一想，張潤就暗暗有一種無可奈何的驚惶佮毋願，只是伊嘛毋知欲按怎化解。",
    "paragraph_id": 45
  },
  {
    "title": "樟腦劫",
    "author": "胡長松",
    "text": "伊干焦知影，伊愛緊予潘阿鵑為伊生出怹的後代，按呢，伊佇潘家的地位才會愈來愈在。7 大熱的七月時，山谷的山桐花已經開始蔫。風吹過，白色的花瓣落佇樹林，嘛有七、八瓣飄落來佇溪邊的石頭頂，一時佇遮，一時佇遐，佇風裡真無得定。山谷的樹林已經成做暗綠，山頂懸的天嘛已經轉做深沉的空色〔khóng-sik〕。這一切構成一个恬靜的熱天山谷。絲有義佇望高樓聽候潘阿鵑的身影出現。",
    "paragraph_id": 46
  },
  {
    "title": "樟腦劫",
    "author": "胡長松",
    "text": "這馬，阿鵑會鬥相共去隘寮遐替隘丁煮食三頓──較早，這攏是另外一个叫做依習的查某囝仔塊負責的，毋過彼个依習頂月日已經嫁去別庄，一時揣無人，潘阿鵑就共潘獅講，伊會當家己來為隘丁煮食。所以這段時間的早起伊攏會來。當山谷的樹蔭離開溪水了後，潘阿鵑就會身揹竹籃，位溪邊樹林內底彼條小路出現。",
    "paragraph_id": 47
  },
  {
    "title": "樟腦劫",
    "author": "胡長松",
    "text": "絲有義毋知影按怎解說，就算只是看著風吹佇潘阿鵑身軀的「几轆」、看伊的「几轆」佇風中飄飛，伊嘛感覺趣味，無法度共伊的目睭對潘阿鵑的身軀徙走。伊心內當然真清楚，阿鵑佇遐的時，伊就感覺著一款特殊的歡喜。只是，彼工潘阿鵑的身影猶未出現，顛倒庄內的一个少年家喘phé-phé對樹林內走出來。「頭目講，請你緊轉去社裡。」 佇社裡，熱人的日已經peh到天頂，厝頂的茅仔草反白，沖出焦燥草枝的野芳味。「出大代誌矣。",
    "paragraph_id": 48
  },
  {
    "title": "樟腦劫",
    "author": "胡長松",
    "text": "」潘獅講：「昨昏阿潤怹佇中港渡頭看著彼个吳啟陞咧佮人接接買賣樟腦，就出面要求吳啟陞共彼35擔樟腦還咱。彼个吳啟陞看人濟，伊一時走袂去，就共阿潤拐，講物件攏佇怹兜，就是佇潭內庄，叫怹綴伊轉去，會使共樟腦還咱。想袂到，去到潭內吳啟陞的地頭，伊就改喙，講伊干焦會使還19擔，以外，就攏準拄煞。阿潤毋肯，怹就冤起來。",
    "paragraph_id": 49
  },
  {
    "title": "樟腦劫",
    "author": "胡長松",
    "text": "吳啟陞怹囝就呼怹的佃農百偌人圍過來，閣潭內庄的庄正嘛去通報官府，講阿潤共怹縛去遐，喝講連鞭官府就來矣。阿潤看毋是勢面，怹一群人就逃走矣！這是昨昏怹派人對劉家庄來通報的。今怹攏閣匿佇遐。」 「哪會匿遐？怎樣張潤怹毋規氣走轉來社裡就好？」 「這欲按怎會當走轉來？我昨暗得著的消息是講，後瓏總兵收著報案，講是張潤怹『劫持』吳啟陞，後瓏總兵欲共怹緝拿歸案。",
    "paragraph_id": 50
  },
  {
    "title": "樟腦劫",
    "author": "胡長松",
    "text": "我閣問理番衙門的人，怹講是昨昏張潤強押吳啟陞欲轉來內山，目的欲叫吳啟陞怹囝提錢放人，閣講是怹經過潭內庄予庄正發現，所以才通報後瓏官府。」 「這是啥物意思？」絲有義表示聽無。潘獅講：「意思是，這根本就是咧講譀古。哪有人押人押去到別人兜地頭自揣死路的代誌？總講一句，我共你講，今彼个吳啟陞佮官府早就攏串通好矣，咱袂使佮怹強辯。只是，以我佇山裡的勢力，怹猶毋敢動我，所以我叫你來，就是處理這件代誌。",
    "paragraph_id": 51
  },
  {
    "title": "樟腦劫",
    "author": "胡長松",
    "text": "」 「請頭目吩咐。」 「你提這張銀票佮銀兩去劉家庄予阿潤做所費。你共張潤講，伊暫時袂使閣轉來內山，上好看敢有機會轉去唐山。若是遐下跤手就較無要緊，眾人較認袂出來，過兩工就會當轉來。」 「按呢我知影矣。頭目敢閣有啥物吩咐？」 「閣有，我的查某囝潘阿鵑嘛愛綴你去。」 「是按怎？伊綴去去敢好？」絲有義斡頭看潘阿鵑。潘阿鵑的面有一種講袂出的苦楚。「這是伊的意思，因為伊已經有身矣。伊欲綴你去揣阿潤。",
    "paragraph_id": 52
  },
  {
    "title": "樟腦劫",
    "author": "胡長松",
    "text": "你愛一路保護伊。」 「嗯，按呢我知影矣。」 「閣有，你嘛暫時毋通轉來，佮阿潤會合了後，綴怹走一站。」 「是按怎？」 「因為我欲通報官府，講你失蹤，予彼个吳仔啟陞佇潭內庄縛去。我會寫一張狀去巡撫衙門遐討人，巡撫衙門若發現潭內就是吳啟陞的地頭，嘛會有憢疑，按呢嘛是塊共縣府的官差警告！所以總講一句，你就先綴張潤走，袂使出現，嘛袂使講你的本名，若不得已，就講你叫做潘戇，按呢敢有清楚？」 「嗯！",
    "paragraph_id": 53
  },
  {
    "title": "樟腦劫",
    "author": "胡長松",
    "text": "」 最後，就佇上熱的彼个七月時，連𧌄蜅蠐都熱甲叫袂出聲的彼个熱人，絲有義身揹包袱仔，共拄才有身的潘阿鵑的手牽咧，踏過已經凋蔫落花的山桐花的花瓣，行入彼條予沉靜的空色天頂佮暗綠的樹葉所崁咧的山林小路…… 8 「這就是絲有義老人對我講的故事矣。」潘大興叔公祖按呢共阮講。",
    "paragraph_id": 54
  },
  {
    "title": "樟腦劫",
    "author": "胡長松",
    "text": "伊閣叫潘阿叔共一份叫做《淡新督考》的文獻掀予我看，其中有一頁就是光緒13年潘獅呈巡撫衙門的供詞，頂頭按呢寫： 「……詎吳啟陞恃地在握，即喝黨佃人吳查某、吳妹、吳淵、吳鴨母並不識名庄眾白餘猛，各持銃械，鬧哄威嚇，隨將化番絲有義糾擄酷禁無蹤，延今未放，致眾番曉曉，擾攘難安。倘含恨生變，貽害胡底。不已，喊乞 大老爺，番民一體，恩迅簽差，先將化番絲有義押放，俾回安業，沾恩戴德。切扣。",
    "paragraph_id": 55
  },
  {
    "title": "樟腦劫",
    "author": "胡長松",
    "text": "」 「看來恁的先祖潘獅是一位有勇氣閣有頭殼的頭目啊！」 「遐當然！」潘阿叔捧一甌新泡的茶米茶予我，伊講遐是新開發的，有山桐花芳味的茶米。「毋過，最後咧？我是講，最後張潤、絲有義佮潘阿鵑三人的結局是按怎？」 「張潤的部份史冊有記載，伊四界匿官府，最後予官府佇淡水掠著，以綁票治罪，坐監6冬半。到伊出獄的時，台灣已經著欲予日本統治矣，伊嘛無閣轉來內山。阿若講著潘阿鵑佮絲有義呢，哈，這就愛問叔公祖咯！",
    "paragraph_id": 56
  },
  {
    "title": "樟腦劫",
    "author": "胡長松",
    "text": "」潘阿叔講到遮，用手共潘大興叔公祖的肩胛頭貼一下。我就看著這个老人，閣一遍用伊的手共伊攏是皺痕的面捋捋咧，講：「其實啊，故事內面的彼个潘阿鵑就是我的阿姑哩。怹落尾無揣著張潤。彼个絲有義，幾年了後閣共我的阿姑對山跤tshuā轉來內山，一世人攏佮伊鬥陣哩！哈哈！」 2017/4/16 全文完 2017/5/25 定稿",
    "paragraph_id": 57
  },
  {
    "title": "死亡證明",
    "author": "胡長松",
    "text": "【二二八系列之 3】          死亡證明  胡長松 彼當陣，我猶是一個少年家仔，拄去夠區公所吃頭路。代誌發生ｅ時，我合阮同事負責維持區裡ｅ治安，而且閣保護四五十個外省人ｅ安全，予殷吃、予殷滯，結果，嘛是予外省兵仔掠去，關七八工。雖然比起來關無久，不過，你知影靴是啥物款ｅ日子。我會記，值四月尾ｅ某一日。她行入來，穿一軀作稼人底穿ｅ氆色布衫。她是來發嫂仔，滯值附近ｅ三塊厝，卯人ｅ田底種作。",
    "paragraph_id": 1
  },
  {
    "title": "死亡證明",
    "author": "胡長松",
    "text": "她有看著我。她值窗仔邊揀一個位坐落，然後將她ｅ瓜笠囥值腳頭趺。她瘦卑巴，恬恬坐值靴，風霜ｅ面無任何表情。彼幾日，我接著命令，要辦理區民ｅ五戶連保，遐是我ｅ空缺。一透早道有真濟人來辦，我ｅ桌仔頭前一直有人，夠我卡清閒ｅ時陣，已經卜偎中晝。她猶值靴。我向她打一個招呼，她才起身，款款仔行偎來。「請坐啊！嫂仔！」   她點一個頭，坐落來。「我是卜來辦戶口ｅ。」 「是，妳小等。",
    "paragraph_id": 2
  },
  {
    "title": "死亡證明",
    "author": "胡長松",
    "text": "」 我揣著資料ｅ時，雄雄想著，來發兄值舊年底致病過身去，死亡登記猶未辦理。「我道是卜來辦阮發仔ｅ死亡登記。」   「唉，來發兄是一個大好人，一道是一，二道是二，做人閣 ah-sah-lih，真想未夠……」   「伊病真久。」   「誰知影，鐵打ｅ身體，嘛會致著遐『嘛啦痢仔』……」   「伊病真久，不過嘸是啥物『嘛啦痢仔』！」   「咿？」我感覺怪怪。我ｅ記智應當無嘸著。",
    "paragraph_id": 3
  },
  {
    "title": "死亡證明",
    "author": "胡長松",
    "text": "我猶會記，舊年底，我去看來發兄，伊歸身軀發燒拚汗，一直漏屎，是「嘛啦痢仔」無嘸著啊，庄仔頭有幾若個攏著即款病，無三二工道死去。我嘛會記，閣過幾日仔，我道聽著來發兄過身去ｅ消息，仝款是舊年底ｅ代誌。甚至我有參加伊簡單ｅ喪禮。",
    "paragraph_id": 4
  },
  {
    "title": "死亡證明",
    "author": "胡長松",
    "text": "她提出一張紙予我，是一張里長開ｅ簡單ｅ死亡證明：     死亡證明 吳來發住址高雄市三民區○○里○○路○○號因病歿於民國三十六年三月七日 此證           立證人 高雄市三民區○○里里長   林大木 印    我驚一著。「嫂仔！這……這哪會安呢？三月初七，是頂個月ｅ代誌，嘸過，來發兄伊咁嘸是舊年底道……」 「是啊，伊是舊年道破病去無嘸著。唉！",
    "paragraph_id": 5
  },
  {
    "title": "死亡證明",
    "author": "胡長松",
    "text": "伊病真久，拖夠hin2遂安呢做伊轉去──」 她講咧講咧，開始流目屎。我講：「嫂仔，即個死亡證明未使，要醫生開ｅ。」   「哪會未使，我看真濟人攏是里長開ｅ。」   「遐是少數。你知影，因為……」我將聲音放低：「因為死太濟人。」   「道是啊！春枝仔合跛腳國仔，嘛是里長開ｅ。」   「嫂仔，妳聽我講，遐無仝，殷是……橫直，若我記嘸著去，我是講，舊年底——」   「無啊，你無記嘸著去。",
    "paragraph_id": 6
  },
  {
    "title": "死亡證明",
    "author": "胡長松",
    "text": "水泉仔，講起來足感心ｅ喔，阮尪仔某予你安呢照顧，發仔破病，你也去給看，也提錢來，頂個月伊出山，你嘛夠位，你實在是足有情ｅ喔！伊卜死晉前，交代我一定要給你說多謝。水泉仔，你好心會有好報，天公伯仔有目睭，攏看會著。」   「無啦！嘸通安呢講，嫂仔，咱是仝鄉，本底道是要互相照顧。只不過──」 她將目屎抔掉，無聽我講遂。她繼續講：「唉！是阮發仔家己無路用啦！我自早道一直給講，生命要顧，你嘛知，伊嘸聽。唉！",
    "paragraph_id": 7
  },
  {
    "title": "死亡證明",
    "author": "胡長松",
    "text": "死好啦，誰叫伊半暝道去巡田水。人卜偷道做殷偷啊，巡巡遐田水有啥路用，咁講攏免睏？阿你嘛知，伊嘸聽，伊嘸八聽過我ｅ嘴。」   「來發兄是一個骨力人。」   「唉！道是傷骨力啊！伊卜死晉前嘛交代，講有代誌會使揣你鬥相共，因為你是讀冊人，閣是阮仝鄉ｅ。阮發仔將你當作親兄弟，你知否？」   「知啦！嫂仔，我嘛將伊當作親兄弟啊！",
    "paragraph_id": 8
  },
  {
    "title": "死亡證明",
    "author": "胡長松",
    "text": "只是……好啦，嫂仔，我坦白講，我看這日期可能有失覺察，死亡登記未使烏白做ｅ，若無，咱是會夆掠去關ｅ。我會記遐嘸是頂個月ｅ代誌。」   「水泉仔，你即馬是底烏白講啥？即款死活ｅ代誌我會烏白講？」她徛起來。「嫂仔！妳莫受氣！我嘸是講妳烏白講。只是講，妳有可能記嘸對去。」 「我無記嘸對去，伊道是頂個月死ｅ。若無你去揣里長來問。你去啊！去問啊！」   「失禮啦！嫂仔，予妳遮受氣。",
    "paragraph_id": 9
  },
  {
    "title": "死亡證明",
    "author": "胡長松",
    "text": "妳先且坐，妳聽我講，這是我ｅ空缺，我未使──」我行出我ｅ位，行夠她ｅ身軀邊。我用手貼她ｅ肩胛頭，請她坐落。我細聲仔值她耳孔邊講：「嫂仔，其實，妳若有啥物困難，做妳吩咐，我水泉仔一定做加夠。不過，這死亡證明，實在──」   她閣開始流目屎。她夯頭看我，她ｅ目睭充滿悲哀。她ｅ聲調黯淡落來。「水泉仔，阮發仔講，若有代誌，要來揣你鬥相共。」   「是啊！嫂仔，發生啥物代誌，拜託咧，妳給我講。",
    "paragraph_id": 10
  },
  {
    "title": "死亡證明",
    "author": "胡長松",
    "text": "我水泉仔做人妳知，我未害妳。」   「彼個時陣，伊存最後一口氣，倒值眠床頂。兵仔撞門ｅ時，伊講伊會給我保庇……水泉仔，彼工是三月初七。阮發仔牽我ｅ手，伊講，若發生啥物代誌，齒根要咬咧，齒根要咬咧。水泉仔，阮發仔死去彼工是三月初七，你一定要會記ｅ。」   「嫂仔，三月初七彼日，我有夆掠去山頂。」   「我知。三塊厝ｅ查甫人攏夆掠去山頂，干擔阮發仔無。",
    "paragraph_id": 11
  },
  {
    "title": "死亡證明",
    "author": "胡長松",
    "text": "伊倒值眠床頂，伊存最後一口氣，伊講：罔腰仔，妳莫驚……」   「嘸過嫂仔，來發兄出山ｅ時我嘛有夠。我會記嘸是──」   「是啊！佳哉你已經轉來。若無，我實在揣無一個查甫人通鬥腳手。彼幾日閣落雨，潮漉漉，我險仔揣無一個腳手。潮漉漉。真勞力喔！你閣來鬥腳手。若無──」   我看她ｅ後面，即馬已經閣排幾若個人。「嫂仔！」我無予她繼續講。「嫂仔！我看安呢啦，妳即張證明，先囥底遮，我會替妳辦。",
    "paragraph_id": 12
  },
  {
    "title": "死亡證明",
    "author": "胡長松",
    "text": "」   「你要相信彼工，確實是三月初七。你要相信。阮發仔講，你是伊ｅ兄弟。」   「是，我相信。」   「我知影你嘸相信。你已經未記啊！」   「嫂仔，我猶會記。」   「遐是當時？」   「三月初七。」   「你猶會記？」   「是，我猶會記。」   「喔！真勞力！」她徛起來，行一個禮。然後她離開，我吐一個大氣。我知影，她傷心過度，她ｅ精神已經錯亂。",
    "paragraph_id": 13
  },
  {
    "title": "死亡證明",
    "author": "胡長松",
    "text": "我將彼張死亡證明囥值我ｅ屜仔底，而且已經決定，即曾代誌等她卡恢復咧才來處理。續落，我繼續辦我ｅ五戶連保。三塊厝ｅ里長大木伯仔有時會來阮辦公室，差不多攏是替里民走闖戶政ｅ代誌。五戶連保辦了無外久，六月，我閣收著命令，要辦身份證，我猶閣卡無閒。結果，遂未記問伊彼張死亡證明ｅ代誌。彼張死亡證明，道安呢一直囥值靴。我強強卜將來發嫂仔放未記。",
    "paragraph_id": 14
  },
  {
    "title": "死亡證明",
    "author": "胡長松",
    "text": "一工黃昏，我拄下班行出辦公室，大木伯仔踏一雙木屐，卡啦卡啦雄雄狂狂走來。「阮三塊厝ｅ吳陳罔腰，是嘸是恁仝鄉ｅ？」 「是啊！」我講。吳陳罔腰道是來發嫂仔。「緊咧，綴我來！」伊手給我掠咧。「出代誌啊！」   「是安怎？」   「她予火車撞死啊啦！」 「么壽！哪會安呢！」 阮經過省中ｅ圍牆仔，鳳凰花開加紅phaN3 phaN3一片，倒手爿是三塊厝，閣卡過，道是鐵枝路。",
    "paragraph_id": 15
  },
  {
    "title": "死亡證明",
    "author": "胡長松",
    "text": "大木伯仔殷厝滯值鐵枝路邊，伊若行若講：「我出來飼雞，看她一個人行值鐵枝仔路，憨神憨神，我闖過，一面給喝。嘸過已經未赴，火車過來，嗚一聲，我目睭金金看她夆撞死。」   「哪會安呢？哪會安呢？」   她ｅ屍體已經予人徙夠鐵路碎石仔邊ｅ草埔，四箍輪轉圍未少人，厝邊兜好心提草蓆仔給嵌咧，我嘸甘給掀起來看。現場一陣臭味。大木伯仔一直搖頭。「可憐代，一屍兩命。」伊講。「一屍兩命？」   「是啊，她腹肚閣一個。",
    "paragraph_id": 16
  },
  {
    "title": "死亡證明",
    "author": "胡長松",
    "text": "」   「哪有可能？」 「才三個月大。」   「這……哪有可能……」   我想起彼曾死亡證明ｅ代誌，我想這有關係。我請教大木伯仔。伊偃頭，過一時仔才閣斡頭看我。「安呢講起來，彼工ｅ代誌，你猶嘸知？」   「叨一工？」 「咱夆掠去彼工。」   「啥物代誌？」   「兵仔打來，幾個學生囝仔，走去匿值殷兜。」   「哦？",
    "paragraph_id": 17
  },
  {
    "title": "死亡證明",
    "author": "胡長松",
    "text": "」   「她教殷匿值眠床腳，結果，靴兵仔入來，問她，她嘸講，遂予靴兵仔……」伊閣斡頭看彼領草蓆仔。「唉！水泉仔，有七八個呢，七八個呢，野鹿！」伊繼續講：「落尾她有身，阮某給講，講有藥仔，教她道打掉，她嘸肯。水泉仔，你咁知影她安怎應？」   「安怎應？」   「她應講：宰人ｅ代誌，我做未來。她講她做未來啦！",
    "paragraph_id": 18
  },
  {
    "title": "死亡證明",
    "author": "胡長松",
    "text": "即個憨查某囝仔，一直講卜替來發仔生一個子，拚幾若年攏生未出來，想未夠，予靴兵仔……她一個查某人，尪早道死啊，叫她卜安怎……」   「大木伯仔，你免閣講，我瞭解啊！」   彼工暗暝我作夢，夢見省中圍牆仔頂ｅ鳳凰花紅paN3 paN3，來發嫂仔徛值下面，一遍過一遍問我仝款ｅ問題。我一直給講：「我相信，我相信，我相信。」 2002/9/4 PAGE  1 PAGE  4",
    "paragraph_id": 19
  },
  {
    "title": "阿貓不孝ｅ故事",
    "author": "胡長松",
    "text": "【二二八系列之5】     阿貓不孝ｅ故事   胡長松      一九四七年三月初六，亦就是高雄要塞ｅ軍隊位山頂打落來ｅ彼一日ｅ暗暝，歸個鹽埕埔罩值烏暗霎雨ｅ夜霧之中。跨過鐵枝路連接壽山合鹽埕埔ｅ陸橋頂，一直有軍卡車來來去去。即面，陸橋腳ｅ小上海酒家大門深鎖，遐是一棟三層樓懸ｅ樓仔厝，彼時值高雄，是少人有ｅ。",
    "paragraph_id": 1
  },
  {
    "title": "阿貓不孝ｅ故事",
    "author": "胡長松",
    "text": "酒家內面，四常充滿樂聲合笑聲ｅ大廳，現在冷清冷清，只有四十外歲ｅ頭家蔡阿貓合伊失明ｅ老母罔市婆ｅ人影。一隻隔壁人家飼ｅ雞角仔，位歹去ｅ雞籠走出來，咕咕咕值酒家ｅ走廊行來行去。「阿貓仔，你閣看覓咧，窗仔關有牢否？」   「阿娘！我確實巡過，攏關好勢啊。」   「嘸過，是安怎我一直聽著鼓吹ｅ聲？安呢大聲細聲，干那深門踏戶入來。遮呢暗啊，殷咁嘸免歇睏？」   「阿娘！",
    "paragraph_id": 2
  },
  {
    "title": "阿貓不孝ｅ故事",
    "author": "胡長松",
    "text": "遐是兵仔噴ｅ鼓吹，犯人足濟，殷大概是卜將犯人載去三角公園ｅ款。不過，殷會先遊街。」   「烏白來！道嘸是底迎神明，遊啥物街？」   「阿娘！殷將人綁值車頂，腳脊胼插一塊牌仔，噴鼓吹是底警告歹人莫出來作亂ｅ意思。」   「么壽骨！殷會來掠你否？你電火緊關關咧！」   「阿娘！今仔咱遮攏無電，本底道無電火。妳放心啦！我平常時仔合殷交情未歹，殷靴長官，逐暝攏值咱遮飲燒酒咧！」   「喔！",
    "paragraph_id": 3
  },
  {
    "title": "阿貓不孝ｅ故事",
    "author": "胡長松",
    "text": "」   殷二個母仔子恬恬值烏暗ｅ酒廳坐一時仔，鼓吹聲閣達啦達啦經過一二擺。「我道講啊，殷安呢欺負人，早慢要出大代誌。你看，殷咁嘸是定定無付酒數？莫怪人怨嘆。閣有，殷到底佗位來ｅ錢通予殷天天醉？我看殷是評日本人卡漚漉，阿貓仔，你值遮無妥當，我看也是先去匿一暫啦！」   「阿娘，妳免驚啦！我講過，我無計較靴。我是好人，殷未掠我！」   卜經營酒家，蔡阿貓人人好，有一定ｅ人脈合社會關係。",
    "paragraph_id": 4
  },
  {
    "title": "阿貓不孝ｅ故事",
    "author": "胡長松",
    "text": "尤其值日本時代伊八去夠唐山經商，唐山話會通，而且伊嘛瞭解唐山人ｅ胃脾，知影安怎來安貼。戰後，伊是取[chhoa7]頭向「祖國人士」唱「歡迎歌」ｅ人，所以外省政商權貴，時常值小上海酒家出入。後來道算是白米紅糖一日三價、一般民眾生活困苦ｅ時陣，小上海酒家，猶是夜夜歌舞ｅ昇平之地。自從台北ｅ消息傳來以後，蔡阿貓道真謹慎，無啥敢出門。",
    "paragraph_id": 5
  },
  {
    "title": "阿貓不孝ｅ故事",
    "author": "胡長松",
    "text": "伊ｅ厝邊有幾個值市政府吃頭路ｅ職員來揣伊，講外省官員走了了，歸個社會亂加安呢，招伊出面參詳大計，維持社會治安。殷講：「若無，以後你阿貓兄ｅ生理卜安怎做？」結果攏予伊推辭。伊講失禮，伊有一個青瞑ｅ老阿娘要照顧。自彼日開始，伊道將小上海酒家ｅ大門關起來，暫停營業。其實，伊ｅ心內是安呢想：我道嘸是憨gian2頭，若照恁ｅ話做，後擺我ｅ生理卜安怎？",
    "paragraph_id": 6
  },
  {
    "title": "阿貓不孝ｅ故事",
    "author": "胡長松",
    "text": "蔡阿貓知影，天大地大ｅ代誌攏會過去，伊值唐山看過太濟；唐山人ｅ性地，伊太瞭解咧。──果不其然，軍隊打落來，肅清卜開始啊！伊安呢想。伊將罔市婆扶去夠三樓ｅ房間睏，然後行入去家己ｅ房間。",
    "paragraph_id": 7
  },
  {
    "title": "阿貓不孝ｅ故事",
    "author": "胡長松",
    "text": "初春，猶真冷ｅ夜風位窗仔縫鑽進來，伊將身軀縮值棉照被內底，一面自言自語：「真緊道會過去，真緊道會過去……」   即馬，這是一個合平常時仔仝款寂靜ｅ暗暝，雖然窗外遠遠ｅ所在若像閣有槍聲，不過無啥清楚，干那是值遠遠ｅ一面大湖邊，有人向水面撣石頭，「咚！」ｅ回聲傳過來，閣慢慢仔消失去。伊知影，遐礙未著伊。伊值難得平靜ｅ心境中睏去。事實上，即個暗暝，並嘸是真正靴呢平靜。",
    "paragraph_id": 8
  },
  {
    "title": "阿貓不孝ｅ故事",
    "author": "胡長松",
    "text": "蔡阿貓值半暝醒過來ｅ時，槍聲已經真接近。「阿貓仔！你起來看覓咧！是安怎啊？」罔市婆嘛值她ｅ房間醒過來。蔡阿貓位眠床頂跳起來。外面ｅ雞角仔，咕咕咕叫加真厲害。然後，伊聽見有人打門ｅ聲。當伊三步做二步闖夠樓梯頭ｅ時，聲音已經停止。續落，伊聽著有一群兵仔走偎來，砰！砰！砰！值酒家ｅ無外遠ｅ街仔路直直彈槍。彼群兵仔ｅ腳步聲已經來夠小上海酒家ｅ門口。蔡阿貓驚加歸身軀疲疲搐。嘸通！嘸通！",
    "paragraph_id": 9
  },
  {
    "title": "阿貓不孝ｅ故事",
    "author": "胡長松",
    "text": "伊煩惱靴兵仔會撞門，殷若撞入門，我卜安怎？我咁要走？我若走，阿娘卜安怎？蔡阿貓ｅ心肝頭感覺真歹吉兆。佳哉，遐腳步聲閣漸漸離開。「阿貓仔！是安怎啊？」罔市婆輕聲仔問。「嘸知呢。大概有人走位咱遮來，無代誌啦！」伊無意無意，安呢講。不過，蔡阿貓聽著後壁巷仔若像有動靜。「阿娘！無代誌啦！妳先睏。」伊安呢講，然後道躡腳尾行落樓腳。才行落來，伊道聽見後壁門外面，有人聲音壓低底喝伊：   「阿貓兄！拜託咧！",
    "paragraph_id": 10
  },
  {
    "title": "阿貓不孝ｅ故事",
    "author": "胡長松",
    "text": "你緊開門咧！」   「誰啊？」   「是我啦！阿貴仔啦！」   「阿貴仔！你怎樣值遮？」   「唉呀！阿道……阿貓兄，橫直，你先予我入去我才給你講啦！我即馬匿值溝仔裡，活卜寒死！」對方安呢應。即個阿貴仔，本底是值小上海酒家揪弦仔ｅ樂師。",
    "paragraph_id": 11
  },
  {
    "title": "阿貓不孝ｅ故事",
    "author": "胡長松",
    "text": "伊合酒家ｅ歌旦春繡相意愛，不過，道因為值酒席中，靴外省人不時對春繡腳來手來，若是人無卜就殷，道土雷雷 ouN2-ouN2嚷，閣給人搧嘴phoe2，予伊真不滿，所以伊對外省人有真深ｅ怨嘆。一怨嘆起來，道飲雄酒，講卜予殷好看，有時會起酒痟，宕椅宕桌，喝講卜夯刀仔將殷宰死了了。八一擺，伊真正闖入去灶腳卜菜刀，佳哉與總舖師阿火仔看著，將刀仔搶落來。蔡阿貓不止一擺給警告，講伊按呢落，會慘，叫伊卡準節咧。",
    "paragraph_id": 12
  },
  {
    "title": "阿貓不孝ｅ故事",
    "author": "胡長松",
    "text": "結果伊嘸聽，蔡阿貓只好給伊辭頭路。「你咁成實去揣靴外省仔？」   「阿貓兄！我給你講，即口氣，我吞未落！」   蔡阿貓手去按[hoaN7]值門閂，想想咧，嘸著，伊未使開，若伊開門予入來，兵仔閣來，安呢嘸是害了了？「阿貓兄！你緊予我入去！我實在寒加卜死！」   「未使！兵仔等下閣會斡轉來。我看你緊走卡妥當！」   「我走未去啊啦！阿貓兄！我ｅ腳腿，我ｅ腳腿，著槍啊，足痛ｅ。」   「啥！你著槍！",
    "paragraph_id": 13
  },
  {
    "title": "阿貓不孝ｅ故事",
    "author": "胡長松",
    "text": "安呢嘸道流足濟血ｅ？」   「是啦！阿貓兄！拜託咧！」   「這……」   嘸知當時，罔市婆嘛來夠位，她凸[thuh]一枝柺仔，徛值蔡阿貓後面。「阿貓仔！緊開門予人入來！」   「阿娘……」   「阿貓仔！你躊躇啥？緊開門予人入來，咁講，你卜活活看人死值咱兜門腳口是嘸[simh4]？」   「阿娘，伊有流血呢！安呢……」   「我叫你開門你有聽著否？」   罔市婆受氣啊！",
    "paragraph_id": 14
  },
  {
    "title": "阿貓不孝ｅ故事",
    "author": "胡長松",
    "text": "她ｅ柺仔值土腳直直叩，雖然目睭看無，卻是thi2加足大蕾。阿貓真無奈，道將門打開，伊看見門外有一團烏影殟值土腳。「阿貓兄，失禮，多謝，我……」   蔡阿貓踞落，卜給攙[chhaN3]入來，手，去摸著一身軀ｅ血。道值即個時陣，大門口ｅ雞角仔閣咕咕咕叫起來。有人大力拍門，彼個聲予蔡阿貓ｅ心臟強卜定去。伊細聲喝：「阿娘！是靴兵仔，靴兵仔真正來啊！」   罔市婆身軀斡過，對大門口喊一聲：「是誰啊！",
    "paragraph_id": 15
  },
  {
    "title": "阿貓不孝ｅ故事",
    "author": "胡長松",
    "text": "」   「罔市婆仔，是我啦！慶元仔啦！妳緊開門，殷講有歹人匿來遮，殷卜入去看一下。」   蔡阿貓聽著安呢，歸個人崩倒值土腳。伊ｅ阿娘罔市婆，手揚一下，叫伊取[chhoa7]阿貴仔緊走。「嘸過阿娘妳……」   「免睬我，我叫你走，有聽著否？」罔市婆青瞑ｅ目睭，親像底給伊凝。大門外口ｅ人繼續底敲門。她一面揚手，一面喝喊：   「慶元仔，你給殷講，阮厝裡，存我一個老青瞑啦，無啥物歹人。",
    "paragraph_id": 16
  },
  {
    "title": "阿貓不孝ｅ故事",
    "author": "胡長松",
    "text": "」   結果，她聽著ｅ是兵仔ｅ喝聲：「他媽的，叫她開門就對了，囉唆什麼！再囉唆，我就先一槍把你給斃了！」   「罔市婆仔！罔市婆仔！拜託咧，緊開門啦！若無我會予殷打死！救命咧！」彼個叫做慶元ｅ少年人直直敲門。聽著安呢，罔市婆仔閣一次斡頭，吩咐她ｅ後生緊走，續落，道柺仔凸咧，「叩！叩！叩！」一步一步行向大門……   一九四七年三月初九，亦道是三日後ｅ黃昏，山邊ｅ夕陽照值巴洛克刻花ｅ樓窗。",
    "paragraph_id": 17
  },
  {
    "title": "阿貓不孝ｅ故事",
    "author": "胡長松",
    "text": "逃走ｅ蔡阿貓，偷偷仔轉來夠小上海酒家。伊一入門，道鼻著一陣漚漉味。續落伊看著伊ｅ阿娘，仆倒值客廳一支破去ｅ花矸邊仔，胸仔口一槍，腹肚邊一槍。一土腳ｅ血已經焦去，堅一層干那是一塊烏色ｅ吊膏。伊哮出聲。伊將罔市婆ｅ身軀攬按按，嘴裡直直喝：「阿娘啊！阿貓不孝！阿貓不孝！阿貓不孝……」   一直夠夜暗夠位。2002/12/14 PAGE  1 PAGE  4",
    "paragraph_id": 18
  },
  {
    "title": "筆錄",
    "author": "胡長松",
    "text": "筆錄   胡長松     1 拄落部隊彼冬，我去夠南部甘蔗小鎮ｅ某一個陸軍營區做連輔導長，道是人講ｅ「輔ｅ」。靴是日本時代留落來ｅ一個舊營區，算是師部之外ｅ一個獨立營區。營區ｅ外面，有一大片甘蔗園、幾間人家厝、合一二間修理車ｅ小工廠。",
    "paragraph_id": 1
  },
  {
    "title": "筆錄",
    "author": "胡長松",
    "text": "當時精實案ｅ計畫當塊進行，彼個單位是一個特別ｅ基幹步兵旅，總共有二營十連，值旅長之下雖然猶有二個營長，不過，逐個營長之下，只存一個營輔ｅ（營輔導長）、一個連長、一個副連長、一個輔ｅ，合二三個排長幹部，統一管理五個連。兵仔ｅ數目嘛無濟，五個連加加起來二百統個，差不多干擔是一般步兵單位ｅ一半。",
    "paragraph_id": 2
  },
  {
    "title": "筆錄",
    "author": "胡長松",
    "text": "我先值師部報到，單位分配了後，一個好心ｅ學長道給我講，基幹旅ｅ兵仔有前科案底ｅ比例卡懸，份子複雜，卡歹取[chhoa7]，要我特別細膩。續落來ｅ一年果然是慘綠ｅ日子，我值真濟古怪人ｅ古怪代誌之間走闖。我想起一兵王德義ｅ筆錄，道是其中之一。王德義ｅ漢草真勇，人lo3，閣有肉，大鼻大耳，嘸過目睭細細蕾，可能是檳榔吃傷大，伊ｅ一排嘴齒烏碼碼，部隊ｅ阿兵哥攏叫伊「烏齒ｅ」。",
    "paragraph_id": 3
  },
  {
    "title": "筆錄",
    "author": "胡長松",
    "text": "伊是1976年次，老爸值屏東開一間酒店。檔案記錄伊值1992年牽涉一件傷害案，我算算咧，彼時伊才16歲。伊ｅ個性真烈，時常為著小可代誌合人冤家，不三時將「人無犯我，我無犯人」掛值嘴。一擺操課了後ｅ休息時間，我堵薰予伊，問起伊彼件傷害案，伊笑笑，嘸給我講。四月，營區內底ｅ檨仔欉已經開花，空氣中有芳芳甜甜ｅ檨仔花ｅ味。我臨時接著通知，講隔日國防部卜來督導彈庫，要阮先做徹底ｅ檢查合整理。",
    "paragraph_id": 4
  },
  {
    "title": "筆錄",
    "author": "胡長松",
    "text": "營區總共有二個彈庫，一個值東南偎車場ｅ角落，是第一彈庫，一個值東北爿操課場閣卡過ｅ偏僻牆仔角，是第二彈庫。我是即兩個彈庫ｅ直接主管，營長落命令，要我先取一班阿兵哥去第一彈庫整理；另外，因為彼段時間拄好師部有演訓，連長、副連長合一個排長予人調去支援，阮單位ｅ幹部腳手無夠，所以第二彈庫ｅ部分，道予營輔ｅ取隊，殷負責要將第二彈庫頭前ｅ草仔割清氣。",
    "paragraph_id": 5
  },
  {
    "title": "筆錄",
    "author": "胡長松",
    "text": "阮一班人來夠彈庫，將雙重鐵門打開，請徛哨ｅ衛兵來門口顧咧，續落道開始整理。我點一遍彈箱ｅ數目，然後，合阿兵哥做夥將靴彈箱疊整齊、土腳掃清氣。因為彈箱重，而且數目濟，才無外久，逐個人攏歸身軀汗。阿兵哥講：「輔ｅ，這硬斗ｅ，要打涼ｅ來請啦！」我講：「代誌做遂，有啥物問題！」 代誌做遂，已經卜偎中晝。日頭真焰，我合阿兵哥來夠車場邊ｅ檨仔腳歇睏，等候一個阿兵哥去福利社摜涼ｅ來。",
    "paragraph_id": 6
  },
  {
    "title": "筆錄",
    "author": "胡長松",
    "text": "我看車場ｅ空課嘛已經塊收尾，營區值即個時刻非常安靜。微風吹來，白色ｅ檨仔花款款飄動。車場正爿隔一條路，道是阮ｅ營部，日本時代留落來ｅ老營舍，是簡單素潔ｅ建築，有白色ｅ厝壁合烏色ｅ瓦，一群厝家鳥仔值瓦頂跳過來跳過去。我想著因為連長副連長無值咧，我假日已經留守一個月無放假，心肝頭，有想厝ｅ心情微微湠開。我合阿兵哥開講，逐家講起一寡各人厝裡ｅ代誌。",
    "paragraph_id": 7
  },
  {
    "title": "筆錄",
    "author": "胡長松",
    "text": "講著當歡喜ｅ時，阮突然間聽著位營部ｅ方向，傳來一句真大聲「他媽的，混蛋！」ｅ喝喊。逐家驚一著。是營長ｅ聲。伊ｅ聲，合伊ｅ體格、伊ｅ眼神、伊取兵ｅ方式仝款，精壯有力。彼句喝喊予我感覺不安。我徛起來，看見營長ｅ傳令仔已經走來。「報告輔ｅ！營長請你去營長室。」 我將彼班兵交代予班長，合傳令仔做夥行轉去。我問傳令仔：「是安怎？營頭仔拄才哪會喝一聲靴大聲？」 伊講：「阿道烏齒ｅ啦！」 「烏齒ｅ是安怎？",
    "paragraph_id": 8
  },
  {
    "title": "筆錄",
    "author": "胡長松",
    "text": "」 「吃檳榔啊！去予營頭仔掠著。」 「值叨予掠著？」 「二彈庫。合營輔ｅ做夥。」 營輔ｅ是職業軍人少校仔，是外省人，大約三十五、六歲，身懸百七，膨皮白肉。聽講伊值長官ｅ眼內是一個問題人物，八一擺打兵仔，閣給槍指人ｅ鼻仔，予人告；頂懸只好記伊一支大過，然後將伊「外放」來遮。不過，我是一直看未出伊合兵仔感情外歹，尤其伊合幾個有案底ｅ阿兵哥之間，一日夠暗你兄我弟，實在看未出伊也會打兵仔。",
    "paragraph_id": 9
  },
  {
    "title": "筆錄",
    "author": "胡長松",
    "text": "伊時常給我教示：「輔ｅ，我告訴你，帶兵要帶心，你懂嗎？」我道給應：「報告是！」伊藏一罐高粱值伊ｅ眠床腳，若營長無值咧，伊道將酒提出來，歸日關值房間sip，啥物代誌道嘸睬，完全是一號酒鬼。我來夠營長室ｅ時，營輔ｅ已經徛值門口。伊向我使一個奇怪ｅ目色，給我揪過。伊值我ｅ耳孔邊講：「謹慎點，輔ｅ。」 我聽無即句話ｅ意思，當卜閣問伊，營長已經塊催我入去，我只好凊采向伊點[tam3]一個頭。",
    "paragraph_id": 10
  },
  {
    "title": "筆錄",
    "author": "胡長松",
    "text": "值營長室，我看著王德義立正ｅ姿勢徛咧。營長坐值桌子後面，一個面紅絳絳，看我行入去，道將一包檳榔撢來予我。「輔ｅ，你看看你的兵。」   我斡頭看王德義，伊ｅ腳手夾真按，目光直直，目睭仁連轉都嘸敢轉一下。我嘛嘸敢講話。營長對王德義喝講：「他媽的！我說過幾次，誰吃檳榔被我捉到，就關30天禁閉。你有沒有聽過？」 王德義講：「報告有。」 營長大力宕一個桌仔，講：「有？有你還吃？你一天不吃會死喔王德義？",
    "paragraph_id": 11
  },
  {
    "title": "筆錄",
    "author": "胡長松",
    "text": "」 王德義恬恬。營長命令我馬上做一份筆錄：「每一句話都給我記清楚，一句話都不要漏，知道嗎？吃飯前給我。」 我講：「是！」 我取王德義行轉去我ｅ房間，揪一條椅仔，閣撢一枝薰予伊：「坐啦！」 伊坐落，將薰點灼。我坐值我ｅ位。王德義看我位屜仔底將筆錄紙捎出來，夾薰ｅ手小可會搐[chhoah]。「輔ｅ，即擺耍[sng2]真ｅ喔？干擔吃一粒檳榔爾呢，關30工咁未傷超過？」 我看伊親像無啥物悔意，有寡受氣。",
    "paragraph_id": 12
  },
  {
    "title": "筆錄",
    "author": "胡長松",
    "text": "「烏齒ｅ！你是嘸知影恁營頭仔ｅ性地呢？猶有話？」 「當然嘛有話。輔ｅ冤枉喔！檳榔嘛嘸是我家己卜吃ｅ啊對否？」 「啥物嘸是你家己卜吃ｅ？」 「本底道是啊！我本底嘛無想卜吃，阿道營輔ｅ堵來ｅ。」 我驚一著，拍桌仔：「你烏白講！哪有可能營輔ｅ堵檳榔予你？」 王德義講：「真ｅ啦！輔ｅ。逐家攏嘛有看著。無，你去問……」 我突然間想著拄才營輔ｅ奇怪ｅ面色，一下瞭解過來。續落，王德義將詳細ｅ情形講予我聽。",
    "paragraph_id": 13
  },
  {
    "title": "筆錄",
    "author": "胡長松",
    "text": "原來，伊早起予營輔ｅ取去第二彈庫割草，結果營輔ｅ叫伊去牆仔邊「揪鈴仔」，替伊買檳榔，了後，營輔ｅ將檳榔堵過予伊。殷兩個人踞值彈庫後面ｅ牆仔邊吃，拄好予營長看著…… 我問伊：「營頭仔咁真正有看著營輔ｅ吃？」 伊講：「有啦！營頭仔是啥物款人物對否？」伊繼續講：「有夠衰ｅ，才擔咘[pou7]落爾……」 值星班長已經噴嗶仔，部隊開始值集合場集合，卜去餐廳吃飯。幾個阿兵哥行過我ｅ房間，斡頭過來看。",
    "paragraph_id": 14
  },
  {
    "title": "筆錄",
    "author": "胡長松",
    "text": "「輔ｅ，代誌道是安呢，我腹肚飫啊啦！你緊寫寫咧，卜宰[thai5]卜剮由在恁啊啦！」 我給凝，叫伊卡恬咧：「做嘸對代誌閣安呢！你是知見笑否？」 王德義雙手展開，一個無所謂ｅ表情。坦白講，我嘛感覺真飫，嘸過，這份筆錄遂嘸知卜安怎寫。我想，若照實寫，營輔ｅ穩死ｅ；若無照實寫，拄才看營長ｅ面，若像真認真。咁講，營長…… 我筆提咧，一粒頭mo‧h咧燒。",
    "paragraph_id": 15
  },
  {
    "title": "筆錄",
    "author": "胡長松",
    "text": "安全士官連續二擺來敲我ｅ門；第一擺伊來講營長吩咐，要我緊寫寫咧予看，緊去吃飯；第二擺伊來講，營輔ｅ要我速速取王德義去揣伊。2 營輔仔ｅ房間掛一大幅潑墨山水，茶几頂懸，在[chhai7]一盆紫色ｅ蝴蝶蘭，歸個房間ｅ光線充足、明亮，第一眼會予人感覺是一位雅士ｅ房間。不過即擺，我看伊已經將高粱ｅ提出來，桌頂閣囥一塊甌仔。伊ｅ面馬西馬西，可能已經飲未少去。營輔ｅ一粒頭晃咧晃咧，對我講：「坐啦……輔ｅ。",
    "paragraph_id": 16
  },
  {
    "title": "筆錄",
    "author": "胡長松",
    "text": "」伊ｅ聲無啥力，會牽絲。我值蝴蝶蘭邊仔彼條椅仔坐落。王德義開嘴：「營輔ｅ……」 「媽咧個，你給我住嘴！」營輔ｅ雄雄喝遮大聲，我ｅ心臟險險道跳出來。營輔ｅ喝講：「王德義，你這王八蛋，會不會站啊？夾好！」 王德義本底凊采徛爾，聽營輔ｅ喝即聲，隨啪一下，徛加直直直。營輔ｅ講：「輔ｅ，筆錄寫好了沒？」 我講：「報告，還沒！」 伊夯頭看王德義，吊魚仔目，若像擔位棺材爬起來。「這個王八蛋，交給我來。",
    "paragraph_id": 17
  },
  {
    "title": "筆錄",
    "author": "胡長松",
    "text": "」伊將紙筆捎出來，「啪！」一聲，宕一下桌仔。「王德義，說！檳榔哪裡來的？」 王德義嘴啊啊，斡頭看我，一個無辜ｅ表情。「王八蛋！我問你話你看哪裡？」 王德義無講話。「你到底說不說？」 王德義頭點點[tam3]，細聲嚅[nauh]：「營輔ｅ，明明是你提予我ｅ。」 「屄央！你再說一次！」營輔ｅ閣大力宕一下桌仔，伊桌頂彼罐高粱震一下，khi-li-khou-lok輪落土腳，乓一聲，破去。",
    "paragraph_id": 18
  },
  {
    "title": "筆錄",
    "author": "胡長松",
    "text": "酒精味蒸值歸間房間。「再說一次道再說一次，本底道是你提予我ｅ。檳榔是你提錢叫我買ｅ，牛仔殷嘛有看著……」   營輔ｅ即聲掠狂，徛起來，二三步行來王德義面頭前，將伊ｅ領揪咧，「媽咧個屄央！」伊手夯懸，卜位王德義ｅ嘴鼙[phoe2]抉落。我看安呢未使，緊跳起來，將營輔ｅｅ手骨擋咧。營輔ｅ氣搐搐，阮二個揪來揪去。王德義講：「輔ｅ，莫給擋啦！反正我講ｅ是事實，檳榔嘛吃啊，卜打做伊來啦！",
    "paragraph_id": 19
  },
  {
    "title": "筆錄",
    "author": "胡長松",
    "text": "」我看伊將拳頭母握[lak]按：「營輔ｅ，你道卡斟節咧，尚好是永遠莫踏出即個營區，咱才來看誰卡大尾！」 最後營輔ｅ給我搡[sak]開，行轉去伊ｅ位，筆捎咧咻咻咻開始寫。伊夯頭，叫我先出去外口等。我恬恬徛值營輔導長室ｅ門口。日頭焰加，我感覺頭真眩[hin5]，而且已經飫加大腸挌小腸。我聽見值營輔導長室，營輔ｅ合王德義塊講話，嘸過，聽未清楚殷講啥。過差不多十分鐘，王德義行出來，向我行一個禮。",
    "paragraph_id": 20
  },
  {
    "title": "筆錄",
    "author": "胡長松",
    "text": "伊ｅ面出現古怪ｅ笑容。伊講：「輔ｅ，營輔ｅ請你入去。我先去吃飯。」 我閣入去，看著營輔ｅ干那一尾爛蛇，梯[the]值伊ｅ藤椅。伊將彼份筆錄交予我，講：「喏！拿去給營長。他還在等。我待會兒會打個電話給他。」 我值路裡提彼份筆錄起來看。彼份筆錄大約講王德義偷買檳榔入來吃，感覺真後悔，希望上級會使原諒伊一擺。筆錄頂懸，王德義ｅ手印宕加滿滿，不過，完全無提起營輔ｅｅ代誌。",
    "paragraph_id": 21
  },
  {
    "title": "筆錄",
    "author": "胡長松",
    "text": "3           想想咧嘛真趣味，王德義最後竟然無入去關30工禁閉。營長干擔罰伊禁假一工。嘸那安呢爾，伊禁假彼工，仝款值遍地檨仔花芳味ｅ營區，我繼續第二個月ｅ留守，阿伊，竟然予營長合營輔ｅ載出去。聽阿兵哥講，彼工，殷是做夥去屏東王德義殷老爸開ｅ酒店Happy。「咁講是烏齒ｅ殷爸Sa-bi-suｅ？」   「無喏，輔ｅ。聽講彼條是營輔ｅ開呢！」 2002/2/24 2002/2/28 修改",
    "paragraph_id": 22
  },
  {
    "title": "金舖血案",
    "author": "胡長松",
    "text": "【二二八系列小說２】   金舖血案   胡長松          1 鹽埕埔ｅ玉寶山金舖，值大仁路ｅ大舞台戲院邊，偎近大溝ｅ三角窗，彼條街仔有未少賣高級品ｅ店面，包括金舖、目鏡店、鐘錶相機店，一色是二樓懸、大正風格ｅ清水紅磚厝。西爿路尾，大舞台戲院對面有一個大菜市；東爿是專門賣進口貨ｅ商場堀江；斡角卡過ｅ「五層樓仔」，日本時代拄起好ｅ時道有流籠，是高雄ｅ第一間百貨公司，嘛是尚鬧熱ｅ市中心。",
    "paragraph_id": 1
  },
  {
    "title": "金舖血案",
    "author": "胡長松",
    "text": "平常時仔即附近ｅ人插插插。日時，菜擔、麵擔、賣涼水小吃ｅ、少年家、家庭主婦、歐里桑歐巴桑、囝仔、看電影ｅ人客、腳踏車、三輪車，位菜市即爿一路湠夠堀江去；暗時，夜燈熠熠，洋裝打扮ｅ少婦來來去去，穿西米羅ｅ紳士，手牽歸身軀芳貢貢ｅ姑娘仔，值路頂踅街散步。殷其中足濟是玉寶山ｅ主顧。劉興國，高雄在地人，四個兄弟，伊排尚細漢。",
    "paragraph_id": 2
  },
  {
    "title": "金舖血案",
    "author": "胡長松",
    "text": "伊早期八待過水利會，然後去夠台中ｅ寶珍金舖學打金仔，戰爭尾期，日本政府實施「金統制」，寶珍金舖收起來，劉興國合厝裡ｅ人疏開去斗六，直夠戰爭結束，轉來故鄉，家己開一間金舖，道是玉寶山。一九四七年三月初六，伊死ｅ時是三十九歲。2 「開門！開門！",
    "paragraph_id": 3
  },
  {
    "title": "金舖血案",
    "author": "胡長松",
    "text": "」   劉興國ｅ大漢查某子彩玉猶會記，代誌發生了後ｅ幾若工，雜雜踏踏ｅ車聲合軍靴ｅ聲，再一次聚集值殷厝門腳口，阿菜市彼爿ｅ路邊，干那閣有菜擔予兵仔踢倒，乒乒乓乓；濟濟人底喝喊走闖，道親像是彼個卜暗時仔。有厝邊大聲咻喊：「阿秀仔！彩玉仔！開門啦！緊開門啦！」 阿秀是彩玉ｅ叔伯大姊，是她大姆ｅ查某子，大她七歲，值高雄吃頭路，暫待值殷厝。殷聽著聲，真緊張將門打開，想未夠，三四個憲兵押一個兵仔闖進來。",
    "paragraph_id": 4
  },
  {
    "title": "金舖血案",
    "author": "胡長松",
    "text": "彩玉驚一下。即個兵仔，道是前二工她值麵擔看著ｅ彼個。即馬，伊ｅ雙手予鐵線絞縛值後面，一粒頭點[tam3]咧點咧，面紅絳絳，干那酒飲濟，醉加足厲害。憲兵踢伊ｅ腳腿，叫伊跪落。「頭抬起來！」一個憲兵大聲喝。不過伊ｅ頭愈點愈低。「他媽的我叫你頭抬起來！」憲兵給搧二個嘴phoe2，一手將伊ｅ頷仔頸扠咧，一手位下頦將伊ｅ面托[thuh]懸。她看著伊嘴鬚邊ｅ彼紲傷刞[khi7]。",
    "paragraph_id": 5
  },
  {
    "title": "金舖血案",
    "author": "胡長松",
    "text": "即個兵仔目睭瞌瞌，目睭皮垂腫垂腫。憲兵將頭撇過來問她：「妳說，是不是他？」 二日前，彩玉值醫生館對面ｅ麵擔吃麵，阿伊拄好坐值彩玉ｅ面前彼桌，伊嘛底吃麵。伊體格大箍大箍，面肉是褐色ｅ，膨膨親像一塊肉餅。伊倒邊嘴鬚邊有一紲傷刞[khi7]。尚重要ｅ，是有仝款ｅ兵號繡值伊ｅ兵仔衫。伊家己一個人，伊無講話。即個兵仔麵吃了徛起來道離開，彩玉足想卜追去，嘸過伊有槍，啊，伊有一枝長長ｅ槍，她外呢驚嚇。",
    "paragraph_id": 6
  },
  {
    "title": "金舖血案",
    "author": "胡長松",
    "text": "她偃面，目屎輪落來，答答滴值麵湯裡。她一嘴道吃未落。當彩玉頭閣夯起來ｅ時，伊已經消失值路口。後來，彩玉未記家己是安怎行去夠彼間紅瓦派出所ｅ，她給值班ｅ警員講，她卜報案。彼時她干擔14 歲，值班ｅ警員認為她底滾損笑。警員是台灣人，好心叫她緊轉去。不過她講：我是大溝邊玉寶山金舖ｅ查某子，我有看著一個兇手，我卜報案。安呢，一大群警察道箍偎來。其中一個提出紙筆，將她講ｅ記落來── ──咁真正是伊？",
    "paragraph_id": 7
  },
  {
    "title": "金舖血案",
    "author": "胡長松",
    "text": "其實，彩玉對殷ｅ面無印象。彼個黃昏，殷闖入來ｅ時是戴軍帽，面用瓜笠巾仔掩起來，干擔現出二蕾目睭，阿她唯一會凍做ｅ，只不過是將其中一個人胸仔口ｅ兵號記牢咧。彼時她親像是一個失去魂魄ｅ人，干擔會記ｅ彼摜數字，其他ｅ代誌，其實她夠hin2猶攏無瞭解。彩玉退二步。阿秀姊揪她ｅ手：「彩玉！妳講啊，咁是伊？」彼個兵仔打開目睭，用悲哀ｅ眼神看殷，然後閣將面垂落來。",
    "paragraph_id": 8
  },
  {
    "title": "金舖血案",
    "author": "胡長松",
    "text": "黃昏ｅ光線照值路頂ｅ壅埃，彩玉看著另外有幾若個夯長槍ｅ兵仔徛值門外口，殷ｅ身軀親像予發金ｅ砂質空氣包圍起來。有未少厝邊遠遠擠值路對面彼排樓仔厝ｅ亭仔腳，嘛有人匿值電火柱ｅ陰影裡。拄才四界喝喊ｅ街路，即馬外呢安靜。靴憲兵凝目睭，講：「妳們看到的，是他嗎？」。「彩玉！妳講啊！」阿秀姊ｅ聲音小可底搐：「妳緊講啊！」   「阿姊！我……嘸知咁是……」彩玉細聲講。「妳講啥？妳講，咁嘸是伊？",
    "paragraph_id": 9
  },
  {
    "title": "金舖血案",
    "author": "胡長松",
    "text": "」   「是啦，阿姊，是伊啦，我值麵擔看著ｅ，是伊…是伊對啦…阿嘸過……」   「是伊就給大人講啊！嘸過啥？」   「嘸過彼時陣，殷ｅ面掩咧，我驚…我咁會記嘸對去…」   「未啦！彩玉，妳莫驚。妳只要給大人講，伊，咁是彼工妳看著ｅ人？」   「囉唆啥呀！一句話！是，或者不是？」憲兵閣開嘴講，即擺口氣真歹：「要不，就辦妳們誣告，槍斃妳們！」   「長官，饒命啊！」阿秀跪落來，斡頭看彩玉：「緊啦！」。",
    "paragraph_id": 10
  },
  {
    "title": "金舖血案",
    "author": "胡長松",
    "text": "彩玉給彼個兵仔胸仔口ｅ兵號閣唸一遍…… ──咁真正是伊？3 1947年ｅ三月初一，殷道位收音機聽著前一瞑發生值台北大稻埕ｅ代誌。初三盈暗，吃錢官警察局長童葆昭ｅ黑頭仔車，值鹽埕壽星戲院對面ｅ「新高雄酒家」夆燒去；高雄ｅ街仔路出現趕走阿山ｅ口號。",
    "paragraph_id": 11
  },
  {
    "title": "金舖血案",
    "author": "胡長松",
    "text": "初四，開始有槍聲，菜市仔頭議論紛紛：聽講有少年家仔予憲兵打死值火車站前，包括警察在內ｅ外省政府官員，已經走匿去壽山合西子灣；學生值省中集合；市政府合市參議會組成處理委員會；市區ｅ治安開始由市府以及各區公所台灣人組成ｅ治安隊、學生服務隊、青年團來維持。初五，拄吃暗飽，玉寶山隔壁「誠德鐘錶行」ｅ大箍老闆楊昌德道雄雄狂狂闖入來，嘴裡直直嚷：「國仔國仔國仔！」 「安怎？",
    "paragraph_id": 12
  },
  {
    "title": "金舖血案",
    "author": "胡長松",
    "text": "」值櫃檯，劉興國頭夯起來，手將伊ｅ烏框目鏡托[thuh]一下。「么壽，歸條鼓山路封起來，聽講有電力公司ｅ員工予靴土匪仔兵打死值陸橋腳，野鹿！人是卜去公司呢！遂安呢值路裡給人彈死！」 「哦！」 「野鹿！莫怪有人講卜放火燒山。」 「誰？無智識。燒未去啦！即兩日仔遮濕。」 「嗯，我給你講，你莫無要無緊，山頂靴土匪早晚會打落來。」 劉興國講：「打落來道打落來，我無做歹，驚啥？」 「喔你實在喔！",
    "paragraph_id": 13
  },
  {
    "title": "金舖血案",
    "author": "胡長松",
    "text": "你夆糟蹋未驚呢？靴土匪！」 楊老闆閣講起頂個月，兵仔入去伊ｅ店買手錶無卜納錢ｅ代誌。「驚閣會凍安怎？金仔攬咧走呢？」 楊老闆走了後，劉興國吐一個大氣，斡頭問伊ｅ牽手：「彩雲殷，身軀ｅ錢紮有夠否？即擺去夠斗六，嘸知閣卜給阿嫂殷雜造外久？」 「有啦！我寄順仔二三十箍咧！」 「喔！安呢大約有夠。」 伊起身，穿伊ｅ木屐，「屐屐屐！」款款仔行夠門口，彼時，彩玉恬恬坐值彼扇有四角格仔ｅ柴門邊。",
    "paragraph_id": 14
  },
  {
    "title": "金舖血案",
    "author": "胡長松",
    "text": "「阿玉仔，妳會驚否？」 彩玉定目看對面樓厝ｅ厝頂，暗雲當底罩低。路裡，有少年家仔揹刀底巡邏，以之外，無啥物人。她搖頭。劉興國輕輕貼一下她ｅ肩胛頭，然後，伊教彩玉將柴門thoah起來。「妳猶嘸睏？」 「唉！」 「是安怎？」 「國仔！你咁有想過，如果你若……唉，我嘸知，即二工我ｅ心肝窟仔chiak-chiak叫。若準講愈亂起來……」 「未啦！咱這紅磚仔厝，莫出門道好，槍籽打未入來。莫聽楊ｅ烏白講。",
    "paragraph_id": 15
  },
  {
    "title": "金舖血案",
    "author": "胡長松",
    "text": "」 「我講真ｅ，咱卜來去斗六匿一暫否？」 「靴道安全？而且，值路裡闖嘸是閣愈危險？睏啦……」      夜暗之中，彩玉值眠床板反[peng2]來反去，睏未去，她聽著隔壁房間，她ｅ爸母壓低聲音講話。閣來是沉沉恬靜ｅ暗暝，她聽見窗外，有大溝邊田蛤仔ｅ叫聲一聲二聲。",
    "paragraph_id": 16
  },
  {
    "title": "金舖血案",
    "author": "胡長松",
    "text": "4 初六烏陰霎雨，中晝，劉家當底吃飯，高雄要塞司令彭孟緝ｅ部隊，突然間位壽山頂攻落來，引擎聲轟轟叫，經過陸橋了後分做兩叉，一叉行大公路，一叉位大仁路有經過玉寶山，相續幾若台兵卡車，頂頭ｅ兵仔嘻嘻譁譁。彼時彩玉走夠門口一看，殷全身武裝，是一車一車ｅ頭盔、槍、以及金熠熠ｅ槍尾刀── 即兩路最後值無外遠ｅ市政府會合，然後道出現一陣接一陣「啪啪啪」親像炮仔聲ｅ槍聲。「哇！",
    "paragraph_id": 17
  },
  {
    "title": "金舖血案",
    "author": "胡長松",
    "text": "」道值第一台兵仔車駛過ｅ時，路裡ｅ人斡咧攏位二爿ｅ巷仔闖，「野鹿！真正打落來啊！走啊！」一條路親像予風颱掃過，phih8-pheh8叫。「歹！阿玉仔！門緊關起來！」  街仔路ｅ門窗，親像值仝一個時間齊關起來。市政府彼爿ｅ槍聲響起ｅ時，大舞台戲院即爿，已經恬唧唧未輸無人ｅ死城。「攏匿入去房間，莫出來！",
    "paragraph_id": 18
  },
  {
    "title": "金舖血案",
    "author": "胡長松",
    "text": "」 劉興國將金飾收入殷尪仔某房間ｅ金庫囥，然後將一部份藏值半樓仔彩玉合阿秀底睏即間ｅ衫櫥，最後，殷所有ｅ人攏入來即間。即間半樓仔是柴板搭ｅ，東爿一扇窗，會使看著大溝、菜市合街路ｅ方向，另外，偎客廳ｅ即面壁有幾個蛀孔，貼咧看，會使看著門口ｅ動靜。市政府ｅ方向出現大爆炸，一直有槍聲，親像漸漸湠偎來。有幾個查甫人值街仔路走闖。歸半點鐘久，殷無講半句話。",
    "paragraph_id": 19
  },
  {
    "title": "金舖血案",
    "author": "胡長松",
    "text": "阿秀合劉興國靠值窗邊，彩玉跪值有蛀孔ｅ壁邊，目睭貼值壁孔看；她ｅ阿母一腳曲起來，憨神憨神坐值眠床邊。「旦透早，嘸是聽講市長今仔日卜取[chhoa7]人去談？」 「唉！」 過無外久，夯槍ｅ兵仔閣出現值街路，三四個一組底巡邏，若行若罵，土雷雷，大細聲嚷。然後，殷看著有幾個查甫人予兵仔押咧，行位壽山彼爿去。「國仔！我看你先走卡講啦！」 「野鹿！我無做歹，驚啥？",
    "paragraph_id": 20
  },
  {
    "title": "金舖血案",
    "author": "胡長松",
    "text": "」  5   彼日夠下晡時仔，兵仔ｅ巡邏暫時踅夠別位去，開始有人將門打開，街仔路嘛開始有人行踏，道干那原本融值巷仔底ｅ人，慢慢浮出來；只不過，即擺是安靜ｅ。菜市彼爿ｅ小販轉去夠菜市收擔，發現殷ｅ擔，已經是空ｅ。殷互相細聲講話：市政府靴，死成百個，屍體疊歸堆，告示已經貼出來，暗時實施戒嚴，其他恢復正常。道安呢，夠黃昏卜暗ｅ時刻，街仔路ｅ人，閣慢慢散去。「無代誌啊！",
    "paragraph_id": 21
  },
  {
    "title": "金舖血案",
    "author": "胡長松",
    "text": "」劉興國值門口喘一個大氣，伊門關咧入去，位晉前藏好ｅ金飾裡，揣出一條人客娶某卜用拜託伊翻做ｅ金披[phoa3]鍊，然後mouh出彼桶融金仔油，準備做空缺。室內光線氆氆，伊卜將電火打灼，結果發現無電，斡頭教彩玉去揣一枝蠟條來預備。道值即時，雄雄閣出現槍聲，即擺遮呢響，未輸道值殷ｅ身軀邊。「阿是安怎啊？」彩玉ｅ阿母合阿秀嘛位灶腳闖出來。",
    "paragraph_id": 22
  },
  {
    "title": "金舖血案",
    "author": "胡長松",
    "text": "有物件夆車倒ｅ聲、濟濟人喝喊ｅ聲、腳步聲，最後，是玻璃破去ｅ聲，靴呢接近。「緊，匿起來！」劉興國下意識安呢喝。所有ｅ人啪啪啪位邊仔ｅ柴梯爬上半樓仔。隨道有人大力撞門，彩玉ｅ心肝博博跳。「國叔仔！嗚！我啦！緊開門啦！阿玉仔！開門啦！」外面，是「誠德鐘錶行」楊老闆ｅ大漢查某子阿春ｅ聲，她是若哭若喝ｅ。劉興國馬上闖落，將門打開予入來，然後隨將門閂咧。「安怎？啥物代誌，妳哪會哭加安呢？」 「嗚！國叔仔！",
    "paragraph_id": 23
  },
  {
    "title": "金舖血案",
    "author": "胡長松",
    "text": "阮阿爸，阮阿爸予兵仔彈死啊啦……我拄才當卜入門，看著兵仔，闖入阮厝搶物件，嗚！我現現，現現看阮，阮阿爸予兵仔彈死啊啦……」 「啊！」值半樓仔，彩玉ｅ阿母叫一聲。阿春繼續講：「國叔仔！你緊走啦！兵仔等咧一定會過來ｅ啦！嗚……」她哭加真悽慘，肩胛頭直直搐。彩玉ｅ阿母嘛闖落來：「國仔！阿春講ｅ無嘸對，你緊咧，緊走啦！」她一面給sak一面講：「位後壁門，緊咧！」 「嘸！卜走早道走啊！我嘸走！",
    "paragraph_id": 24
  },
  {
    "title": "金舖血案",
    "author": "胡長松",
    "text": "」劉興國在[chhai7]定定講：「我若走，恁卜安怎？」 「國仔！」 「好啦！我決定啊，殷若卜啥，我道攏予予殷去啦！未啦，殷干擔卜金仔爾啦，未有代誌啦！」 即個時陣，靴兵仔已經夠位，pang-pang-pang，親像卜給門躪破。「來囉！」劉興國對外口ｅ兵仔喝。伊對殷使一個目尾，然後行夠門邊，斡頭看殷攏爬起哩，才將門打開。",
    "paragraph_id": 25
  },
  {
    "title": "金舖血案",
    "author": "胡長松",
    "text": "6    台灣今日慶昇平，仰首清天白日清，  六百萬民同快樂，壺漿簞食表歡迎，  哈哈到處歡迎，哈哈到處歡迎。嘸知是安怎，靴兵仔入來ｅ時，彩玉想起她值國校仔學ｅ即首「歡迎歌」。彼個時陣，殷唱加外呢認真、外呢大聲。不過，即馬，她位半樓仔ｅ壁孔看著這一切。四五個頭戴軍帽、面掩瓜笠巾仔、手夯長槍ｅ兵仔闖進來，將槍嘴拄值劉興國ｅ胸仔口，殷喊劉興國去提金仔出來。",
    "paragraph_id": 26
  },
  {
    "title": "金舖血案",
    "author": "胡長松",
    "text": "劉興國點一個頭，上樓，將金庫裡ｅ金飾攏提去予殷。不過，靴兵仔當場道分未平，開始冤家。「還有沒有？快，全部拿出來！嘿嘿，最好別讓我們自己來找，懂嗎？」 劉興國，最後一次行上半樓仔，提出彩玉衫仔櫥裡藏ｅ另外彼份。伊卜離開晉前，就近將其中一塊十兩ｅ金條塞入阿秀ｅ手。伊看著彩玉當底流目屎，道細聲仔講：「阿玉仔，放心！阿爸未有代誌。」 然後伊行落來，將彼部分嘛交予殷。「長官，這些，就是全部了。",
    "paragraph_id": 27
  },
  {
    "title": "金舖血案",
    "author": "胡長松",
    "text": "」 靴面掩瓜笠巾、手夯長槍ｅ兵仔，提著黃金，大笑三聲，斡咧親像道卜離開，結果，其中一個遂雄雄開槍。「砰！」一聲，槍籽位劉興國ｅ胸仔口通過，劉興國跛倒，嘛將土腳兜彼桶融金仔油車倒，淋加歸身軀。土腳兜是一片辛腥ｅ血合油。劉興國當場死亡。「嗚，國仔！我ｅ國仔喂！」彩玉ｅ阿母看著即個情景，忍不住位半樓仔闖落去，她仆值劉興國ｅ身軀大哮：「我ｅ國仔喂！」 結果，靴兵仔嘛送她一槍。",
    "paragraph_id": 28
  },
  {
    "title": "金舖血案",
    "author": "胡長松",
    "text": "即槍打入她ｅ骱[kai]邊，然後殷又閣仰天大笑三聲，闖出門。「阿爸，阿母──」 彩玉ｅ阿母失血過多，隔日死值病院。7   對面ｅ亭仔腳，干那有愈來愈來人聚集，烏maN3-maN3一片。人群中傳出嗡嗡嗡ｅ細聲講話。「到底是不是？」 憲兵早道失去耐性，底等她回答。彩玉一直底看伊繡值衫仔頂ｅ號碼。──是即個號碼無嘸著。嘸過，咁真正是伊？她再一次看即個兵仔醉茫茫、充滿驚嚇[hiaN5]ｅ面。",
    "paragraph_id": 29
  },
  {
    "title": "金舖血案",
    "author": "胡長松",
    "text": "伊已經雙腳軟ko5-ko5，徛未起來。伊ｅ頭晃咧晃咧，嘴裡iN-iN-ouN-ouN踅踅念，嘸知底講啥。即段歌曲一再出現，她想卜拒絕，不過已經無法度拒絕，干那深深浸入值她ｅ記智，合她ｅ爸母死去ｅ畫面融做夥：   「……哈哈到處歡迎，哈哈到處歡迎。六百萬民同快樂，壺漿簞食表歡迎……」   是啊！道是伊，她給家己講，道是伊！即馬，兇手道值她ｅ面前。她深呼吸，嘴唇咬咧，瞌目，大力點一個頭。",
    "paragraph_id": 30
  },
  {
    "title": "金舖血案",
    "author": "胡長松",
    "text": "即個兵仔道夆拖出去。憲兵將伊拖夠亭仔腳ｅ柱仔頭，放手，伊歸個人道仆值土腳。其中一個憲兵將手槍夯起來，位伊ｅ胸仔口「砰！砰！」彈二槍，血水齊[chhiau]噴。伊ｅ腳最後踢二下，定去，胸仔口變成碎糊糊一片。即個兵仔ｅ血，位亭仔腳流入店裡，流入無幾日前殷拄才擦清氣ｅ磨石仔地。空氣中，有仝款ｅ槍炮仔味合血ｅ腥味……       2002/7/28 PAGE  1 PAGE  1",
    "paragraph_id": 31
  },
  {
    "title": "大港嘴序文",
    "author": "胡長松",
    "text": "邀請你做伙來參與的小說創作  ──《大港嘴》踏話頭                     ／胡長松  2008年底開始，我用家己佇10年前所寫的中文作品《烏鬼港》做藍本，進行台語小說的重寫。",
    "paragraph_id": 1
  },
  {
    "title": "大港嘴序文",
    "author": "胡長松",
    "text": "這期間因為想起捌有幾位讀過《烏鬼港》的文學先進提醒我，這篇小說的敘事結構是無好讀的小說，加上我佇2004年成做一个基督徒，生命內面加一寡光，就對本底《烏鬼港》內面過度的黑暗有一種反抗的心情，所致，我就增加欲一半的文字篇幅完成各位面前的這部台語長篇小說《大港嘴》。",
    "paragraph_id": 2
  },
  {
    "title": "大港嘴序文",
    "author": "胡長松",
    "text": "雖然已經增加袂少篇幅矣，毋過，當我共我的稿提予朋友讀的時，怹真坦白共我講，這猶原是歹消化的物件，所以，我只好佇遮先做簡單的說明，通予讀者參考。我欲提醒，這只是一个線索，千萬莫予伊成做你閱讀上的限制。這篇小說透過分散的敘事結構，目的欲藉小說背景的烏索港村人物命運的起落來暗喻台灣歷史長年來予人殖民的深沉，兼反省人性佇其中扭曲的狀況、精神方面的困境佮透過信仰突破的可能。",
    "paragraph_id": 3
  },
  {
    "title": "大港嘴序文",
    "author": "胡長松",
    "text": "我尚初的期待，是希望會使透過這篇作品，進一步討論台灣人靈魂底層的集體無意識的可能問題。佇技術的特色方面，這篇小說藉魔幻寫實的敘事，進出佇烏色港村百年的歷史時空，閣共敘事箍圍佇主角「我」走揣生爸身世的過程佮配角人物李東俊予人謀殺的事件；小說情節囥佇這二條線頂懸對位交thīnn進行，屬佇奧德賽式的歸鄉／走揣自我的文學原型。",
    "paragraph_id": 4
  },
  {
    "title": "大港嘴序文",
    "author": "胡長松",
    "text": "敘事技巧方面，大敘述攏盡量拍碎，成做足濟小結構，逐个小結構有時是情節的敘述，有時是小段落的對話，有時是某一个角色的記智，按呢一段一段、一面一面thīnn做小說的立體，會使講，這是現代小說創作通交流的特色。佇今仔日，猶有足濟人懷疑台語文學佇尚新的現代技巧方面的實踐，我向望這篇小說會使提供另外一個理由予遮懷疑者改變看法。",
    "paragraph_id": 5
  },
  {
    "title": "大港嘴序文",
    "author": "胡長松",
    "text": "小說的內容佇遮大概說明：  之一 主角「我」佮「我」的老爸李碌    主角「我」是一個身世不明的人，根據母親的指示轉去到血跡地烏索仔港，欲走揣家己老爸的下落。當然，「我」嘛想欲藉按呢挖掘自己的身世。烏索仔港略約是佇台灣西南海墘的一個拋荒的小漁港，毋過想袂到，當「我」一步踏入去，才發見遐已經成做一个死恬、全是鬼魂講話聲嗽的庄頭矣。大雨落袂停，遐，是就欲下陷沉埋的土地。",
    "paragraph_id": 6
  },
  {
    "title": "大港嘴序文",
    "author": "胡長松",
    "text": "「我」一路聽著真濟死者的唉呻〔tshan〕，予人僥疑的回聲娶領「我」轉去到逐个死者痛苦、永遠無盡尾的記智的時空內面。尚予「我」驚嚇的是，「我」的老爸李碌竟然是一个名聲足臭的鄉霸，佇港村不止仔有惡勢力，伊經營真濟生理，毋過最主要的是酒樓芙蓉春佮徼場的歹代。伊酷刑、豬哥，是造成村內眾死者痛苦的原因之一。",
    "paragraph_id": 7
  },
  {
    "title": "大港嘴序文",
    "author": "胡長松",
    "text": "有關「我」的老爸李碌的身世是按呢：李碌名義上的老爸叫做李金塗，早前是一个牽豬哥的庄跤人，太平洋戰爭爆發，李金塗夆徵召去南洋做軍伕，這期間，伊的牽手林阿娥遂予一个日本警察糟蹋去，甚至致使伊有身，生一个囡仔，這个囡仔就是李碌。李碌自細漢就是一个予人看輕的囡仔，甚至予人真無目地用「狗囝」（意思是「日本狗的囝」）稱呼，所致沓沓仔造就伊酷刑無情的性格。",
    "paragraph_id": 8
  },
  {
    "title": "大港嘴序文",
    "author": "胡長松",
    "text": "另外一方面，成做一个殖民官「雜種」後代的李碌毋知影，實際上伊嘛是台灣南部綠林抗日名將林大貓的外曾孫；林大貓佇日本人拄來的彼幾年娶領鄉民對抗日本人，真有聲勢，毋過可惜終其尾猶是予日本政府設計誘殺，閣險夆抄家滅族，當初時干焦李碌的外祖父林本萬幸受外籍的傳教士保護才通活下來。李碌的性格展現台灣社會足捷看著的典型，一種予暴力傷害遂閣迷信暴力的強迫人格。迷信暴力該當然是一種悲哀，結局是完全的失控閣有失落。",
    "paragraph_id": 9
  },
  {
    "title": "大港嘴序文",
    "author": "胡長松",
    "text": "李碌長年佮港村另外一頭的角頭人物宋火生車拚，表面上捷捷贏，勢力愈來愈大，甚至強奪宋火生的查某囝宋佩慈嫁予伊的私生子李東俊，成做一款示威的屈勢。毋過，他的生命煞嘛開始落崎。伊知覺著體力佮精神的衰弱，另外，對死的驚惶嘛共伊掠絚絚。某一工，他的私生子李東俊雄雄予人謀殺，這對李碌的生命來講，是徹底的打擊。他想欲揣出兇手，毋過，伊發覺伊跋落閣較深的驚惶。",
    "paragraph_id": 10
  },
  {
    "title": "大港嘴序文",
    "author": "胡長松",
    "text": "他想欲走揣安慰，毋過伊發覺，港村久年來較屬買賣性質的傳統信仰無通予伊倚靠；他想欲位閣較濟的女色頂懸共青春揣轉來，毋過按呢做，干焦予伊的青春流逝甲愈緊；伊迷戀算命佮長生術；伊甚至khap著毒品；毋過這一切攏無路用，甚至加速共伊sak去地獄。",
    "paragraph_id": 11
  },
  {
    "title": "大港嘴序文",
    "author": "胡長松",
    "text": "之二 平埔族潘氏家族的身世之謎    這篇故事內面，平埔族潘氏家族的幾个角色佔一定的份量，位怹流傳的歌謠裡可以推斷，佇血緣上怹來自海上的小島Lamay，怹可能是荷蘭人屠殺該島族人了後，佮烏索仔人透濫所湠落來的後代。",
    "paragraph_id": 12
  },
  {
    "title": "大港嘴序文",
    "author": "胡長松",
    "text": "這個潘氏家族身世的安排來自歷史文獻《熱蘭遮城日誌》內面荷蘭人屠殺金獅島（小琉球島）族人的記載：「（1636年 4/23 ~ 4/25記載）我們（荷蘭人）立刻再帶往該金獅島，先把在哪裡已經選好的地方，用堅固的籬笆圍起來防守敵人，然後用盡可能的所有方法（或把他們的洞穴堵死，或用臭煙進去，或按照他們的在當地最熟習情況的人所認定的最好的方法）把他們通通毀壞捉來……（5/1記載）在這期間，派新港人和放索人出去收尋該島的居民，發現一個洞穴和很多居民，因此我方的人立刻去那裡，把那地方用籬笆圍起來，派四十個士兵看守，把所有食物和水全部拿走，然後放各種可怕的煙進去使他們呼吸困難，他們終於在4月29日向我方投降……（5/7記載）本月四日因為再聽不到吼叫哀鳴的聲音，我方的人乃進入該洞內，發現約有200人到300人死在那洞穴裡（因為很臭無法計算確實的人數）。",
    "paragraph_id": 13
  },
  {
    "title": "大港嘴序文",
    "author": "胡長松",
    "text": "此外還有一些被他們燒死的人……(1636/7/2 記載)長官普特曼斯閣下與議會乃決議，要召喚所有新港、蕭瓏、麻豆和目加溜灣的居民，以及位於南邊的村莊放索仔、塔加里揚與Dolatock的人，並且在已駐在該島的士兵以外，加派一隊有三十個士兵的部隊，前往小琉球島，以便用所有可能的手段，無論生擒或打死，都要把該島上的人民從該島全數除掉。",
    "paragraph_id": 14
  },
  {
    "title": "大港嘴序文",
    "author": "胡長松",
    "text": "」   也就是講，故事的潘氏家族是佇歷史有根據的象徵性的安排，族人的遭遇象徵台灣人受殖民迫害的過去；另外一方面，小說嘛寫著佇殖民統治的過程內底，殖民者對付被殖民者無仝部族之間捷捷使用的分化策略；「受迫害」佮「予人分化」，兩項攏是台灣人精神層面的大困境，嘛透過小說中潘來貴、潘大海、潘春花、潘宗保、瑪莉（潘雪）的家族遭遇表現出來。",
    "paragraph_id": 15
  },
  {
    "title": "大港嘴序文",
    "author": "胡長松",
    "text": "事實上，頭前講著的「我」佮李碌的身世發展，有扭曲佮沈淪的一面，也會使囥佇這个被殖民的精神困境的結構來理解。當然，潘氏家族象徵台灣人根底就有的勇氣、感情佮毋願屈服的生命，佮李碌之流形成足顯明的精神抗衡。",
    "paragraph_id": 16
  },
  {
    "title": "大港嘴序文",
    "author": "胡長松",
    "text": "之三 「我」的身世謎底：「善」佮「惡」的對位    接紲頭前所講，這篇故事有深沉、烏暗的背景，位表面看，「惡」的旋律假若會佔贏面，毋過這篇故事並毋是規篇攏予「惡」所掌握，事實上，「善」的力量仝時陣嘛佇李碌所代表的烏暗後壁聚集。沓沓仔，「善」的光線位烏暗的背景裡浮出來，成做無欲妥協的對位。",
    "paragraph_id": 17
  },
  {
    "title": "大港嘴序文",
    "author": "胡長松",
    "text": "「善」的力量一步一步開展，原底干焦出現佇幾个人物比如「我」的老母林金釵佮平埔族後代的潘氏家族身上，紲落，綴小說敘述沓沓仔湠開，成做「我」的身世謎底的主宰。佇故事的後半段，讀者會發現，雖然「我」的母親林金釵嫁予李碌，毋過其實「我」並毋是李碌的後生，「我」的生爸原來是一个勇敢多情的討海人，他就是潘宗保，是位頭前講著的海上小島來的平埔族的子孫。",
    "paragraph_id": 18
  },
  {
    "title": "大港嘴序文",
    "author": "胡長松",
    "text": "佇故事的尾仔，「我」佮象徵鄉土本真的真老爸對話，嘛佮仝齊象徵殖民者與被殖民者的假老爸（李碌）對話。",
    "paragraph_id": 19
  },
  {
    "title": "大港嘴序文",
    "author": "胡長松",
    "text": "佇故事時空的上尾，土地落沉，海水漲懸，男主角佮平埔族身世的女主角一行人，坐上一隻名號做「Nanang」(平埔族語「名」的意思)的船，駛向大海，駛向傳說內面真正的故鄉Lamay……    按呢，佇這篇小說，袂少的事件佮人物的段落箍圍佇這三个敘事的核心交替進行，限佇篇幅，我無法度詳細一一解說，最後佇遮，我干焦會使提醒讀者，閱讀有時難免是創作工程的一部份，我欲邀請你來參與這个工程，歡迎聰明的你會使佇紲落來比平時仔較慢的閱讀內面，佮作者做伙經歷文學創造的趣味；凡勢，你會沓沓仔發現，咱當咧鬥陣完成某一个奧秘。",
    "paragraph_id": 20
  },
  {
    "title": "大港嘴序文",
    "author": "胡長松",
    "text": "先多謝你的參與。嘛多謝國家文藝基金會慷慨贊助這篇小說的創作。多謝畫家劉耿一先生慨允畫作成做本冊封面。2010/5 高雄內惟",
    "paragraph_id": 21
  },
  {
    "title": "重逢地圖",
    "author": "胡長松",
    "text": "【幻影號系列第二部】 重逢地圖 (未出版) 第一章 1 這是猴忠仔猶未倒落進前的代誌。佇檳榔嶼的喬治鎮，一个四十出頭歲的男性行入德盛飯店。伊皮膚誠烏，體格矮矮瘦瘦，是長杏仁型的面，顴骨懸閣闊，頭殼額仔佮下頦相對攏較狹，兩爿喙䫌小可塌落，目睭細，毋過有神。對穿衫來看，假若是觀光客。伊佇德盛飯店點招牌的咖哩魚頭、炒敏豆仔佮豆酺炒薟（hiam）肉。",
    "paragraph_id": 1
  },
  {
    "title": "重逢地圖",
    "author": "胡長松",
    "text": "彼是喬治鎮有名的廣東料理，生理真好，伊食起來接近遙遠故鄉的客家味，只是，並印象中伊老母煮的口味閣較薟、較鹹淡薄──毋過，已經有夠通予伊佇異國想起伊早早就離開的娘嬭（niû-lé）。伊食了，包袱仔揹咧，真熟路就對附近的愛情巷行入去，無偌久來到一間叫做「馬六甲夢窟」的古物店。平時仔這間古物店生理誠好，觀光客誠濟，店雖然無大，毋過古物佮藝品共店櫼甲滇滇滇。",
    "paragraph_id": 2
  },
  {
    "title": "重逢地圖",
    "author": "胡長松",
    "text": "這个時間拄好較無人，店nih干焦一个看著誠精光的少年家咧顧。伊佇店nih踅一輦，行去佇櫃台前。顧店的少年家開喙講：「頭家咧揣啥？我看你這兩工已經來過3逝矣，是毋是想欲揣啥？」 伊講：「你目色誠好嘛！」 「百面嘛愛死爸好的，佇阮這種店。」 「我看恁有足濟中國藝品。佇恁遮，中國觀光客嘛是誠儕的，敢毋是？」 「彼當然，阮物件齊勻，上有信用。」 「阿昨昏彼个老歲仔咧，伊無佇咧？彼个，恁老爸hoonnh？",
    "paragraph_id": 3
  },
  {
    "title": "重逢地圖",
    "author": "胡長松",
    "text": "」 「無佇咧，佮朋友出去食飯，你想欲予伊相命？」 「無，無欲相命。我只是欲提這个來佮你講生理。」 「我？」 「著！就是你！」 中年查埔人講到遮，就對揹袋仔提一張本底捲好勢的海報出來。伊共海報展開，對少年家講： 「這張海報，敢會使貼佇遮做廣告？」 少年家共海報接過來，看一站，講：「敢袂傷遠？長崎？」 「自然有人有興趣，古物的生理敢毋是按呢？",
    "paragraph_id": 4
  },
  {
    "title": "重逢地圖",
    "author": "胡長松",
    "text": "」 「是按呢講無毋著，總是，阮較無咧替人廣告別位的消息──你可能毋知，阮家己嘛有舉辦拍賣會！」 「我當然知影哩！無瞞你，是泰國一間店的朋友報我來遮的，舊年，阮佇彼間店買著一寡有價值的文件，怹講，遐文件原底對恁遮買著的。」 少年家講：「看起來你假若是同行派來調查的。」 「坦白講，阮公司派我來收集重要的人客名單。阮只是想欲知影啥物人對這本冊的拍賣有興趣？假使你需要這種有路用的名單，以後咱嘛會使交換。",
    "paragraph_id": 5
  },
  {
    "title": "重逢地圖",
    "author": "胡長松",
    "text": "」 「你是講海報內面的《寬永懺悔錄》？」 「是，就是《寬永懺悔錄》。」 「拍賣會猶閣幾落月日呢？」 「這是非常有價值的物件。」 少年人想來想去，伊聽有矣，伊知影佇伊面前的毋是一般的生理人，伊有時會搪著奇怪的生理人，嘛捌按呢趁過一寡外路仔。伊面色謹慎講：「你愛我做啥？」 「700美金，我先予你700美金，只要共這張海報貼佇櫃台後壁上顯的所在，算是宣傳費。",
    "paragraph_id": 6
  },
  {
    "title": "重逢地圖",
    "author": "胡長松",
    "text": "若有任何人問，你就共人客的連絡資料傳信息予我，逐筆資料我予你50美金，逐禮拜結算。我會用網路轉數予你。這是公開的消息，袂有風險，按呢的行情無算差，敢毋是？」 「是無偌差….」少年人想一睏，講，毋過：「我若是人客，我是按怎想欲留資料落來？」 「你就講，這本冊牽涉一張有價值的地圖，只是拍賣會有幾落工，這本冊拍賣的日期猶未決定，假使伊若欲收著上新的消息……..」 「我怎會知影這是啥物拍賣會？",
    "paragraph_id": 7
  },
  {
    "title": "重逢地圖",
    "author": "胡長松",
    "text": "」 「你會使去網路查。海報頂懸有網址。」 「哦？」 「你叫啥物名？」 「Kevin。」 「Kevin，你看起來誠巧，這个生理對你完全無風險。」 「毋過，人若問講是啥物人叫我貼的咧？」 「你就講是佮海報頂懸這間日本拍賣公司的業務合作的。伊就親像邊仔這張蘇富比拍賣會的海報。」 「伊可能想欲進一步問業務是啥物人？」 「你就講是一位叫做Leon的人，你干焦知影名，偆的攏毋知。」 「Leon就是你？",
    "paragraph_id": 8
  },
  {
    "title": "重逢地圖",
    "author": "胡長松",
    "text": "」 「著，你叫我Leon就好。共你講嘛無要緊，我嘛是船員，我的船這幾工歇佇港口，過幾工就會出港，佮你之間的生理嘛是我的外路仔。我想，咱會使交一个朋友。」 「若是怹閣問我按怎佮你連絡咧？」 「你就共我的email予伊。」 「你的船叫啥物名？」 「你無可能聽過，只是一隻商船，毋是啥物有名的大郵輪。」 「你的船對佗位駛來的？」 「對日本駛到香港、泰國，最近才來到喬治鎮！」 「喔！",
    "paragraph_id": 9
  },
  {
    "title": "重逢地圖",
    "author": "胡長松",
    "text": "」 這个時陣，有四、五个人客入門矣。這个叫做Leon的查埔人，就用假若當咧結數的模樣共700美金交予少年人。怹一下手就共連絡方式交換好勢，叫做Kevin的少年人閣共一張有寫伊的銀行口座的紙提予對方。欲離開進前，中年人閣對揹袋仔提幾張相片出來，講：「另外，你敢有可能想會出來，舊年恁賣出去的這批文件，是共啥物人買的？」 少年人共相片接過看一下子，講：「這批文件我有印象。",
    "paragraph_id": 10
  },
  {
    "title": "重逢地圖",
    "author": "胡長松",
    "text": "只是，相關的買賣資料我愛查看覓咧，若揣有，才傳予你。」 「好，按呢看起來我是揣著人矣。若替我揣著賣主，我會予你200美金。勞力勞力！再見！」 伊離開「馬六甲夢窟」的時，規个愛情巷已經攏是觀光客，伊行入人群，矮矮瘦瘦的身影，一下仔就予人群嵌起來。2 出現佇「馬六甲夢窟」的這个中年人，本名涂建龍，是台灣人，爸母早早過身，伊讀海事學校，卒業了後就行船到今。",
    "paragraph_id": 11
  },
  {
    "title": "重逢地圖",
    "author": "胡長松",
    "text": "伊有一个阿姊叫做涂麗雲，去日本讀冊，然後留佇遐食頭路。離開「馬六甲夢窟」的隔工下晡，涂建龍佇喬治鎮港邊老城區的「小福建咖啡店」出現，彼間店的頭家阿寶是伊的老朋友，時常佮伊交換消息。阿寶是福建移民的後代，làm一圈肚，面闊四方，真𠢕做生理、賣粉腸，當然嘛賣咖啡茶。佮一向仝款，這間咖啡店是港邊老城區所有福建人開的咖啡店內面，上鬧熱的一間。「Leon！這回歇到當時？」頭家阿寶招呼伊坐桌，家己嘛坐落來。",
    "paragraph_id": 12
  },
  {
    "title": "重逢地圖",
    "author": "胡長松",
    "text": "伊擛手吩咐下跤手捀兩杯咖啡過來。「閣會歇幾日。已經到喬治鎮幾落工矣，後手的船逝接無起來。」 「這幾工攏去佗位？」 「嘛無去佗位。四界罔看。著啦，愛情巷的彼間『馬六甲夢窟』我有去過矣，確實是福建人開的。昨昏照你建議的，我趁老頭家無佇咧的時間，佮彼个少年頭家有接接著。伊叫做Kevin！」 「聽講伊嘛會使tshuā你去地府揣人？」 「我想，按呢叫伊tshuā我去地府揣Carey較緊矣。」 3 𨑨迌。",
    "paragraph_id": 13
  },
  {
    "title": "重逢地圖",
    "author": "胡長松",
    "text": "伊家己一个人順港邊有欄杆的一段路沓沓行，酒氣予伊的頭殼誠疼。毋過，予伊閣較艱苦的，是伊發現家己拄才有講白賊：伊其實知影彼條聖詩叫做啥物名。伊毋但知影歌名，閣完全會曉唱。事實是，彼个水夫接著老爸過身的消息彼時，是伊佇船尾tshuā伊唱的。伊夯頭看欄杆外口遠遠的海港佮船燈。彼工，怹的船當駛佇馬六甲海峽的上南爿彼頭，海水嘛親像這工仝款平靜。",
    "paragraph_id": 14
  },
  {
    "title": "重逢地圖",
    "author": "胡長松",
    "text": "當怹唱彼條歌的時，伊感覺怹就無閣予死亡威脅，伊感覺無閣予細漢的時爸母雄雄離開伊的時陣彼種死亡來威脅伊。4 彼是一間重視唱聖歌的大間教會，聚會開始，張雅倫在內的50人詩班tshuā領教友唱真濟聖歌了後，吳彼得牧師開始講道。彼工伊講道的章節是馬太福音第13章45節：「天國親像生理人走揣好的寶珠，抵著一粒不止值錢的，就去賣一切所有的，來買伊」。",
    "paragraph_id": 15
  },
  {
    "title": "重逢地圖",
    "author": "胡長松",
    "text": "5 天使出現講：升帆了後，華夏的查某人隨提出一張水手的畫像佇威爾斯親王島的港邊走揣水手，按呢敢有可能？研究員回報：寬永茶鈷的出現，有可能是賣主利用來試探價數。門關起來，五分鐘了後，閣拍開。老婦人人tshuā伊行入去。彼是光線誠暗、誠深落的一間厝，規間厝內底予物件塞甲滿滿，有的角落閣有臭味，袂輸是糞埽場。老婦人共伊tshuā到一塊桌仔坐落來，無偌久，就有一个老人出現，坐佇伊面前。",
    "paragraph_id": 16
  },
  {
    "title": "重逢地圖",
    "author": "胡長松",
    "text": "彼个老人真無精神，頭毛亂慘慘，伊懷疑佇伊面前是清國的老相片內面彼款，䖙佇大頂床食鴉片的老人。6 厭𤺪起來。伊感覺大谷一直咧瞞伊啥物，甚至伊認為大谷刁工嚇驚伊。按呢想，心內甚至有一个憤怒。7 建龍甘願家己會使對Carey的代誌做出調查，只是伊雄雄發現。伊對Carey的生活細節了解並無濟。除了學術的興趣（到有企圖的地步？",
    "paragraph_id": 17
  },
  {
    "title": "重逢地圖",
    "author": "胡長松",
    "text": "）Carey嘛是美食家，會使分辨料理內面無仝鹽花的風味，伊嘛對當代藝術有驚人的熱情，敢若佮所有的香港畫廊頭家佮展覽館館員攏有交陪，建龍認為怹敢若是藝術的上流社會的人，怹咧講的藝術，敢若毋是干焦用筆畫圖彼種，時常是有思想甚至革命的理念佇怹的創作內底，所以Carey佮怹談論的時，建龍就感受著伊家己的微細，是有失查埔人氣慨的彼款一無所知……建龍回想起來，確實有一个講袂出喙的空虛，佇伊佮Carey之間，假使講這就是愛情，按呢，這種愛情，敢袂傷過頭「儀式」？",
    "paragraph_id": 18
  },
  {
    "title": "重逢地圖",
    "author": "胡長松",
    "text": "確實，怹鬥陣的過程，敢若就是一場演出，怹甚至竟然無共同的朋友。這个想法予伊驚一趒。除了有一回，伊想起伊tshuā Carey上船參觀，彼遍，拄好文野辰雄佇咧，就是佇彼隻新船幻影號頂懸。建龍tshuā Carey起去參觀圖書室內面的舊冊收藏。著啦，就是彼遍，Carey佮文野辰雄講著日本間諜中島湘，Carey講起一个泰國的收藏家，有真濟有價值的文件。",
    "paragraph_id": 19
  },
  {
    "title": "重逢地圖",
    "author": "胡長松",
    "text": "後來，建龍佮文野辰雄怹誠實照這條線索去買著遐文件，就是後來閣予人劫去的遐…….建龍想起來，伊並無共大谷講過這件──毋是，伊並毋是刁工想欲掩崁，純粹是因為伊一直無想起來，一直到今伊才雄雄想著，上早共怹講有泰國的彼个賣家的人其實就是Carey！8 竟然有這款無心機的查某囝仔。建龍想著前兩工閣想欲吸收伊，心內一陣礙虐（ngāi-gio̍h）。伊嘛對伊擛手，了後就越頭行出去。",
    "paragraph_id": 20
  },
  {
    "title": "重逢地圖",
    "author": "胡長松",
    "text": "第二章 1 建龍佮伊擛手講再見，伊看猴忠仔一下仔就行入街仔路，親像一粒海沙，溶入佇香港人群鬧熱的水流之中。伊閣斟酌看，連鞭已經揣袂著猴忠仔的影跡。2 共行李囥入飯店了後，建龍想欲去Carey的公寓看覓咧，就過去到上環Carey的徛家。",
    "paragraph_id": 21
  },
  {
    "title": "重逢地圖",
    "author": "胡長松",
    "text": "伊身上有備用的鎖匙，自Carey失聯已經一段時間無過來，一入門，伊四圍斟酌看，感覺佮伊頂回離開的時仝款：客廳的壁邊有一个立體的當代藝術品khueh咧，咖啡色的絨布膨椅頂懸兩个腰枕仝款囥佇遐，廚房的小電器插頭攏掰起來矣，冊房的冊桌頂懸仝款是彼幾本冊，房間的物件嘛攏無動過……毋過，伊閣感覺佗位怪怪，伊講袂出來。雖然物件攏無動，毋過，這个所在敢若有人出入過，伊的第六感按呢梟疑。著，可能是坱埃傷少矣。",
    "paragraph_id": 22
  },
  {
    "title": "重逢地圖",
    "author": "胡長松",
    "text": "這間公寓一向有坱埃，兩三工就愛拭，毋過，食飯桌敢若傷清氣矣，袂輸有人專文來摒掃過…… 閣有，彼个面對街仔的氣窗。因為袂佮意街仔路的車輛廢氣，一向有關咧，毋過彼工，伊看著有拍開一縫。是毋是伊家己袂記去矣？抑是彼工伊想欲較通透，所以走進前，伊家己共氣窗拍開一縫？伊雄雄發現，人的記持是真無可靠的。伊決定維持按呢，就輕輕仔共門關好勢行出去。只是，一離開Carey的公寓，伊就知影有人咧跟蹤伊。",
    "paragraph_id": 23
  },
  {
    "title": "重逢地圖",
    "author": "胡長松",
    "text": "自佮大谷合作了後，伊沓沓嘛有受著按呢的訓練。有一个人佇路邊講電話的表情傷大矣，有一台轎車駛傷慢矣，有一台貨車停佇明顯無商店的所在，有一个婦人人無代無誌坐佇家己的店門口看報紙，然後，拄才彼台慢慢仔駛的轎車竟然踅一輦閣駛倚來？伊心內梟疑，敢有需要動用遐爾大的資源監視伊？雖然不可思議，伊猶是跳上雙層電車，閣換二班港鐵，最後行一間人上濟的百貨公司。",
    "paragraph_id": 24
  },
  {
    "title": "重逢地圖",
    "author": "胡長松",
    "text": "鑽入人群了後，伊佇逐層樓之間踅真濟遍，一直夠遐奇怪的影跡無閣出現。伊越入去一間有挹僻的試衫間的高級西裝店，買一軀無仝色的西裝佮一頂帽仔，佇店nih換裝了後，就離開彼間百貨公司。轉去夠飯店，建龍洗一个身軀，然後䖙佇眠床頂看新聞。這時，收著「馬六甲夢窟」Kevin發予伊對拍賣會有興趣的人的訊息： 「 Roy，檳城人，email：roy7@xxmail.",
    "paragraph_id": 25
  },
  {
    "title": "重逢地圖",
    "author": "胡長松",
    "text": "com Lucy，日本觀光客，email：lucyjp33@yymail.com Amanda，無留email，可能是中國人。已經提供對方你的email。」 伊隨用手機上網，入去彼个伊為著這个計劃另外申請的email信箱。佇一堆廣告批之間，伊果然發現一張來自「Amanda Devil」的電子批。內底用英文寫這逝： Wanna F beautiful me?伊提出大谷予伊的手機，共遮的情報轉予伊。",
    "paragraph_id": 26
  },
  {
    "title": "重逢地圖",
    "author": "胡長松",
    "text": "伊心內並無因為下晡以來的代誌有啥物驚惶。毋過，猶是有一寡繃絚了後的波動。伊暗暗感覺，可能一寡伊無明白的代誌會佇伊的身邊沓沓浮頭。只是，批nih這个自稱Amanda Devil的查某人，閣是啥物人？敢是阿寶予伊看的仝彼个中國人？並毋是無可能。紲落，毋知位佗位來的奇怪想法，伊感覺應該揣機會共這句英文提予檳城的阿寶鼻芳…..Wanna F bueautiful me?",
    "paragraph_id": 27
  },
  {
    "title": "重逢地圖",
    "author": "胡長松",
    "text": "伊雄雄感受著一種東南亞風格的色情畫面，心內擋袂牢，一直暗笑。三分鐘後，飯店的總機拍分機入來，用英文講旅行社的導遊欲佮伊討論行程，問伊敢欲接入來，伊講好。接通了後，電話彼頭是大谷的聲： 建龍講：「想袂夠貴社這回真有效率！」 大谷講：「本社一向真有效率。我是欲共你通知，若有本社無安排的行程，攏有危險性，請你毋通私自參加。",
    "paragraph_id": 28
  },
  {
    "title": "重逢地圖",
    "author": "胡長松",
    "text": "尤其是透過在地的C導遊安排的特殊行程，經過阮的評估，會超出旅遊險範圍，請你直接拒絕。」 大谷用的是暗語，意思是佮Carey有關的行動攏愛停止。「當做家己去揣朋友行行咧嘛袂當？」 「實在真歹勢！」 「感謝貴社的服務，實在予人毋知如何是好。",
    "paragraph_id": 29
  },
  {
    "title": "重逢地圖",
    "author": "胡長松",
    "text": "」 3 建龍因為身體的疲勞，佇飯店睏到隔工禮拜三的下晡欲暗的時間，一直到伊收著猴忠仔傳予伊的訊息：「探聽著女教授的消息，請隨來旺角的女人街頂一間『廣盛10元店』會合。」。旺角彼个所在離洲際飯店無遠，只有10分鐘內的車程，建龍無偌久就到位。女人街的人真濟，兩爿的店面佮擔仔位共衫仔褲、帽仔、布袋仔佮各色雜貨，佇懸懸伸出來的雨篷兩爿吊甲滿滿。",
    "paragraph_id": 30
  },
  {
    "title": "重逢地圖",
    "author": "胡長松",
    "text": "來踅街的人kheh甲跤伐相踏，四界攏有放送頭咧推銷佮放音樂，人客的聲嘛親像無欲讓怹，敢若佮遐放送頭咧相嚷。因為人傷kheh，建龍對看著「廣盛10元店」的看板，到行入店nih，竟然閣開欲3分鐘久。",
    "paragraph_id": 31
  },
  {
    "title": "重逢地圖",
    "author": "胡長松",
    "text": "彼間店的內面，予一律10箍港票的貨品鎮甲滿滿，一thōng一thōng敢若塔仝款的雜貨，疊佇通道佮貨架之間，逐个貨架的網格仔，當然嘛是吊甲密周周看袂著對面，尤其狹狹的通道之間人客真濟，身軀的燒氣相hah，一入門，敢若鑽入溼熱佮鬧熱的塗空仝款。建龍並無看著猴忠仔，毋過，伊行到上內面一區的時，一个人影無聲接近伊。「行，咱na行na講。」是猴忠仔的聲。怹行出去鬧熱的街仔路，互相講話的聲干焦對方聽會著。",
    "paragraph_id": 32
  },
  {
    "title": "重逢地圖",
    "author": "胡長松",
    "text": "「所以Carey是所謂的『民主人士』？」 「是啊！你怎會知？」 「唉！欲知影無困難。」猴忠仔講：「我內面有真濟『朋友』。」 「因為生理？」 「共你講嘛無要緊，廣東佮上海海關的菁仔欉攏是我咧沃水的。」 「哦？」 「咱做運輸業的，貨欲入去，線路若欲通，無可能無安搭怹。攏錢啦、查某啦，怹有遮就攏乖乖乖矣。」 「原來是按呢。」 「所以我得著消息，講中共怹內部近期計劃對民主人士下手，所以安排彼場研討會。",
    "paragraph_id": 33
  },
  {
    "title": "重逢地圖",
    "author": "胡長松",
    "text": "」 「閣來咧。」 「閣來就奇怪矣。Carey的名煞佮『東伊運』結連做伙。」 「『東伊運』？」 「我有先去查過，『東伊運』是中國政府發明的名詞，是『東突厥斯坦伊斯蘭運動』的簡稱。」 「我無聽Carey講過。」 「這真正常。『東伊運』其實無明確的定義，真含糊，可能是中國政府隨時欲對人起訴所發明的名詞，嘛會使隨時用『東伊運』予人食罪。」 「原來是按呢。",
    "paragraph_id": 34
  },
  {
    "title": "重逢地圖",
    "author": "胡長松",
    "text": "」 「只是，我閣進一步探聽，有得著消息講Carey確實佮某一寡東突厥斯坦的人士有來往。我想，以伊的身份，這嘛真正常。」 「這點，我確實是有聽伊講過。請繼續講。」 「我的消息講，彼工的研討會，嘛有一寡過去有『東伊運』案底的知識份子參加，過程中佮Carey有寡互動。」 「請繼續。",
    "paragraph_id": 35
  },
  {
    "title": "重逢地圖",
    "author": "胡長松",
    "text": "」 「毋過，我進一步調查，發現其實接近Carey的彼幾个知識份子，其中一个叫做王寧，一个叫做賈鵬，佮中國官方的關係其實攏袂䆀，比喻講，怹時常佇官方安排的會議出現，嘛時常提官方的研究經費做代誌。尤其是，怹對外的言論雖然真激進，毋過佇怹所牽涉的『東伊運』案件，怹最後攏通平安脫身。」 「你的意思是？」 「怹可能是中國官方安排佇學術界的爪耙仔，Carey可能已經予怹設計去矣。」 「請繼續。",
    "paragraph_id": 36
  },
  {
    "title": "重逢地圖",
    "author": "胡長松",
    "text": "」 「所以我閣進一步動用我的人脈去了解Carey的動向，我探聽著研討會結束了後，伊佮王寧、賈鵬鬥陣坐火車去廣州。」 「去廣州以後咧？」 「我目前干焦查到遮。」 「感謝…….其實你嘛誠厲害，才一工的時間，竟然會使查出遮的線索！」 「哈哈！怎有？我只是想講，咱老同窗矣，拄好我佇遐有一寡關係會用得。」 「你確實有夠厲害！」 「毋是我厲害，是生理厲害！」 「著著著，生理厲害！",
    "paragraph_id": 37
  },
  {
    "title": "重逢地圖",
    "author": "胡長松",
    "text": "假使你若有廣州進一步的消息，請繼續予我知影。」 「彼是當然…………著啦！頂回你講著啥物『懺悔錄』，我有小可去查看覓，敢若誠心適呢！你敢欲加講寡？」 「頂回我講的是《寬永懺悔錄》這本古冊。講著嘛誠神祕，上早，我是佇一批文件看著有這本冊，然後真抵好，伊就出現佇著欲舉辦的拍賣會目錄內底。因為有一寡奇怪的傳說，這本古冊佇東亞的收藏界引起誠大的話題。」 「啥物傳說？",
    "paragraph_id": 38
  },
  {
    "title": "重逢地圖",
    "author": "胡長松",
    "text": "」 「有人講伊佮清國皇朝的寶物有關係，有人講佮國民黨統治時代的『新疆王』藏的黃金有關係，等等，消息挹挹飛。」 「哦？若是按呢，我一个小小的生理人就閣有趣味矣。我嘛想欲研究看覓。」 「哈哈！心適心適啦！」 「你敢方便透露，你上早看著有這本冊，是佇你拄才講著的啥物文件？」 「喔！",
    "paragraph_id": 39
  },
  {
    "title": "重逢地圖",
    "author": "胡長松",
    "text": "彼是一批佇泰國買著的舊文件──這馬已經毋是祕密矣，共你講嘛無要緊──佇彼批文件nih，有一張日本有名的女間諜中島湘對北京寄去佐世堡予高橋隆盛的批信，內面有提起這本《寬永懺悔錄》。」 「原來如此。是講，怎會有這批文件？」 「講起來話頭長，彼批文件是阮船頭家買的，阮得著消息，講泰國有這批真有價值的文件，就去買著。想袂到，才到手無偌久，規批貨就予人搶去。佳哉，阮有先copy一份落來。",
    "paragraph_id": 40
  },
  {
    "title": "重逢地圖",
    "author": "胡長松",
    "text": "」建龍本底想欲補充講，泰國的彼批文件，經過怹的追查，是對馬來西亞檳城的「馬六甲夢窟」賣出去的，毋過伊扽蹬一下，無閣講落去。佇繁華香港的女人街，四界的聲音虛華，毋過虛華之間，伊雄雄感受著四圍有一款伊講袂出喙的威脅。伊嘛想起日本M機關的大谷吩咐伊的代誌。──「在地的C導遊安排的特殊行程，經過阮的評估，會超出旅遊險範圍，請你直接拒絕。",
    "paragraph_id": 41
  },
  {
    "title": "重逢地圖",
    "author": "胡長松",
    "text": "」 伊雄雄感覺，伊面前的故鄉老同窗猴忠仔，可能是一个伊無完全了解的厲害的人物。雖然對心肝底上深的所在，伊知影猴忠仔猶是過去彼个善良、樸實、忠誠的囡仔伴，伊嘛相信，猴忠仔猶是伊會使倚靠的好朋友，毋是敵人。閣過兩工，建龍準備上船進前，佇頂回網路冊店建立起來的私下訊息管道收著對日本的文野辰雄傳來消息，講有一个重大的突破。紲落，文野辰雄佇彼 目前分析，意義不明，看起來只是半張圖，顯然需要破鏡重圓。",
    "paragraph_id": 42
  },
  {
    "title": "重逢地圖",
    "author": "胡長松",
    "text": "」文野辰雄繼續寫講：「我後月日會綴『幻影號』放大洋落南，去到馬六甲的時，希望咱有機會見面。這半張奧妙的地圖我會紮佇身邊，到時會提予你看。」 第三章 1 彼个早起，周啟中欲出門進前，共伊的夫人趙儒鳳講，伊二禮拜後無法度參加神州畫會的聯展開幕矣。",
    "paragraph_id": 43
  },
  {
    "title": "重逢地圖",
    "author": "胡長松",
    "text": "雖然彼是趙儒鳳擔任畫會理事長了後的頭擺會員聯展，伊周立委該當是愛出席開幕致詞的，毋過，伊前幾日才臨時收著重要的會議邀請，是馬來西亞的「孔丘學院」15週年的慶祝活動。孔丘學院出面佮一个民間的「華夏絲路經濟貿易文化交流協會」，做伙舉辦三暝兩日的學術研討會，會議名稱是「東南亞海上絲路大未來」，邀請周啟中擔任開幕的演講者。周啟中閣特別用驕傲的腔口講：「Keynote Speaker！",
    "paragraph_id": 44
  },
  {
    "title": "重逢地圖",
    "author": "胡長松",
    "text": "」伊共趙儒鳳講，彼當然是因為伊的新職務已經受著外界加倍的重視。這馬，周啟中貴為象黨佇立法院的黨團幹事長，所有的人攏想欲聽伊講話──當然嘛包括孔丘學院佮彼个交流協會，閣有怹背後的「主人」──畢竟，對方無隨便佇遐呢重要的國際會議請人演講，所以，伊更加無可能為著畫展的開幕，去拒絕這个天大的好機會。",
    "paragraph_id": 45
  },
  {
    "title": "重逢地圖",
    "author": "胡長松",
    "text": "趙儒鳳聽著消息，雖然激一个臭面，嘛無可奈何，伊完全了解周啟中話尾所謂的「主人」是啥物意思，現此時真明顯，伊揣無理由反對周啟中的出國行程，而且閣較害的是，伊煞連綴路做伙出國的機會嘛無。伊坐佇鏡檯頭前夯頭，目尾掃過彼面大鏡看周啟中，共伊心內的無歡喜偷偷仔暗崁落來。最後，伊干焦問周啟中，閣有啥人會做伙去？周啟中回答，閣有書記長李春華，毋過怹嘛無算是做伙去。",
    "paragraph_id": 46
  },
  {
    "title": "重逢地圖",
    "author": "胡長松",
    "text": "伊補充講，李春華受大會邀請，會參加第三工結束進前的一場分組座談，李春華欲佮伊的男朋友鬥陣去，是第二工下晡到位的飛行機。「又是李春華？」 周啟中解說，因為彼个交流協會本底就是李春華的一个金主牽線的，二月日前來台北拜訪過，這馬怹邀請李春華去參加研討會，嘛是合理。趙儒鳳佇嚨喉底發出一个奇怪的「哼！」的聲，毋過周啟中並無聽著。趙儒鳳進前是有聽過幾句周啟中佮李春華之間的閒話。",
    "paragraph_id": 47
  },
  {
    "title": "重逢地圖",
    "author": "胡長松",
    "text": "有人共伊偷講，伊的翁婿佮彼个李春華最近行誠倚。彼个李春華，才三十外頭歲就得著象黨的不分區立委提名當選，閣最近擔任黨團書記長，趙儒鳳當然清楚，伊規个發展的過程攏佮周啟中的大力牽成有關係。",
    "paragraph_id": 48
  },
  {
    "title": "重逢地圖",
    "author": "胡長松",
    "text": "一个親像周啟中按呢的前輩來牽成有才情的後輩、加添伊的政治勢力，這本底是四常的代誌，毋過問題就出佇，趙儒鳳感覺李春華傷過「妖」矣──講起來，李春華毋是偌爾媠的查某人，毋過對伊有生鉤的眼神目尾、穿衫佮妝娗，甚至伊喙脣胭脂的色緻，趙儒鳳想著的就是這字「妖」。趙儒鳳家己真清楚女性佇社會的這種武器，尤其對方當是青春的年齡。",
    "paragraph_id": 49
  },
  {
    "title": "重逢地圖",
    "author": "胡長松",
    "text": "青春總是予人不安──總是，勢面猶是伊趙儒鳳咧掌握的，趙儒鳳知影，周啟中的一切，是伊佮伊後頭的家世養飼起來的，老翁仔某的表面只要互相莫傷歹看面，彼款無聊的閒話，並無影響著伊的啥物，閣再講，伊嘛有伊家己精彩的世界……只是，現此時想，青春，有時猶是會予這款有權勢的查某人嫉妒。周啟中出門了後，趙儒鳳妝嘛畫好矣。",
    "paragraph_id": 50
  },
  {
    "title": "重逢地圖",
    "author": "胡長松",
    "text": "伊前一暝才去電一个加誠少年氣的波浪捲，照設計師的建議染淺咖啡色透金色的頭毛，閣伊本底就有綴健身教練咧保持體格線條，米色調的面妝配烏色的眼線佮淺咖啡色的眼影，兩个酒窟仔予伊扭掠的瓜子面看起來清朗閣有活力，尤其經過幼路的處理，目睭四圍、喙邊佮頷仔頸的皺痕攏用蜜粉拍甲誠金滑，予實際已經五十幾的歲頭看起來親像四十歲爾爾。",
    "paragraph_id": 51
  },
  {
    "title": "重逢地圖",
    "author": "胡長松",
    "text": "甚至，會當講伊大大贏過遐毋捌世事的少女的，是伊身上用名貴的耳鉤、手環、旆鍊佮手捾的名牌皮包撐起來的貴氣。這工，伊穿一領淺黃色鳥紋的紗仔衫，配一條寶藍色羊毛質的素色裙，予這个貴氣更加自然親切。彼工趙儒鳳一出門，就按算欲去揣張世堡。彼敢有算是臨時決定的？抑是講是早起予伊的翁婿激的？伊心內家己雄雄掣一下。橫直伊是決定矣。",
    "paragraph_id": 52
  },
  {
    "title": "重逢地圖",
    "author": "胡長松",
    "text": "伊叫司機共伊載去畫會辦公室的彼棟大樓，毋過伊入門了後並無坐電梯上樓，只是踅一輦，行過去隔壁的便利商店買一杯咖啡，然後就佇路邊揲一台計程仔坐入去。這是伊第二遍去矣，伊共張世堡的地址共計程車司機講，彼台計程車，就對草山坪的某一間別莊駛去，佇路裡，伊用手機發一个訊息予張世堡：「我過去。現在。」 2 趙儒鳳佮張世堡是佇怹共同的朋友邱雪波的畫展熟似的。",
    "paragraph_id": 53
  },
  {
    "title": "重逢地圖",
    "author": "胡長松",
    "text": "邱雪波嘛是過去的官夫人，講「過去」，是因為近來的時代無仝矣，伊的翁婿已經誠久無擔任官職，毋過，平時的氣質，官威猶是誠有的。邱雪波家己的家世嘛真昌颺，怹老爸捌做過國大代表，自伊細漢，厝裡出出入入攏是商業界佮政治界的上流人士，所以伊一向看的勢面闊，消息嘛靈通。",
    "paragraph_id": 54
  },
  {
    "title": "重逢地圖",
    "author": "胡長松",
    "text": "邱雪波是趙儒鳳的姊妹伴，伊減趙儒鳳十歲，表面講是對當代藝術有趣味，私下敢衝愛耍，身邊足濟上流世界的交際花佮花花公子，時常有各種名目的party咧四界翱。就是伊共趙儒鳳講周啟中佮李春華行誠倚的。事實上，伊會共趙儒鳳講講彼款無中聽的，主要嘛是勸趙儒鳳愛放較開咧，勸伊較定佮少年家做伙咧，做人較袂去翕死兼氣死。前一禮拜六下晡，邱雪波的畫展開幕，趙儒鳳就是佇會場搪著張世堡的。",
    "paragraph_id": 55
  },
  {
    "title": "重逢地圖",
    "author": "胡長松",
    "text": "邱雪波共趙儒鳳講：「姊，我介紹一個真正的花花公子讓妳見識一下。妳該不會不敢吧？」 趙儒鳳講：「不敢是怎麼樣？難道他會吃人嗎？」 「哈！沒錯！妳小心一點，他可真是花名在外，很會吃人的。」 話尾都猶未煞，張世堡就行過來矣。伊的體型中範結實，目睭圓貢貢，三分的頭毛捋甲油kia̍k-kia̍k，穿一領白色有暗紋的面頂衫、塗色的七分褲佮一雙有金色商標的頂級運動鞋。",
    "paragraph_id": 56
  },
  {
    "title": "重逢地圖",
    "author": "胡長松",
    "text": "目神看起來就是啥物攏毋驚，食遍天下女性的一隻𪁎豹。張世堡一行倚來，就開喙大聲講：「雪波，妳是說誰花名在外啊？」伊笑笑對趙儒鳳頕一下頭，才簡單看一眼，花膏膏的眼神親像欲共伊吞落仝款，予趙儒鳳規个面攏紅起來。「哈！還不就是你嗎？張世堡！來我介紹你們認識，這是我姊趙儒鳳小姐，我告訴你喔，世堡，你可要放尊重一點，她現在可是升格為──」 「喂！雪波，妳別三八啦！得了得了，不許妳亂扣我大帽子！",
    "paragraph_id": 57
  },
  {
    "title": "重逢地圖",
    "author": "胡長松",
    "text": "」趙儒鳳知影邱雪波欲講「幹事長夫人」彼類的話，緊共伊的喙窒起來。伊越頭看張世堡，細聲講：「張先生，初次見面，我是趙儒鳳，真不好意思。雪波最不懂事。」 張世堡嘛看伊，大聲應講：「哈哈！哪裡？儒鳳姊妳叫我世堡就好。但雪波說的話卻是完全都沒有錯喔，我真是個花花公子啊！只是我要堅決澄清一點，我和世界上任何一個女人在一起，都是開開心心的，彼此沒有怨言的喔！",
    "paragraph_id": 58
  },
  {
    "title": "重逢地圖",
    "author": "胡長松",
    "text": "」張世堡若講若笑，伊開朗的笑容竟然予趙儒鳳規个面燒燙燙，尻脊骿交懍恂起來。竟然有這款無恥的男性，伊心內按呢想。張世堡行開了後，邱雪波才繼續共趙儒鳳補充，講張世堡怹兜較早有公賣局的人事背景，靠薰酒生理趁真濟錢，後來是兩岸的大生理人。怹老爸死了後，伊繼承一部份家業，先是投資電動筊間，因為佮彼時陣的新政府關係無好，予政府搜去，險險破產，賰一間徛家厝。",
    "paragraph_id": 59
  },
  {
    "title": "重逢地圖",
    "author": "胡長松",
    "text": "後來，伊去中國發展，彼時P幣拄出現，中國的朋友招伊提一寡錢投資「挖礦」，買機器囥佇怹兜地下室紡規日，挖P幣，閣收著消息共全部的家伙硩佇市場大買，想袂到，P幣這幾冬起大價，伊雄雄趁甲piak死，聽講有幾落億。外界風聲，伊是金融操作的「神手」，綴伊做股票的人嘛攏有趁著。邱雪波講，伊這世人食袂了矣，所以若毋是做股票的時陣，就是一箍人「吊兒郎當」，一四界𨑨迌，毋知是按怎，足濟女性家己貼起去。",
    "paragraph_id": 60
  },
  {
    "title": "重逢地圖",
    "author": "胡長松",
    "text": "趙儒鳳講：「因為錢嗎？」 邱雪波應伊：「那也未必。哈！其實我也不懂她們！」 最後的這句，趙儒鳳聽甲心虛虛。講起來伊家己嘛無欠錢──趙儒鳳哪會按呢想，伊家己雄雄驚一趒。「對了，上次我提到的那個李春華有個年輕的金主，就是他！上次也是他告訴我周先生和李春華之間的傳聞。我講這些姊妳不要介意，只是因為我要讓妳知道──」 「嗯嗯，我都了解啦。妳還是忙去吧！」 趙儒鳳無等邱雪波共話講了，家己行開。",
    "paragraph_id": 61
  },
  {
    "title": "重逢地圖",
    "author": "胡長松",
    "text": "畫展開幕了後，有一段交流的時間，趙儒鳳看張世堡邊仔的位無人，就行過去坐落來。趙儒鳳故意用輕鬆的聲調對張世堡講： 「我剛才聽說你還是李春華的金主？」 「喔！好像大家都知道了。不瞞您說，我可是那個小妖精的老師。」張世堡用輕浮的口氣講。「小妖精」三字予趙儒鳳的胸仔束絚來。「什麼老師？」 「妳大概聽過P幣吧，我教她怎麼操作。」 「哦！我剛才有聽說你是這方面的神手。原來你還開班授徒？",
    "paragraph_id": 62
  },
  {
    "title": "重逢地圖",
    "author": "胡長松",
    "text": "」 「也不算開班啦，只是在家裡的小家教。我呢，什麼都不會，就是數字方面天賦好一點。但我可不是隨便收學生的。我贊助了她一筆錢，她進場操作，又賺了一大筆。」 「哦？那當你的學生要什麼條件呢？」 「哈哈！當然至少要是個辣妹吧！」 趙儒鳳聽著這句，心內有微細的挫折。伊本底想欲套張世堡講出一寡李春華佮伊的翁婿周啟中的風聲，煞毋知欲按怎開喙。",
    "paragraph_id": 63
  },
  {
    "title": "重逢地圖",
    "author": "胡長松",
    "text": "張世堡雄雄越頭，用花豹彼款貪戀的目睭看伊，講：「當然，如果是儒鳳姊妳的話，我是願意的。」 「你怎麼知道我想學？」 「我從妳的眼神就知道了。當然，從財富方面來說，儒鳳姊妳的身家是完全不必向我學什麼的，但從數字和人的心理方面的掌握就不一定了。」 「人的心理，怎麼說呢？」 「就比如說我就知道妳想要問我那個小妖精的其他故事，和周先生有關的部分！」 這聲，趙儒鳳的面雄雄變甲青恂恂，心肝頭勼做一粒秤錘沉落來。",
    "paragraph_id": 64
  },
  {
    "title": "重逢地圖",
    "author": "胡長松",
    "text": "「這一點我沒說錯吧？儒鳳姊想看看我怎麼樣同時用100台電腦挖礦嗎？」 畫展的開幕結束了後，張世堡共邱雪波講伊欲護送趙儒鳳轉去，毋過伊的車卻是對張世堡草山坪的別莊駛去。「沒必要瞞阿雪吧？剛才就說我去你家裡看你的挖礦電腦不就得了？」趙儒鳳佇車頂共張世堡講。彼是一台雙座的超級跑車，車干焦到趙儒鳳的腰遐懸，上車愛規个人軁入去彼款。「妳不是要當我的學生嗎？我這就是教妳怎麼掌握人的心理。",
    "paragraph_id": 65
  },
  {
    "title": "重逢地圖",
    "author": "胡長松",
    "text": "剛才當我對雪波撒謊的時候，妳並沒有反對我，我們現在就是站在一塊兒了。」 「哈，你好賤！」趙儒鳳用的毋是批判的聲嗽，是讚佩的聲嗽。「儒鳳姊妳知道嗎？所有和我在一起的女人都說我很賤，但是她們卻又樂意和我在一起。」 「為什麼呢？」 「因為我懂得用華麗的方式讓她們升天。」 趙儒鳳規个發面紅，身軀燒滾滾。伊抗議講：「你說話真無恥！我可不學這一套！",
    "paragraph_id": 66
  },
  {
    "title": "重逢地圖",
    "author": "胡長松",
    "text": "」 「儒鳳姊妳別誤會，雖然妳身上有迷人的貴氣，但我目前還沒有要碰妳的意思。」 趙儒鳳心內微細的挫折閣出現矣。伊真無歡喜，毋過伊無講話。「真的我只是很同情妳。妳很難過吧？因為李春華和周先生的那個風聲，這一陣子在我們金融圈是傳遍了。不幸的是，以我自己和李春華那個小妖精交手的經驗，那風聲卻又是絕對可能的。」 「所以你碰過她？」 「還沒有。我說過，我和女人在一起，彼此都是開開心心的。",
    "paragraph_id": 67
  },
  {
    "title": "重逢地圖",
    "author": "胡長松",
    "text": "妳對那個李春華很不滿吧？」 「哼！」 「如果是我，也會很不滿，我可是天生路見不平的好事份子。畢竟周先生的政治生涯可說是吃妳娘家豐厚滋補的奶水長大的，雖然現在的政治環境和以前妳家呼風喚雨的好時代是大不一樣了，但他的這種作為，在我這個花花公子看起來，也覺得有失顏面。儒鳳姊我老實告訴你，我是很唾棄政治的人，我幾乎瞧不起所有政治人物，包括那個小妖精和妳的先生。",
    "paragraph_id": 68
  },
  {
    "title": "重逢地圖",
    "author": "胡長松",
    "text": "」 趙儒鳳一聽著按呢，心內規腹火，講：「但是你卻又當了李春華的金主兼家教？」 「哈哈！儒鳳姊，人總有一個生存之道要客觀以對啊！這是我從數字的學問體悟到的哲學呢。數字它是不看我們喜歡或者不喜歡的，它是既殘酷且又值得尊敬的。我們人的生存之道也是這樣，我只是很尊敬地面對它而已！」 「你可真是玩世不恭！」 「的確，妳說得太對了！」 趙儒鳳心內想，伊身邊這款人其實也是袂少的，總是，無人親像張世堡遐呢坦白。",
    "paragraph_id": 69
  },
  {
    "title": "重逢地圖",
    "author": "胡長松",
    "text": "伊開始感覺佮伊講話有一款奇怪的趣味，只是伊心內無願意去承認。張世堡的白色別莊有圍牆佮草埔，佇草山山坪的別莊區，離市區無遠，毋過算是挹僻的一角。怹做伙看過別莊地下室咧「挖礦」的機房了後，張世堡tshuā趙儒鳳去客廳坐。遐視野誠好，客廳的落地窗後面是山跤市街的夜景。膨椅後壁，面對窗仔有另外一个空間，看起來是開放式的冊房，桌頂的電腦螢幕有金融線圖閣咧跳動。張世堡對冰箱捾兩罐麥仔酒出來，㧣予趙儒鳳。",
    "paragraph_id": 70
  },
  {
    "title": "重逢地圖",
    "author": "胡長松",
    "text": "「對於李春華的事，你還有聽到什麼消息嗎？」 趙儒鳳啉一喙麥仔，總算提出勇氣問。張世堡講：「過一陣子，有一個那邊在國外辦的經貿學術研討會，我想他們會一起去吧！」毋知按怎，伊講出來的話，時常予趙儒鳳感覺足傷心，毋過伊閣真想欲聽伊講。「你又是怎麼知道的？」 「這我就不方便透露了。總之，妳聽聽看吧！」 「唉！」 趙儒鳳第一遍佇張世堡的面前吐大氣，面色陰沉落來。",
    "paragraph_id": 71
  },
  {
    "title": "重逢地圖",
    "author": "胡長松",
    "text": "張世堡共跤翹起來： 「我問妳，儒鳳，妳為什麼嘆氣呢？」伊故意無看趙儒鳳，親像擔頭咧欣賞窗外夜景，閣雄雄越頭過來講：「我可以不叫妳姊吧？畢竟妳看起來還很年輕，稱妳姊多彆扭。」 「當然，就叫我儒鳳。」趙儒鳳應伊，毋過另外一个問題，伊答袂出來。「我是問妳為什麼嘆氣，但妳卻答不出來，在我看，那只是因為妳太講究尊嚴而已。妳就是一個視尊嚴為命的女性吧！」 趙儒鳳問伊：「這樣有什麼不好嗎？",
    "paragraph_id": 72
  },
  {
    "title": "重逢地圖",
    "author": "胡長松",
    "text": "」 張世堡繼續看夜景，講：「其實也沒什麼不好。只是，妳的尊嚴把自己心裡的聲音遮蔽了，讓妳不知道真實的想法罷了！」 趙儒鳳放低聲調，面掛一个哀怨的表情講：「你別胡扯。還能有什麼聲音？」 張世堡雄雄閣斡過來看伊：「坦白說，你現在希望我去修理那隻小妖精吧？」 趙儒鳳大力搖頭，講：「不！我不這麼希望。這對你沒有什麼好處，我也不會這麼希望。」 「所以我說，妳還是應該學著放下妳的尊嚴來看事情。",
    "paragraph_id": 73
  },
  {
    "title": "重逢地圖",
    "author": "胡長松",
    "text": "我說的是妳真實的希望而已，這和我阿堡的好處又有什麼關係呢？而且妳又怎麼知道會對我沒有好處？」 「好吧，那你說說，你又會有什麼好處？」 「我可以和儒鳳妳結為生死盟啊！妳自己忘了嗎？妳大小姐可是來自趙家呼風喚雨的家族，雖然這幾年被政壇那些鄉下來的憋三狠狠劃了幾道，但是呢，還是人人稱羨的金字招牌啊！妳怎麼居然能這麼沒信心呢？」 趙儒鳳感覺伊面前是一个可怕的查埔人。",
    "paragraph_id": 74
  },
  {
    "title": "重逢地圖",
    "author": "胡長松",
    "text": "伊已經考慮欲離開，毋過閣真矛盾，想欲繼續聽伊講落去。張世堡共身軀tshînn進前，講：「周先生這個模範生有了汙點，也讓妳很不堪吧？」 「你別再說了。」 「是嗎？但妳真的不想知道聽我打算怎麼修理那隻小妖精嗎？」 「你怎麼修理？」 張世堡閣一遍出現伊花豹仝款的眼神，彼个眼神親像針，揻入去趙儒鳳的目睭。伊用輕浮的聲調講：「嗯，我想我很樂意來搞搞她，她的身材真不錯，小腿健美，屁股也很翹。",
    "paragraph_id": 75
  },
  {
    "title": "重逢地圖",
    "author": "胡長松",
    "text": "然後我會讓她身敗名裂，如果這會讓儒鳳妳高興的話！」 「不要開玩笑！」 「你很清楚，我可沒有開玩笑。」 「總之你別亂來………」趙儒鳳徛起來，伊認為伊應該停止這个話題。毋過伊嘛感覺誠龜怪，張世堡講的，敢毋是伊心內的希望？伊的心肝予張世堡的話拍亂去。趙儒鳳想欲改變話題，所以看對冊桌仔頂的電腦講：「那邊電腦上又是什麼圖呢？是P幣的走勢吧？世堡，你是這方面的神手不是嗎？難道你不教我了嗎？」 「是啊！",
    "paragraph_id": 76
  },
  {
    "title": "重逢地圖",
    "author": "胡長松",
    "text": "我是要教妳！」 張世堡請伊佇電腦頭前坐落來。伊講：「我這些資料，是直接從P幣的交易機房拉專線過來的，P幣跳動很快，而且全年24小時無休，下單的膽子要很大，卻是全世界頂尖交易員的樂園。」張世堡徛佇伊後壁按呢講，然後向腰共手撐佇桌面操作電腦，一面對伊解說。趙儒鳳感覺伊家己的肩胛頭拄佇張世堡的下腹附近，面紅起來。紲落，張世堡講：「來吧！妳自己先操作這個畫面看看。",
    "paragraph_id": 77
  },
  {
    "title": "重逢地圖",
    "author": "胡長松",
    "text": "」 趙儒鳳咧操作電腦的時，一直鼻著張世堡身軀男性芳水的味，心思煞毋知飛去佗位去。張世堡的一枝手猶是撐佇桌頂，伊的面向低，看趙儒鳳操作，然後，趙儒鳳雄雄感覺著張世堡的面佮伊的面足近，閣敢若有手指輕輕仔劃過伊後壁的頷仔頸。當趙儒鳳警覺的時，下意識閃開，毋過張世堡已經共伊的喙唇唚佇伊的胸掛骨。「你想做什麼？」 「只是偷親一下，沒想做什麼。」 「你可真大膽！竟敢偷親我！",
    "paragraph_id": 78
  },
  {
    "title": "重逢地圖",
    "author": "胡長松",
    "text": "」 趙儒鳳徛起身抗議，斡過佮張世堡對質。「抱歉，那是因為我覺得妳漂亮，而且我喜歡妳的兩個迷人的大酒窩！」張世堡無要無緊按呢講。「不許你再這樣！真是亂來！」趙儒鳳規身軀氣甲燒滾滾。「不，以後不會的！」張世堡講：「這次我只想偷親妳，但我已經決定了，下次妳再來，我就會吻上妳的嘴唇。」 「我當然不會再來了！」 「希聽尊便！來或不來都隨便妳，我真的無所謂。",
    "paragraph_id": 79
  },
  {
    "title": "重逢地圖",
    "author": "胡長松",
    "text": "但下次妳來，我就可以教妳P幣進出場的訊號……還有，剛才關於小妖精的提案，儒鳳妳可真的應該好好想一想。」 「不，我不會再來了，你送我出門吧！我自己搭計程車回去！」 「好吧！再見了！」 3 趙儒鳳才一落計程車，行近張家的大門，彼片鉎仔做、厚厚的電動門，就家己拍開矣。張世堡穿一軀徛家的便服徛佇草埔後壁的門廊等伊，咧迎接伊入門。「怎麼了嗎？儒鳳妳一大早倒是把我嚇了一跳。竟然說來就來了。吃早餐了吧？",
    "paragraph_id": 80
  },
  {
    "title": "重逢地圖",
    "author": "胡長松",
    "text": "」怹佇客廳坐落，張世堡開喙。「哪還吃得下？氣死我了！一大早就跟我扯謊，說要跟那個李春華去參加國際會議，推說是主辦單位邀請的，根本狼狽為奸。」 「妳說的，是吉隆坡的那個會議吧？哈，看吧，我倒是早就預告給妳了。」 「原來是吉隆坡，我也沒問他。就說是馬來西亞。」 「確實是主辦單位邀請的啊，我不是早就預告了，他們會一起去嗎？」 「所以你認識主辦單位？」 「當然啊！",
    "paragraph_id": 81
  },
  {
    "title": "重逢地圖",
    "author": "胡長松",
    "text": "那個名字一長串的協會，主要成員們只要一來台北，都在我這裡喝酒玩女人呢。」 「玩女人的事就不用提了，世堡你說話都不正經。」 「才不呢！對我來說，玩女人才是更重要的部分哩。妳想想看，政治圈多虛假！還不如我這裡的女人香更加具有海峽兩岸的務實性！」 「扯！你說到哪裡去了？」 「我只是提醒妳，妳來這裡，我可是要吻妳的。這次是妳自願的。",
    "paragraph_id": 82
  },
  {
    "title": "重逢地圖",
    "author": "胡長松",
    "text": "」 拄才佇車頂，趙儒鳳的心內確實不斷出現張世堡講的彼句話，伊有一種無法度承認的邪念，予張世堡點出來，心內誠狼狽。「我並沒有說願意讓你吻我。」 「等一下妳就會的，而且妳來這裡之前就決定了。」 「你胡說！」 「哈！隨妳怎麼辯解。不如讓我幫妳訂一份早午餐吧，妳看，我為了等妳，居然也還沒吃。我們這附近有家德國香腸堡很香的，他們把麵包皮烤得很酥，而且裡面的香腸滋味又很鮮美，我想妳會喜歡的。",
    "paragraph_id": 83
  },
  {
    "title": "重逢地圖",
    "author": "胡長松",
    "text": "如果心情不好的時候，首先妳應該吃好一點，尤其應該把妳的尊嚴擺在旁邊，妳就會變得很堅強的。當然我也一向不樂意和臭臉的女人接吻，說不定妳現在連舌頭都是臭的。等一下一邊吃早餐的時候，我可以開一瓶最好的紅酒，本來我白天是不喝酒的，但今天妳既然來了，我就破例陪妳開喝啦！白天醉酒，可是人間一大享受哩！」 張世堡講煞，撥電話訂餐，了後，趙儒鳳用辯解的表情看伊，講： 「你別誤會。",
    "paragraph_id": 84
  },
  {
    "title": "重逢地圖",
    "author": "胡長松",
    "text": "我來只是想問你，你先前說的那些傳聞，有證據嗎？」 「坦白說，如果有證據，妳就會讓我碰妳嗎，儒鳳？」 張世堡誠實是沙場老馬，步步攏毋放過。「我不是這個意思。」 「那麼，就是不管有沒有證據，妳都已經決定讓我碰妳了吧？」 「你講話非得要那麼賤嗎？」 「話不能這麼說。上個禮拜，是妳說要讓我來教妳的，而我呢，只是把我腦海裡關於數字的學問如實報告出來罷了。」 「你又扯到哪裡去了？這和數字又有什麼關係？",
    "paragraph_id": 85
  },
  {
    "title": "重逢地圖",
    "author": "胡長松",
    "text": "」 「數字就是戰場啊！儒鳳小姐。男人和女人，則是更前線的戰場，這妳還不懂嗎？我告訴妳，自從我家老頭子死後，我被牛黨政府狠狠搞到差點破產，我就體悟到這個數字的哲學哩！上個禮拜我說『如果妳來』，這就是好事情的假設，然後妳就真來了，於是假設就成立了啊，所以今天好事會發生，我就要吻妳。這可是和數學公式一樣可靠的啊！我告訴過妳，這是我安身立命的生存之道，不能違背的呢！",
    "paragraph_id": 86
  },
  {
    "title": "重逢地圖",
    "author": "胡長松",
    "text": "」 「你饒了我吧，但我真的只是想要知道，你到底有沒有什麼證據而已？」 趙儒鳳予張世堡弄（lāng）甲強欲哭出來。「放心，以後會告訴妳的。」 「你不說，我就不吃了。」 「哦？好像開竅了耶！真是太好了，總算把妳大小姐的尊嚴拿出來拍賣了！這是妳的最後底線吧？妳認為值多少呢？」張世堡共伊的身軀khînn進前，用伊一貫輕浮的眼神看伊。「算我求你吧！」 「嗯，好吧，先吃完早餐我再告訴妳。」 「扯！你這個人！",
    "paragraph_id": 87
  },
  {
    "title": "重逢地圖",
    "author": "胡長松",
    "text": "」 「說實在，這可是我的底線了喔！」張世堡親像花豹的目睭，敢若雄雄起呸窒(phùi-that)。「好吧！你都這麼說了，我還能怎麼說呢？」 現此時，趙儒鳳發現伊變甲足微細，親像窗外予風吹振動的樹葉，家己無法度靜落來。怹差不多是恬恬共早頓食了。張世堡行入去，毋知對佗位提一罐紅酒佮兩塊甌仔出來，另外一枝手nih有一封皮紙橐仔，伊佇趙儒鳳的身邊坐落來。「喏！妳自己看吧！",
    "paragraph_id": 88
  },
  {
    "title": "重逢地圖",
    "author": "胡長松",
    "text": "這一包，可是我用妳不屑一顧的數字學問，從一個大記者的手上搶救下來的。」 講煞，張世堡用有刻花的美麗工具，共紅酒的酒窒仔搝出來，「phok！」一聲！紙橐仔內面是幾張相片，位壁櫥對眠床頂偷翕的彼種，畫面暗暗無真清楚，毋過已經有夠通予趙儒鳳認出來：彼兩个風聲內面的通姦者！「喝吧！」張世堡共紅酒甌捧予伊，講：「去年不分區提名前的事了。還好我的眼線多，幸運把這些照片攔截下來。而且我還向那隻小妖精求證過。",
    "paragraph_id": 89
  },
  {
    "title": "重逢地圖",
    "author": "胡長松",
    "text": "」 「你為什麼會出手攔截？」 趙儒鳳的頭殼內底現此時攏是周啟中佮李春華風流的畫面，敢若過去佇一寡寺廟看過的彼款十八閻羅的圖嘛佇烏暗中一直浮現。拄才佇車頂，伊想著張世堡進前講欲共伊唚的話，心內嘛有類似的邪念，只是無親像現此時有遐濟痛苦的成分。「你別忘了，我可是她的大金主耶，放了幾年的長線！妳可能不知道我花了多少，而這一筆，更應該向周先生要的。」 「你花了多少？",
    "paragraph_id": 90
  },
  {
    "title": "重逢地圖",
    "author": "胡長松",
    "text": "」 張世堡比兩枝指頭仔出來，講：「兩百萬！簡直獅子大開口！儒鳳姊啊，妳要知道，這可不是那隻剛出道的小妖精的行情，這是可是妳家那個周老粗的行情呢！」 「喔！」 「以我的推測，自從李春華進了立法院以後，大概周老粗就日以繼夜忙起來，最近很少有時間碰妳了吧？」 趙儒鳳無法度暗崁伊的哀傷，嘛毋敢看張世堡。因為張世堡講的偏偏是事實。怹翁仔某頂一遍房事已經是頂個月初的代誌，而且兩人攏無心，緊緊就結束矣。",
    "paragraph_id": 91
  },
  {
    "title": "重逢地圖",
    "author": "胡長松",
    "text": "趙儒鳳擔頭，一喙就共酒甌啉焦。伊拄才佇車頂的邪念閣出現矣，伊為家己感覺悲哀。「然後呢？」 「哈哈！這種故事，哪有什麼然後……….喔！有啦！然後，我就想，我應該趕快搞一搞他漂亮的老婆來抵這200萬才對！」 「真的假的？」趙儒鳳共目睭褫大蕊看伊。「妳說呢？」 趙儒鳳無講話，目屎已經來到目墘。張世堡笑出來，講：「妳哭了喔………假的啦！我逗妳的！",
    "paragraph_id": 92
  },
  {
    "title": "重逢地圖",
    "author": "胡長松",
    "text": "」 趙儒鳳聽伊按呢講，手就夯起來，對張世堡的喙䫌欲煽過，嘴裡那講：「你這無賴！」 毋過，張世堡共趙儒鳳的手骨接咧，並無予伊拍著。借這个勢，這个體格鍛鍊甲真結實袂輸鋼鐵的查埔人，連鞭就共趙儒鳳的身軀揤倒佇膨椅頂懸。趙儒鳳初初閣有翸一兩下，敢若欲共張世堡的身軀捒開，毋過隨就定靜落來，目睭放瞌瞌。張世堡佇伊的耳空邊輕聲仔講：「妳放心，很快就會讓妳暈死的。",
    "paragraph_id": 93
  },
  {
    "title": "重逢地圖",
    "author": "胡長松",
    "text": "」伊感受著張世堡的喙唇唚伊的頷頸，隨有電流貫到全身軀。伊予張世堡硩咧，下腹予張世堡下身碇碇的部位抵稠咧，嘛飽漲起來，淹流的邪念予伊的面燒燙燙。張世堡紲落徙一个身，用熟練的手勢，共倒手穿到伊的後腰攬咧，對下底出力共伊的尻川頭撐懸，正手順勢共伊彼領寶藍色的短裙倒勒起來，現出伊的下身佮下底褲。",
    "paragraph_id": 94
  },
  {
    "title": "重逢地圖",
    "author": "胡長松",
    "text": "伊意識著伊的下身予張世堡用手扶懸懸佇面前咧展示，閣感受著有手指隔一層下底褲的綿布佇伊下腹的小山崙頂挲踅，伊發現家己順張世堡的力勢撐力共家己的腰身弓懸，雄雄一陣見笑。有另外一个世界予張世堡抐（lā）開矣，伊共手扞佇張世堡的手股，敢若決心想欲寵倖家己，據在張世堡佇伊的身軀捙跋反。這个時陣，張世堡的喙才輕輕仔唚佇伊的喙唇，連鞭，伊家己嘛微微仔開喙，允張世堡共舌伸入來。",
    "paragraph_id": 95
  },
  {
    "title": "重逢地圖",
    "author": "胡長松",
    "text": "結婚了後，這是伊頭一遍予喙裡充滿另外一个男性的味，彼全是拄才紅酒的葡萄芳氣，閣有受過訓練仝款溫柔的舌的活動。趙儒鳳拍開嚨喉，輕輕仔哼出聲，伊意識著家己敢若決心據在伊去。伊已經咧迎接對方，甚至已經咧期待張世堡會使進一步共伊彼領勒絚絚的短裙的鈕仔敨開──只是想袂到，這个時陣，張世堡煞雄雄停止。「算了！今天就先到這裡吧！」 趙儒鳳驚一趒，心內有一種不堪。「怎麼了？不走下去了嗎？",
    "paragraph_id": 96
  },
  {
    "title": "重逢地圖",
    "author": "胡長松",
    "text": "」 趙儒鳳感覺驚奇，家己竟然有勇氣講出這款毋知見笑的話。「不！妳很漂亮，但我說過，我不會勉強任何一個女人，今天我只會吻妳而已。所以，就到此為止吧。」張世堡徛起來，用一个溫情閣貪戀的氣口繼續講：「我真的太喜歡妳的酒窩了，儒鳳，妳可能是我碰過最嫵媚的女人了，尤其下腹真是成熟又圓潤，可惜周先生他不懂得品味妳。下次，妳如果再來找我，我一定會把妳抱到房間的大床好好搞妳的。",
    "paragraph_id": 97
  },
  {
    "title": "重逢地圖",
    "author": "胡長松",
    "text": "」 趙儒鳳感覺徛佇伊的面前是一个魔鬼。「你這個混蛋！」 「哈哈，隨便妳說，但我居然好像真的喜歡妳，我一直在想，也許我是認真愛上妳了，所以也不想趁妳脆弱的時候弄暈妳。妳先坐一下，我上樓換個衣服，等一下就教教妳P幣的買賣。」 「我想走了。」 「也好，那麼我送妳出門！我相信妳很快會來找我的。對了，上次我的提議還是有效的，妳隨時可以再考慮看看！",
    "paragraph_id": 98
  },
  {
    "title": "重逢地圖",
    "author": "胡長松",
    "text": "」 趙儒鳳行出張家大門的時，日頭當豔，毋過伊的心內罩一蕊烏雲，對烏雲的中央，閣一遍浮出伊所看過的十八閻羅地獄圖。伊規身軀交懍恂，袂輸著寒風。4 兩禮拜後，周啟中來到吉隆坡。周啟中認為這遍行程完全佇伊精光的算盤內底。確實，佇象黨，伊的精光是有名的，毋管是各種議題的設定操作、組織權力的合作抑是鬥爭、財務佮人事的安排等等，伊佇黨的地位那來那懸，足濟黨內的同志私下攏叫伊「鬼精中」。",
    "paragraph_id": 99
  },
  {
    "title": "重逢地圖",
    "author": "胡長松",
    "text": "所以，伊收著研討會的消息，真緊就共行程安排好勢。這遍，伊佮李春華會當有一个機會私下鬥陣，閣無外界攪吵，對伊來講，是非常難得的。",
    "paragraph_id": 100
  },
  {
    "title": "重逢地圖",
    "author": "胡長松",
    "text": "這當然毋干焦是伊想欲滿足伊曖昧的感情目的，更加閣有另外一个甚至閣較重要的目的，是想欲佮李春華建立閣較深入的盟約關係──某一方面來講，親像李春華這種番仔薑的角色，用伊的手段取得一个位置了後，無一定就會繼續佮伊合作，甚至佇黨正式宣布李春華擔任黨團的書記長了後，周啟中就已經明顯感受著李春華對伊的冷淡。",
    "paragraph_id": 101
  },
  {
    "title": "重逢地圖",
    "author": "胡長松",
    "text": "周啟中真清楚，彼是因為李春華已經來到一个閣較大的港口，以李春華的政治才情佮伊妖豔的身體本錢，注定己用上緊的速度泅出港口，可能三兩日就會泅過台灣海峽，連越頭插伊一下就袂。周啟中當然知影這个道理，毋過，伊既然予人稱做「鬼精中」，就有本事無受這个道理管轄。伊手裡閣有一寡王牌，若有機會，伊嘛毋驚拍幾支仔出來予李春華鼻芳。",
    "paragraph_id": 102
  },
  {
    "title": "重逢地圖",
    "author": "胡長松",
    "text": "這遍的研討會當然是一个表面的痟鬼殼，主辦單位講是孔丘學院，伊當然誠清楚，中南海才是背後的主人。怹邀請伊來做「學術交流」，免講嘛知，當然就是背後的主人欲佮周啟中有閣較深的合作──雖然伊來進前，猶毋知合作的實情，毋過，總是，伊已經受著中南海的注意，嘛算是一个兩岸的頭人矣，伊想著這，心內就不止仔暗爽。尤其會當「合作」當然是好的。",
    "paragraph_id": 103
  },
  {
    "title": "重逢地圖",
    "author": "胡長松",
    "text": "周啟中已經對趙儒鳳的後頭為伊建立的夫人金援系統感覺厭𤺪，佇金錢方面，以伊目前的身份佮地位，伊需要一个家己獨立的系統，毋免看趙儒鳳的面色，所以，伊一直歡迎所有無敗害的合作。閣再講，學術正正是一領上安全的外衫。",
    "paragraph_id": 104
  },
  {
    "title": "重逢地圖",
    "author": "胡長松",
    "text": "研討會第一工的行程真滿，伊演講了後一直到下晡，接紲有幾位孔丘學院邀請來的經貿學者做「東南亞絲路」相關的專題演講，現場有濟濟中國的學者，嘛有文化佮經濟方面的官員，用各種交流協會成員的名義來到位，怹佇交流的時間互相交換名片，討論怹佇中國各地方的工程建設佮全世界買賣流通的計畫──規模攏真大，凊彩凊彩攏是規百億起跳。周啟中真清楚，紲落，是伊發揮的大舞台。",
    "paragraph_id": 105
  },
  {
    "title": "重逢地圖",
    "author": "胡長松",
    "text": "李春華預定是坐第二工的班機，毋過並毋是周啟中對趙儒鳳講的下晡到位，是早起十點到位。初初，李春華確實有表示欲佮男朋友做伙出席，甚至「華夏絲路經濟貿易文化交流協會」嘛同意贊助伊的男朋友機票，航空公司嘛已經共彼位男性的機位劃好矣，毋過，周啟中前幾工發一个訊息予李春華，寫講：「沒有收到通知單的人，最後不會上車吧？」這當然是周啟中這个老江湖對李春華的試驗。",
    "paragraph_id": 106
  },
  {
    "title": "重逢地圖",
    "author": "胡長松",
    "text": "對這个訊息，李春華本底「已讀不回」，周啟中一直等到出發前一工，才收著李春華的回覆，寫講：「不會。」 研討會的第二工無啥物重要的題目，伊想欲熟似的人嘛佇第一工就攏見過，愛到盈暗才有一个重要的餐會需要參加，所以周啟中安排，第二工日時的縫，伊會使佮李春華鬥陣。伊心內想，自李春華予黨提名當選了後就有意無意閃避伊，伊需要利用這个機會，閣一遍確定伊佮李春華的關係。",
    "paragraph_id": 107
  },
  {
    "title": "重逢地圖",
    "author": "胡長松",
    "text": "早起，伊款好勢，要求飯店派一台上好的包車予伊，然後就去吉隆坡機場接李春華。李春華出現的時，果然是家己一个，無tshuā伊的男朋友出現。伊穿甲真輕鬆，躼閣薄板的身軀穿烏色有繡金字的T-shirt佮白色的狹身長褲，橄欖型的面畫簡單的薄妝。伊的目睭本底就無大，予白色的野球帽崁稠咧，周啟中佇車底，遠遠干焦看著伊的啄鼻佮無畫胭脂的薄喙唇。周啟中開門落車。",
    "paragraph_id": 108
  },
  {
    "title": "重逢地圖",
    "author": "胡長松",
    "text": "行李囥好勢，兩人上車了後，李春華共伊飯店的地址提予司機，佮周啟中無仝一間飯店。伊講： 「等一下先放行李，然後我們可以去走走，到晚宴前，時間還多得很。」 「好啊！中哥吉隆坡熟嗎？」 「來過四、五次，還可以。」 「我也來過兩次。想不到這種陰天，天氣真悶熱。中哥居然還能穿得住西裝！」 「沒辦法，這趟，就這一套西裝可以擺場面。",
    "paragraph_id": 109
  },
  {
    "title": "重逢地圖",
    "author": "胡長松",
    "text": "」 「好像是新買的，沒看你穿過耶，這樣的海軍藍真年輕，領子也很雅緻，還有繡線滾邊。」 「那當然，Ｇ牌的訂製款，英國裁縫特地飛來量測身材製作的上等西裝。」 「哇塞！英國裁縫飛來量身訂做的！很貴吧？」 「還可以！幾個人約好一起做的，有打折，三十幾萬而已！」 「三十幾萬？而已？中哥你真有霸氣。」 李春華共頭越過來，故意激古錐的表情，吐一个舌。「對了，中哥，我們可以先去茨廠街一趟嗎？",
    "paragraph_id": 110
  },
  {
    "title": "重逢地圖",
    "author": "胡長松",
    "text": "那裏有一間名品店，我上次去過，在中央市場那一帶，我需要去買一條口紅。真是的，半夜就起床，迷迷糊糊的，口紅就忘了帶了。沒有口紅不行的。」 「先放好行李再買不行嗎？」周啟中目頭結一下，伊有一个習慣，袂愛臨時予人改變行程。「拜託啦！我剛才谷歌過了，茨廠街離我的飯店也不遠，我們女人沒有抹點口紅是很難走出門的，而且，我們的時間應該還很多吧？",
    "paragraph_id": 111
  },
  {
    "title": "重逢地圖",
    "author": "胡長松",
    "text": "真的，我沒有口紅真的不行的，就像沒穿衣服一樣……」那講，伊就那共周啟中的手股輕輕仔掠咧。「真的嗎？我看其實妳沒穿衣服更好啊哈哈！那好吧，既然妳都這麼說了，我們就先繞過去好了！」 到位了後，怹請司機共車停路邊等怹，早起的茨廠街猶無誠鬧熱，李春華講的店，佇中央市場對面，拄開門營業，是一位當地人的頭家娘，講東南亞腔口的英語招呼怹。彼間店的胭脂色水誠濟，李春華勻勻仔試，袂輸咧拖時間。",
    "paragraph_id": 112
  },
  {
    "title": "重逢地圖",
    "author": "胡長松",
    "text": "經過半點鐘久，周啟中面色歹看起來。伊講：「司機在外面等，沒有問題嗎？」 李春華講：「不會啦！中哥，他們知道我們是觀光客，總是要鼓勵我們消費啊！你別急啦！」 閣過幾分鐘久，李春華講伊揀好矣，越頭看著另外一爿，有一櫥咧賣男性飾品的櫃仔，內面排誠濟物件。伊共周啟中手牽咧就行過：「快別氣！我來買個小東西送給中哥！」 「什麼東西？我又沒缺！」 「怎摩會沒有？你看，這個領章，好雅喔！",
    "paragraph_id": 113
  },
  {
    "title": "重逢地圖",
    "author": "胡長松",
    "text": "淡藍色的底刻金色的玫瑰，搭你的西裝很搶眼耶！」李春華要求頭家娘共彼个領鈕提出來，抿佇周啟中的西裝領頂懸。李春華的動作溫柔，伊咧抿的時，共伊的下腹佮兩粒細粒奶仔靠佇周啟中的身軀，予周啟中規个爽快起來。抿好，伊共周啟中牽去照鏡。「喏！好看吧？」 「嗯！還真不賴！」 「那還用說？我的眼光耶！我告訴你中哥，男人穿西裝沒有領章，就和我們女人出門沒有口紅一樣，懂嗎？",
    "paragraph_id": 114
  },
  {
    "title": "重逢地圖",
    "author": "胡長松",
    "text": "」李春華共周啟中的手la̍k咧，激一个司奶的聲調按呢講。「一樣沒穿衣服嗎？」周啟中用豬哥的眼神看伊。「我哪有這麼說？中哥你很討厭耶！」 「哈，隨妳高興吧！」周啟中全身軀攏感受著一種得著控制的搡勢。伊認為彼會是照伊的計劃，非常精彩樂暢的一日。按呢，李春華就誠實付錢送周啟中彼个領鈕，伊家己嘛閣揀一對銀色的耳鉤掛起來。司機共怹載到位了後就走矣，怹佇飯店簽到，做伙共行李捒入房間。",
    "paragraph_id": 115
  },
  {
    "title": "重逢地圖",
    "author": "胡長松",
    "text": "李春華共帽仔褪起來，坐佇眠床頂講：「一大早就起床趕班機，好累！真想睡一下！」伊用曖昧的眼神看周啟中。周啟中就行過，共伊牽起來，雙手攬李春華的腰，共伊唚。李春華目睭瞌瞌，輕輕仔共雙手勾佇周啟中的頷頸。然後，李春華叫周啟中先去洗身軀。毋過周啟中共伊講：「等一下！我們換個地方！」 「那多掃興？」李春華目睭反一个白仁，喙翹翹。「不會的，那個地方比較好，安全一點。坦白講，他們安排的地方，我總是不放心。",
    "paragraph_id": 116
  },
  {
    "title": "重逢地圖",
    "author": "胡長松",
    "text": "」周啟中現出伊「鬼精中」的謹慎本性。「難道中哥是擔心什麼嗎？」 「哎！沒什麼，有機會會讓春華妳知道的。」 「哼！裝什麼神秘！」 「喂，別鬧了！那裏真的很漂亮的，走啦走啦！」 這回，換周啟中共李春華姑情。周啟中佇李春華的飯店門口叫另外一台計程車，駛去城中城的一間5星的飯店，彼是伊家己事先另外訂好的，房間佇20樓，窗仔看出去，是雙子塔的尖樓佮下底一片大公園。",
    "paragraph_id": 117
  },
  {
    "title": "重逢地圖",
    "author": "胡長松",
    "text": "怹一入去彼間房間，就互相褪衫，佇眠床頂開始捙跋反，誠點鐘了後才收煞。李春華講伊腹肚枵矣，招周啟中落去飯店的西餐廳食，彼時是下晡二點。怹食飽轉來房間，隨閣戰第二回。周啟中佇李春華的身軀展出真濟老江湖的複雜功夫，李春華嘛無相讓，照周啟中的要求，用伊頂頂下下青春的穡頭來予周啟中滿意。周啟中規下晡暢甲袂輸佇樂園，伊這馬了解，李春華真有佮伊合作的誠意，伊嘛真清楚，這就是怹二人新盟約的好彩頭。",
    "paragraph_id": 118
  },
  {
    "title": "重逢地圖",
    "author": "胡長松",
    "text": "5   夜暗佇這个南洋的大都市鬧熱起來矣。佇周啟中佮李春華續落去敢若司公桌頭結做伙的30點鐘，發生一件小小的代誌，予李春華雄雄感受著成做一位美麗的國會議員辛苦的一刻。彼工暗時…… 周啟中佮李春華離開主辦單位舉辦的飯攤，來到佇城中城上濟人出入的夜店，也啉酒，也跳舞，有時佇某一種慢歌的節奏，怹二人攬甲絚絚袂輸麥芽膏黏佇喙齒仝款。這時的李春華已經換一軀烏色絨質的短裙小禮服。",
    "paragraph_id": 119
  },
  {
    "title": "重逢地圖",
    "author": "胡長松",
    "text": "現此時，對李春華的面容來看，伊佮周啟中之間，完全毋是露水的緣份，嘛毋是因為想欲互相利用才臨時鬥陣的──毋是毋是，對李春華的面容來看，至少佇周啟中面前表現出來，伊的目神有一款敢若無法度逃脫愛情的迷醉，閣敢若伊對周啟中有一種痴迷，甚至並伊對伊佇台灣的男朋友閣較痴迷。這个印象，佇周啟中頭前，佇李春華面容的每一個所在攏表露甲親像是命運注定的，對伊的目睭、到伊的目眉、到伊敢若已經投降的嬌滴滴的喙唇。",
    "paragraph_id": 120
  },
  {
    "title": "重逢地圖",
    "author": "胡長松",
    "text": "夜店nih，有一个矮矮瘦瘦、杏仁面的查埔人，一直佇怹的身邊觀察怹。相對來講，查埔人感覺身份高貴的周啟中對面前的露水感情，未免傷過不可一世，連演戲就貧憚演，伊攬李春華的屈勢，跳慢舞的時共手囥佇李春華的尻川䫌較下底爿的所在賴賴趖，完全毋知見笑，袂輸共對方這位立院書記長當做煙花女子仝款，未免傷過無共對方的名節看佇目內。",
    "paragraph_id": 121
  },
  {
    "title": "重逢地圖",
    "author": "胡長松",
    "text": "這个演對手戲的角色誠實傷過低路矣，怹身邊的彼个觀察者按呢想，雄雄竟然為李春華感覺誠毋值，甚至有一種同情。怹舞跳一睏了後，周啟中離開舞池，行對便所的方向，偆李春華家己一人行轉去座位。彼个查埔人掠著這个機會佇李春華的面前現身，手nih提一个佮李春華買予周啟中、這馬抿佇伊的西裝領的領章一模一樣的物件。「小姐，妳知道這種可以傳送無線衛星訊號的領章要去哪裡買嗎?」 伊共領章㧣去佇李春華目前，按呢細聲講。",
    "paragraph_id": 122
  },
  {
    "title": "重逢地圖",
    "author": "胡長松",
    "text": "李春華規个面色攏變，伊講：「我不知道你在說什麼？」 「李委員不知道嗎？還是我應該當面請教周幹事長呢？」 查埔人講話的口氣冷閣低沈，毋過猶保持一屑仔溫情的姑情氣口。這馬，李春華敢若予人判死刑仝款，面色青恂恂。「你到底想做什麼？」 「我沒有什麼意思。只是要向你探聽一個小消息而已。」 「現在嗎？」 「當然不是，我想，幹事長馬上就要回座了。",
    "paragraph_id": 123
  },
  {
    "title": "重逢地圖",
    "author": "胡長松",
    "text": "等一下10點15分，我在街角的小洋酒行叫做Jean’s Warehouse等妳，妳就跟櫃台說妳要跟朋友拿一瓶拉佛格威士忌，這樣清楚了嗎？而且，到時候我真會拿一瓶威士忌給妳帶走的。只是聊幾句，花不上十分鐘的。」 「如果我不去呢？」 「書記長，妳不要開玩笑了吧，像是監視幹事長這麼冒犯他的事，妳擔當不起，對吧？我在那裏等妳喔！還有，可別把要和我碰面的事告訴任何人喔！要不然，後果連我都不敢想了呀！",
    "paragraph_id": 124
  },
  {
    "title": "重逢地圖",
    "author": "胡長松",
    "text": "」 「你是誰？你後面是誰？」 「哈哈！總之待會兒見了！」 彼个查埔人佇周啟中轉來進前，斡一下身就離開李春華，親像一道影，三二下就隱遁佇夜店的人群之中。「妳怎麼了呢？臉色真難看。剛才妳好像和誰談話？」 周啟中轉來座位，按呢問伊。「沒什麼？突然想喝威士忌，所以問了服務生。」 「想喝，就點吧？」 「不，我剛才已經問了服務生，但這裡的威士忌喝不慣，而且貴死了。」 「哈哈，妳真是的，比我還挑嘴。",
    "paragraph_id": 125
  },
  {
    "title": "重逢地圖",
    "author": "胡長松",
    "text": "威士忌就是威士忌，還能有什麼不同嗎？」 6 洋酒行的人共李春華tshuā去後壁一間咧囤貨的庫房 「你知道我一定會來？」 「妳當然會來。現在妳四面是敵人，只有我是你的好夥伴。」 「按怎講？」李春華雄雄講台語。「妳會講台語？那麼接下來我有時講台語好嗎？至少相對保密一點。」 「可以。」 「照我看，你目前至少已經有四個危機。",
    "paragraph_id": 126
  },
  {
    "title": "重逢地圖",
    "author": "胡長松",
    "text": "妳的第一个危機當然就是周幹事長的夫人趙女士，我相信她已經恨妳入骨，不幸的是，伊的家族勢力真大，會硩甲妳袂喘氣。妳的第二个危機就是妳的正牌男朋友，伊對妳的行蹤必定非常好奇，食醋的查埔人一定會敗害妳的政治事業。妳的第三个危機是妳身邊的周幹事長，假使伊若發現妳出賣伊，免閣數想有政治的好處，妳一定會無命。妳的第四个危機就是妳的財神爺兼花花公子張某人，其實妳只是伊的一子小棋子，妳真緊就會予伊放殺兼擲掉。",
    "paragraph_id": 127
  },
  {
    "title": "重逢地圖",
    "author": "胡長松",
    "text": "」 「哼！不用你煩惱。」 「妳如果真的覺得我講得沒道理，妳就不會來這裡了。哈哈！其他三个我就免講矣。我問妳，張某人的身世背景妳敢有了解？除了伊是佮象黨政商名流交陪、一面刀抹四面光的P幣金童？」 李春華用梟疑的表情看伊。「好吧！我就不賣妳關子了！我告訴妳，他身上有美國護照，他的父親很早就從台灣到美國發展，本名不可考，到美國後取得美國永久居留權，改名張威廉，經營廢五金回收事業，在美國德州有幾間大工廠。",
    "paragraph_id": 128
  },
  {
    "title": "重逢地圖",
    "author": "胡長松",
    "text": "1990年代，他被控在未經許可的情況下，企圖從美國輸出軍事設備到中國，其中包括F-117匿蹤戰機導航系統、F-111戰鬥轟炸機所需的57種元件、海軍電子戰干擾裝置所需的電子管。後來張威廉被美國判刑3年，刑期屆滿後，帶著他兒子回來台灣另起爐灶。張世堡早期經營電動玩具，後來還出口過電動玩具的主機板，被密報他的遊戲機板中有夾帶美方的軍事晶片，已經輸出到中國。",
    "paragraph_id": 129
  },
  {
    "title": "重逢地圖",
    "author": "胡長松",
    "text": "美國查到台灣來，但後來因為罪證不足，沒辦法起訴他。張威廉去世以後，張世堡發現台灣很難混，所以到中國去發展虛擬貨幣採礦事業，才又帶了一大筆錢回來——我告訴妳這些，是提醒妳，妳的第五個危機可能是美國政府，張世堡捲入了一個稱為『紅劍』的政治軍事計畫，如果妳不懸崖勒馬，妳大概會被全世界最強大的情報體系盯上，到時候妳一個弱女子，只會粉身碎骨。另外一件事是，在妳危機四伏的時候，只有我真心願意和妳合作。",
    "paragraph_id": 130
  },
  {
    "title": "重逢地圖",
    "author": "胡長松",
    "text": "」 「我為什麼要相信這些？」 「妳會當選擇。妳是巧巧人。阮閣知影，妳愛啉威士忌。妳逐禮拜三盈暗會佮男朋友去台北東區的一間小酒館啉威士忌。不時，妳彼个斯文閣死忠的男朋友會佇光華商場買一寡私密的𨑨迌物仔予妳歡喜。妳叫是張世堡只是為他的生理愛妳共彼个胸章抿佇周啟中的領，毋過彼早就毋干焦是一場生理。佇研討會佮恁見面的人，背後攏有一个中國官方或者至少半官方的身分，比如中國電子科技集團，抑是中國廣核集團。",
    "paragraph_id": 131
  },
  {
    "title": "重逢地圖",
    "author": "胡長松",
    "text": "我敢有講毋著？我坦白講，我現此時尤其煩惱妳這个高高在上的書記長，閣按呢落去可能會犯叛國罪！」 講到遮，李春華雄雄用手掩面，哭起來。伊芡頭，用疑問閣迷茫的眼神看伊面前的人。「你後壁是啥物單位？」 「這是一个台灣、美國佮日本國防部合作的計劃，叫做『開創計劃』。」 「我會當有啥物好處？」 「好處就是我講的危機攏總會解除。閣有任務完成予妳得著紀念章。",
    "paragraph_id": 132
  },
  {
    "title": "重逢地圖",
    "author": "胡長松",
    "text": "」 建龍觀察李春華的表情已經同意，就共一个貯威士忌的紙篋仔㧣予李春華：「這是妳的酒。紙篋仔上下底有一片小物件，貼佇幹事長的鞋底，按呢就會當。我會閣佮妳連絡。」 「閣有。」伊另外提一本小冊出來，是《威士忌聖經》英文版1992年版。「這是咱的編碼表，P1-L2-W3就是第1頁第2逝第3字。我是Leon，妳的聯絡人。」 李春華用手共目屎掰掉，共酒佮小冊接過，行出彼間予伊強欲袂喘氣的庫房。",
    "paragraph_id": 133
  },
  {
    "title": "重逢地圖",
    "author": "胡長松",
    "text": "第四章 1  失眠的秀眉 尾暗仔，劉秀眉行入去陳三帖藥房的時，妝容猶是維持甲誠有精神——雖然伊已經度過二个失眠無睏的暗暝。按呢的症頭已經一段時間，伊的翁婿猴忠仔共伊報講陳三帖遐有一帖失眠藥誠有效，風聲到塊，規个庄仔頭攏咧食。只是，秀眉已經綴一禮拜，照常失眠。尤其猴忠仔彼幾工出張無佇咧，毋知是按怎，症頭煞愈食力。規个暗暝攏是奇怪的想法佇伊的頭殼轉踅。「無可能是我的藥無效，一定是妳的心事傷重矣。",
    "paragraph_id": 134
  },
  {
    "title": "重逢地圖",
    "author": "胡長松",
    "text": "」 陳三帖開藥無效，毋過講話是真敢。心事？秀眉規暝的心事敢會當講無濟？猴忠仔嘛知影伊的心事，毋過疼伊，時常安慰伊。「怹老歲仔欲講在怹講，妳莫去共想，按呢毋著好矣？」猴忠仔一向是按呢講：「若無，叫怹家己閣去生一个，看欲無？」 秀眉聽著起愛笑：「痟話烏白講！怹明明就是叫你去口面生一个！」 「啊！橫直妳莫聽怹講講遐五四三的啦！」 猴忠仔的表情看起來是誠體貼…… 只是，猶是失眠矣。講是講去出張？敢有影？",
    "paragraph_id": 135
  },
  {
    "title": "重逢地圖",
    "author": "胡長松",
    "text": "規暝就是一堆查某人的形影佇秀眉的頭殼內踅來踅去，中央徛一个猴忠仔嘛佮怹跤來手來咧膏膏纏。有影是看鬼矣。「三帖叔仔愛滾損笑！無啦！哪有啥物心事？」秀眉講。陳三帖替伊量血壓，換別種藥丸，繼續開一禮拜份的失眠藥予伊，另外閣加開一粒顧心的藥丸予伊。「這擺割香，恁大官主會的代誌，攏武忠仔咧發落，聽講有人咧數想，四界放風聲鄙相。」 「這款代誌我較毋捌。」 「著呢，妳信教的，毋捌，較清心嘛好。",
    "paragraph_id": 136
  },
  {
    "title": "重逢地圖",
    "author": "胡長松",
    "text": "我只是有時替武忠仔感覺毋值。」 「你想傷濟啦！」 「哪有？秀眉仔，妳毋知，近來，規个庄仔頭攏無仝矣。愈來愈無單純，妳嘛愛較細膩咧。」 「我嘛勸伊莫管啥物主會，莫插遐濟。」 「妳是體貼伊，毋過，廟的代誌嘛袂使無伊哩！嘛會當講，咱內圍庄是愛看伊矣哩！講倒轉來，妳大口灶人家的新婦，嘛誠辛苦。」 「無影啦！」秀眉心內毋是誠理解陳三帖的意思，伊講：「其實我一直對內圍人咧想啥嘛毋是真理解。",
    "paragraph_id": 137
  },
  {
    "title": "重逢地圖",
    "author": "胡長松",
    "text": "」 伊真誠想欲講的是，有時伊感覺內圍是一甌水，毋過伊敢若一滴火油雄雄滴佇內底，水清也好、濁也好，敢若無伊底代。比如講，伊發現伊講話時常予人聽無。伊嘛對庄內的查某人無注重美容感覺誠僫理解。就親像伊嘛無法度理解是按怎庄仔頭會𤲍（kheh）遐濟厝入來，規條街仔看起來歪膏揤斜，菜市仔親像人裁㧒捔的一堆柴桷仔料凊彩疊起來的。雖然嘛是自細漢佇遮大漢，伊一直感受著無法度消解的美學衝突。",
    "paragraph_id": 138
  },
  {
    "title": "重逢地圖",
    "author": "胡長松",
    "text": "若是講怹大官佇王爺廟這擺割香的重要角色，有影秀眉捌論真共伊的翁婿苦勸過，希望伊減插，毋過，伊所得著的回應只有傷心爾爾。因為伊的大官共伊的翁婿講，爭取替王爺加做寡代誌，嘛是向望看王爺公敢會當趕緊報答伊無，賜予伊一个金孫通抱。武忠聽著老爸講按呢，心肝搐七工，袂食袂睏，秀眉問伊幾落擺，伊才細細聲仔、大舌大舌講予聽。秀眉聽著，目屎隨就輾落來。",
    "paragraph_id": 139
  },
  {
    "title": "重逢地圖",
    "author": "胡長松",
    "text": "「啊，恁少年人較毋知啦，較早，咱內圍是攏作穡的，作穡的咧想啥，妳讀都市冊的怎會知影？」陳三帖對秀眉按呢講。陳三帖家己嘛是內圍的農家子弟，序大人較早贌人的田做，伊佇彼个年代算是會讀，提著藥劑師的牌了後，轉來庄nih開藥房。「上較早的時，內圍起王爺廟， 庄nih有44大戶做伙出錢出力，若恁郭家，大項錢細項錢攏出有著，閣是大股，閣再講，這馬郭家佇咱庄nih名聲好，所以武忠仔若無插，大廟閣有啥人通來插？",
    "paragraph_id": 140
  },
  {
    "title": "重逢地圖",
    "author": "胡長松",
    "text": "總袂使攏放予遐外口來的鰗鰡精咧變鬼變怪……」 「外口來的鰗鰡精？」 「就是皇武宮楊仔鳴風彼篷人啦。妳敢袂記，中秋，彼箍姓楊的開大錢請里民烘肉，佇王爺廟的大埕，家家戶戶一坩烘爐攢便便，逐戶領肉五斤，閣也有蝦、也有雞腿、也有花枝、也有番麥佮剾白筍。若講咱內圍人，啥物無好，就是免錢的有通孝孤上好。所以我看早慢規个庄攏會予伊姓楊的買收去。」 「有影規庄烘肉的錢攏是伊家己出的？」 「當然毋是伊私人的錢。",
    "paragraph_id": 141
  },
  {
    "title": "重逢地圖",
    "author": "胡長松",
    "text": "講，是講伊有能力，濟濟人贊助伊的！」 「啥人贊助的？」 「若講著這就大神祕矣…….」 根據陳三帖的觀察，遮錢攏是對楊鳴風成立的「內圍里民互助協進會」補助落來的，阿「內圍里民互助協進會」，聽講閣是對其他團體收著袂少補助，包括一寡宗教團體、文化交流團體、商業社團、義交、義消，甚至閣有保育團體。伊楊仔鳴風誠活跳，佇遮的社團加減攏有職務，上少時常攏有交陪。",
    "paragraph_id": 142
  },
  {
    "title": "重逢地圖",
    "author": "胡長松",
    "text": "照陳三帖的看法，若伊想欲取王爺廟的大位當然無啥物困難。「妳敢無敢無聽阿忠講，庄nih這站怪怪？」 「啥物怪？」 「就是從楊仔鳴風來了後，規个庄仔頭袂輸中邪仝款，怪事連連！」 「啥物怪事？」 「若遐，我就先莫講矣，免得妳閣歹睏。」 「三帖叔有影是庄內的萬事通。」 「哈哈，無影啦。咱閣按怎通，獨獨這帖藥袂使無通，若無，掛佇店面的看板就愛拆落來矣。",
    "paragraph_id": 143
  },
  {
    "title": "重逢地圖",
    "author": "胡長松",
    "text": "」陳三帖共藥包提予秀眉，喙覕做一線，目睭沙微，笑容詼諧親切。只是紲落，伊就用頂真的表情講：「這站，阿忠的身體嘛無偌好勢呢！近來直直共我拆顧肝的藥仔，妳愛加共伊注意喔。妳的身體嘛愛先調養好勢，其他的，自然就毋免煩惱矣。」 「多謝三帖叔仔，我會啦！」 其他的……陳三帖話中有話，劉秀眉雖然知影陳三帖是咧安慰伊急欲生囡仔的心情，毋過離開藥房的時，目箍猶是無張持反紅。",
    "paragraph_id": 144
  },
  {
    "title": "重逢地圖",
    "author": "胡長松",
    "text": "當伊行到「柔波美髮彩妝沙龍（Salón）」，伊的人客林妙晴已經佇店內咧等伊。這間「柔波美髮彩妝沙龍」，本底叫做「柔波美髮沙龍」，「彩妝」兩字，是秀眉來才添的。沙龍的頭家娘彩鳳已經佇內圍做二十偌冬的頭毛矣，先是佇內底的巷仔開一間干焦兩條椅仔的細間店，因為技術好，閣有喙舌，生理沓沓仔有活水，幾冬後就佮另外兩个做頭毛的設計師合資開這間較大間的店。",
    "paragraph_id": 145
  },
  {
    "title": "重逢地圖",
    "author": "胡長松",
    "text": "新的柔波沙龍開佇大路邊、大菜市仔斜對面，有六條做頭毛的椅仔，人客坐滿的時嘛是鬧熱甲。秀眉本底是無想欲佇故鄉內圍發展矣，親像彩妝這款服務，可能愛去市內較有發展。毋過後來伊想，市內做彩妝的嘛已經誠濟，啥人講內圍的查某人就無需要畫彩妝？所以伊就佮彩鳳參詳，逐禮拜有三工伊去市內做，另外三工固定留佇柔波替人畫妝，後來，秀眉無佇的時，伊另外招幾位伊熟似的彩妝師嘛來兼職鬥相共。",
    "paragraph_id": 146
  },
  {
    "title": "重逢地圖",
    "author": "胡長松",
    "text": "按呢，內圍查某人就愈來愈好看面，已經無較輸市內遐綴時行的進步小姐，柔波的生理嘛著愈來愈奢颺矣。所以後來彼間店的看板就規氣改做「柔波美髮彩妝沙龍」。林妙晴早早就去佇店nih先共頭毛做好矣，尤其咧做頭毛的時，伊已經共所有的人放送，講暗時的里民卡拉OK比賽，伊阿晴一定會當順利進入決賽，所以，伊的頭毛造型佮面妝當然是完全袂使凊彩。「等一下妳會來hoonnh！」林妙晴按呢共秀眉姑情。",
    "paragraph_id": 147
  },
  {
    "title": "重逢地圖",
    "author": "胡長松",
    "text": "秀眉心內其實是誠無願意，毋過因為心內對伊有一種講袂清楚的福音負擔（秀眉一直想欲揣機會對伊加講一寡福音的代誌），所以只好對伊頕頭。「妳若無來，怎會知我欲上台的時，妳畫的妝有花去無？」 「好啦，我會去我會去！」劉秀眉講。「按呢才著啦！若無妳去助陣，我會緊張啦！妳畫的媠妝就是我安心的保證啊！」 秀眉笑笑，問伊：「按呢妳敢會使共阮講，妳下昏暗欲唱佗一條歌？我畫的妝才好來配合妳？",
    "paragraph_id": 148
  },
  {
    "title": "重逢地圖",
    "author": "胡長松",
    "text": "」 「我臆妳欲唱〈苦海女神龍〉！」頭家娘彩鳳佇邊仔插話。「彼條傷老矣啦。人我是欲唱〈追！追！追！〉…….」 〈追！追！追！〉…….秀眉考慮了後，決定為妙晴姊畫一个性感的妝，就是伊私下號做「禮拜五野猫（bâ）」彼款妝。伊共妙晴講：「我欲強調妳目睭的妝，予妳佇舞台唱歌的時，所有的人攏佇妳的目神下底投降！",
    "paragraph_id": 149
  },
  {
    "title": "重逢地圖",
    "author": "胡長松",
    "text": "我會共妳的目箍四圍搧兩色的金粉，予妳的眼神充滿妖艷的氣勢，閣有，就是妳的兩片喙脣，會親像拄浸過水的薁蕘（愛玉），當妳唱歌的時，古錐閣柔嫩，所有的人攏會予妳的喙脣唌著，敢若想欲共怹唚落抑是吞食落去仝款………」 確實，彼工下昏暗，林妙晴上台的時，伊「禮拜五野猫」的面妝配合彩鳳替伊做的大膨捲頭毛，當場就征服所有的男性女性聽眾。只是，較可惜的是，林妙晴並無法度共規首的〈追！追！追！〉唱了。",
    "paragraph_id": 150
  },
  {
    "title": "重逢地圖",
    "author": "胡長松",
    "text": "當伊徛佇王爺廟前的臨時舞台、拚盡氣力共第一拋唱煞，有幾位小兄弟，身軀刺的是「禮拜五猛虎」的圖樣彼款小兄弟，無經過主辦單位的同意，嘛（根據楊里長家己的講法）無受著比賽主席楊里長本人的歡迎，就提野球比賽咧為選手加油的彼款放送頭，跳去到舞台的台跤喝咻，叫伊莫閣唱矣。其中一隻大箍阿呆，佇放送頭內底喝講：「恬去！妳這箍奸商林妙晴，莫閣追矣啦！妳講佮人拍合約，結果，厝共人俗俗諞諞去，今妳閣有想欲追、追、追？",
    "paragraph_id": 151
  },
  {
    "title": "重逢地圖",
    "author": "胡長松",
    "text": "錢毋還來，是咧追啥啊？這馬換我來共妳搥心肝啦！」 這箍大箍呆的話猶未講煞，放音樂的就共伴奏停落來矣。仝這个時陣，聽眾聽著「搥心肝」三字，嘩嘩嘩做一聲喝咻、笑起來。主辦單位的警衛隨就來共怹搝走。毋過，林妙晴嘛無心情閣唱落矣。伊三步做兩步衝落台跤，哭甲目屎四淋垂，目箍四圍的雙色金粉糊了了，予劉秀眉徛佇邊仔看甲頭楞，毋知欲按怎安慰伊。2   林妙晴：「我的身軀可能有第八个鬼！",
    "paragraph_id": 152
  },
  {
    "title": "重逢地圖",
    "author": "胡長松",
    "text": "」 聽講林妙晴的好歌喉是佇伊擔任議員臨時助理的時鍛練起來的，伊的身世值得咱來研究。伊的阿公是澎湖白沙人，厝nih散赤，十偌歲仔就離開故鄉澎湖來佇打狗拍拚。彼時閣是日本時代，伊揣著港邊捆工的穡頭，佇鹽埕埔稅厝，沓沓儉一寡錢，佮佇銀樓街做代誌的一个台南查某囡仔結做連理。怹生七个囡仔，林妙晴的老爸林勇是排第三的。",
    "paragraph_id": 153
  },
  {
    "title": "重逢地圖",
    "author": "胡長松",
    "text": "戰後，怹厝nih的家境辛苦，林勇國校卒業就無想欲閣讀，去佇鹽埕彼時上有名的酒家「金菊園」揣著一个走桌的工缺，因為跤手扭掠，講話應話伶俐，有一个人客是拆船的頭家，就問伊薪水偌濟，共伊講，若伊願意，去拆船廠做工的收入是閣較贏。按呢，林勇就去到大仁宮的拆船碼頭做拆船工。",
    "paragraph_id": 154
  },
  {
    "title": "重逢地圖",
    "author": "胡長松",
    "text": "拆船工本身的收入袂䆀，有時閣有外路仔通趁，比如講有一寡鐵幼仔，尤其閣有船頂誠濟銅做的部品，遐敲落來的銅幼仔鐵幼仔窮窮咧，散工了後揜佇便當篋仔紮出來，外口有人專門咧收。有影，若較敢拚的，收入是並佇金菊園咧做走桌的好濟咧。",
    "paragraph_id": 155
  },
  {
    "title": "重逢地圖",
    "author": "胡長松",
    "text": "幾冬了後，人共伊做親情，是平平大仁宮的一个拆船工人的小妹，鹽埕埔老厝邊，現此時佇楠仔坑的加工區做女工，媒人講，真誠是門當戶閣對，算是三世姻緣天註定，所以林勇就娶伊做某，繼續蹛佇鹽埕埔，婚後生四个，妙晴是上大漢的，後壁閣牽兩个小妹佮一个小弟來出世。彼个小弟是上細漢的。可惜，林勇怹翁仔某的三世姻緣線並無法度牽甲傷長，林妙晴的細漢小弟才出世無偌久，伊的老母就因為肝病過身去。",
    "paragraph_id": 156
  },
  {
    "title": "重逢地圖",
    "author": "胡長松",
    "text": "醫生講肝硬化，厝邊攏共林妙晴補充講，過勞，操死的。有人勸林勇閣娶，林勇毋甘，講囡仔傷細漢，等囡仔較大漢才講。事實是，一个查埔人拖四个囡仔，鬼才敢嫁伊。林妙晴大伊的小弟七歲，自細漢就擔一个老母放予伊的擔咧款厝內外。林勇有一擺共伊的查某囝妙晴講：「失禮，妳較歹命，出世予我做查某囝，若欲好命，家己愛想辦法出去拚生死！",
    "paragraph_id": 157
  },
  {
    "title": "重逢地圖",
    "author": "胡長松",
    "text": "」想袂到，閣過幾年，當林妙晴拄讀國中，拆船碼頭的一隻廢船大爆炸，共碼頭磅甲攏崩去，死袂少人，伊的母舅佇事件中嘛磅斷一枝跤，按呢，拆船碼頭攏總37座，開始一座一座收擔。閣隔冬，伊的老爸就失業矣。林勇失志，逐工關佇厝內啉燒酒，妙晴看袂過，感覺伊的家目𥍉仔就會散去，就親像膨餅溶佇茶水nih。",
    "paragraph_id": 158
  },
  {
    "title": "重逢地圖",
    "author": "胡長松",
    "text": "佳哉，妙晴伊人生得標致，目睭大蕊閣有酒窟仔，尤其喙水滑溜溜，人緣誠好，才國中囡仔爾爾，就出門去拜託過去怹老爸遐老同事鬥相共。怹老爸遐老同事誠有義氣兼同情心，介紹來介紹去，總算去揣著較早做拆船瓦斯的彼个周老板，周老板有袂少間瓦斯行，拄好有一間咧欠工，按呢，妙晴就替怹老爸引著穡頭，逐工騎一隻百五CC的鐵馬佇街頭路尾咧載瓦斯。",
    "paragraph_id": 159
  },
  {
    "title": "重逢地圖",
    "author": "胡長松",
    "text": "閣過幾冬，妙晴讀商專會計科出業，陪伊的老爸參加瓦斯同業公會辦的大尾牙，佇市中心四十樓的大飯店辦五六十桌。伊打扮甲非常的妖嬌，甚至有一款攻擊性，彼个周老板看一目就認出伊，招伊去共理事長賴董事長敬酒。賴董事長是青年將才，四十出頭歲，已經扞一个大事業，掛一副烏框的目鏡，敬酒的時勉強維持斯文，毋過目睭猶是掠妙晴頂頂下下金金相。妙晴嘛誠大範，用伊的兩蕊大目睭佮伊一向慷慨甜粅粅的酒窟仔回應伊。",
    "paragraph_id": 160
  },
  {
    "title": "重逢地圖",
    "author": "胡長松",
    "text": "後來，佇一个妙晴離座去洗手的單獨的時機，賴董事長無張無持出現佇伊面前，甚至嘛無講啥物客套的話就問伊講，敢欲綴伊紲攤去唱歌？妙晴目睭𥍉一下，就用袂輸初出社會、敢若啥物攏毋捌的天真口氣應講：「好！」 「賴董的生著敢有緣投？」 「當然喔！是講，對我來講，錢就是真理。有錢，人就緣投啊！」 林妙晴對秀眉按呢講。",
    "paragraph_id": 161
  },
  {
    "title": "重逢地圖",
    "author": "胡長松",
    "text": "其實初初內圍人並毋知影怎樣會有親像妙晴這款貴夫人打扮的人搬來佇內圍這種揜僻的庄跤所在，有誠濟代誌攏先是風聲的，消息愛佇街仔頭巷仔尾予風吹掃一站，才沓沓仔對伊本人的喙nih證實。原來伊徛的彼間山跤的新大樓，確實就是賴董事長登記妙晴的名、用現金買落來予伊蹛的。也若伊佇柔波沙龍咧講話的時，連隔壁洗頭的阿巴桑有時嘛愛發面紅。比如講，伊對查某人揣對象就有一寡誠實際的建議。",
    "paragraph_id": 162
  },
  {
    "title": "重逢地圖",
    "author": "胡長松",
    "text": "伊捌佇洗頭的時共彩鳳講：「咱查某人，揣有錢閣健康的查埔人，就一世人幸福矣！」 彩鳳問伊：「按怎講是健康？」 「試過就知矣。若查埔人喔，腰骨勇，規身軀就勇矣！」 根據林妙晴表示，伊頭一暝就知影賴董事長的身體並毋是誠健康。可能是事業傷過操勞，抑是應酬傷濟，抑是外口的查某攤傷濟，等等，攏有可能。橫直，根據妙晴的講法，「頭一工，無三兩下就收租矣。",
    "paragraph_id": 163
  },
  {
    "title": "重逢地圖",
    "author": "胡長松",
    "text": "」彼个尾牙彼暝，司機共怹載去市中心彼間KTV唱歌，是上大的包廂。本底閣有瓦斯公司的幾个幹部佮董事做伙，你一句我一句唱甲歡喜甲，啥人知影，愈唱人煞愈少，一个仔一个無聲無說旋了了，最後賰伊佮賴董事長兩人佇闊莽莽的包廂咧唱。才閣唱無三條歌，賴董事長就無閣演矣，吩咐司機來KTV門口載怹。這就是伊佮賴董的鬥陣的上開始。",
    "paragraph_id": 164
  },
  {
    "title": "重逢地圖",
    "author": "胡長松",
    "text": "秀眉對熟似伊的頭一眼就感覺妙晴毋知佗位怪怪，經過足久才了解伊的眼神並毋是誠正經，伊時常穿有透視感的薄紗仔衫佮桃仔色針織金線的短褲節仔，跤底囊一雙有水璇仔捙邊的牛皮淺拖仔，若對街仔路行過，兩枝健美金滑的跤骨保養甲白拋拋閣幼棉棉，行路的時，跤後肚肉閣結實甲親像九芎仔，予查埔人看甲頭眩目暗，攏講是「魔女」。",
    "paragraph_id": 165
  },
  {
    "title": "重逢地圖",
    "author": "胡長松",
    "text": "尤其當妙晴用無要無意的氣口對教會新來的一位女牧師陳真講起別人認為伊彼段無誠光彩的過去，咱嘛無法度分辨伊的話語內面究竟是無奈抑是麻痺，尤其是伊予人發面紅的話語內面並無任何伊家己感覺歹勢的成份。有一工，陳真牧師佇婦女團契tshuā怹做伙讀路加福音：「過無偌久，耶穌逐城市逐庄社行透透傳道，宣揚上帝國的福音。",
    "paragraph_id": 166
  },
  {
    "title": "重逢地圖",
    "author": "胡長松",
    "text": "十二使徒及伊做陣，有一寡曾互邪神附身抑是破病互耶穌醫好的婦仁人嘛及伊做夥去，其中有末大拉的馬利亞，耶穌曾對伊身上趕出七個鬼……」妙晴敢若特別有感動，伊直直問陳真牧師，最後彼个聖母馬利亞身軀的罪有偌重？敢有予神赦免？陳真牧師講：「這个馬利亞毋是聖母馬利亞，是末大拉的馬利亞。末大拉的馬利亞身上的鬼代表咱的罪性，就算咱予七个鬼捆縛，若咱肯共耶穌求，耶穌會為咱共魔鬼佮所有垃圾攏趕出咱的身軀。",
    "paragraph_id": 167
  },
  {
    "title": "重逢地圖",
    "author": "胡長松",
    "text": "」彼時，林妙晴就細細聲共伊身邊的秀眉講：「毋過，我的身軀可能有第八个鬼。」陳真牧師聽著，就應伊：「妳毋免煩惱，就算有八个鬼，嘛仝款會趕出去。」妙晴就對陳真牧師講：「聖經敢有掛保證?」 陳真牧師就掀約伯記予伊看，講：「這段按呢寫：我前曾聽見你，今我親目看著你。這就是保證。妳若相信，神就會予妳看著。毋管咱搪著啥物困難的時陣，伊隨時咧看顧咱，總有一工會對咱顯明。」 妙晴講：「隨時咧看顧咱？",
    "paragraph_id": 168
  },
  {
    "title": "重逢地圖",
    "author": "胡長松",
    "text": "按呢敢毋是誠恐怖？！神伊敢有考慮咱的感受？隨時用兩蕊目睭咧看你，你敢棧會牢？」 伊的講法連秀眉這个初信的人嘛欲予伊說服矣，嘛敢若雄雄感受著一陣暗中的目光所引起的驚惶。林妙晴講伊身上的鬼可能有誠濟部份佮賴董事長有關係，毋過現此時伊實在毋願閣定定去回想。",
    "paragraph_id": 169
  },
  {
    "title": "重逢地圖",
    "author": "胡長松",
    "text": "總是，佇山跤彼間園仔種一排山桂花的高級大樓的上頂懸彼層，佇落地窗的黃昏山景nih，伊猶是時常感謝賴董事長予伊珍貴的愛情，彼，甚至會當講是一款恩情，毋過，伊認為伊並毋是對賴董事長攏無回報。對伊來講，賴董事長假使若無熟似伊，可能會死佇應酬攤的酒佮查某的手頭。佳哉是有妙晴佇暗暝收服伊，才延長伊的性命。",
    "paragraph_id": 170
  },
  {
    "title": "重逢地圖",
    "author": "胡長松",
    "text": "賴董的對伊彼个烏魯木齊的混亂家族接受黨國所賜的瓦斯甜湯，可能傷過好空冗剩，冗剩甲連伊好好仔享受酒佮查某的真實能力攏扭曲去。有一遍，就佇眠床頂伊大氣喘袂離的時刻，伊敢若對一場大夢nih精神，雄雄認真對妙晴講，是妙晴共伊感受人生的靈魂，對閻羅王遐拖轉來。伊閣講，若伊的夫人只是愛伊的錢銀爾爾，也若伊遐的後生查某囝，早慢會為著錢青盲，永遠袂認伊這个老爸。「可能是你較早做甲傷超過矣，怹只是受傷爾爾。",
    "paragraph_id": 171
  },
  {
    "title": "重逢地圖",
    "author": "胡長松",
    "text": "」妙晴雖然減伊15歲，毋過時常會當安慰伊。對賴董來講，妙晴的野室才有真實的春天，所以怹並無相欠。尤其妙晴嘛對伊的事業有幫贊。初初妙晴擔任一个小祕書的空課，因為腦筋伶俐，沓沓成做伊重要的特別公關助理。",
    "paragraph_id": 172
  },
  {
    "title": "重逢地圖",
    "author": "胡長松",
    "text": "過去賴董的的人情世事是倚靠家族事業所傳予伊的彼款特權者的本能，橫直手頭有搦著資源，邊仔的人際關係自然就會箍倚來；毋過社會開始變化了後，這个本能漸漸無夠用，妙晴開始插手佇伊佮重要客戶之間的食飯攤佮送禮往來。對重要客戶的生日禮物，妙晴堅持由伊出面來揀，比如講捌有一个客戶表達過伊對鋼筆的高尚品味，妙晴暗中就記起來，決定聽候對方生日的時送伊鋼筆。",
    "paragraph_id": 173
  },
  {
    "title": "重逢地圖",
    "author": "胡長松",
    "text": "彼是一間大建設公司的頭家，伊生日彼工，妙晴買一枝德國製的限量版鋼筆送伊，一枝筆開八萬箍，予賴董的心肝搐搐叫，毋過幾月日後，怹輕輕鬆鬆提著建設公司予怹新大樓的瓦斯管路工程，彼是幾落千萬的大生理，若是彼枝八萬箍的筆比較起來，不過是一塊餅幼仔爾爾。另外閣有一位大化工廠的頭家徐董，業界傳說是某奴。",
    "paragraph_id": 174
  },
  {
    "title": "重逢地圖",
    "author": "胡長松",
    "text": "有一擺食飯攤，妙晴看著徐夫人揹一茭香奈兒皮包，呵咾伊，徐夫人就講，親像按呢的物件，伊有一跤衫櫥專門咧囥，伊是皮包的收藏家。所以，妙晴就去探聽徐夫人的生日，拜託人去國外買一个奧運特別版的名牌皮包佇對方生日彼工送伊。按呢，怹誠緊就佮徐董的建立密切的關係，嘛提著袂少怹工廠的瓦斯工程訂單。賴董的講，妙晴根本就是伊的「趁錢猫（bâ）」。",
    "paragraph_id": 175
  },
  {
    "title": "重逢地圖",
    "author": "胡長松",
    "text": "逐遍若有大船入港，賴董的就發大紅包賞伊，閣免講平時仔就會予伊一大筆冗剩的生活費，按呢，妙晴成做內圍人心目中的貴夫人是當然的代誌。後來，妙晴為著會當獨立，司奶賴董的出資，家己另外學做房地產的生理。雖然兼職性質，伊的房地產生理做甲袂䆀，生活嘛無啥物顧慮。已經有幾落冬，妙晴逐工攏愛去柔波沙龍予彩鳳做頭毛，伊共彩鳳講，保持絕對無欠缺的美麗，就是伊的日常空課（內圍的婦人人佇尻川後攏笑講是「細姨仔空課」）。",
    "paragraph_id": 176
  },
  {
    "title": "重逢地圖",
    "author": "胡長松",
    "text": "這兩年秀眉加入柔波以後，妙晴時常倩伊畫妝，佮伊誠有話講，甚至有幾落遍拜託秀眉去伊彼間園仔種山桂花的大樓為伊服務。妙晴佮賴董的已經鬥陣十偌冬，舊年佇妙晴38歲當妖嬌的時，伊熟似內圍出身的象黨議員蔡初本。蔡初本本底佮賴董就是好朋友。怹兜的本有影足粗，早前就是大地主，閣經營米絞，是內圍地方的大戶頭。蔡初本家族自足早就佮象黨關係誠好，佇農會、水利會佮民眾服務社攏盤撋甲誠深。",
    "paragraph_id": 177
  },
  {
    "title": "重逢地圖",
    "author": "胡長松",
    "text": "選舉期間，對手牛黨時常攻擊怹外來的象黨佇地方食銅食鐵，伊就對鄉親強調，講伊是在地內圍人已經十幾代，一向造福地方，世世代代是對地方有貢獻的人士。怹兜對地方上大的貢獻就是發落起造新的王爺廟。早前的王爺是寄佇土地公廟的一个角落咧奉祀，地方決議翻新起大廟的時，蔡初本的老爸蔡雲億當是廟的董事長，出錢兼出力。內圍人攏知，起廟的仝一个時間，蔡雲億佇鹽埕埔嘛當咧起伊的萬皇大飯店。",
    "paragraph_id": 178
  },
  {
    "title": "重逢地圖",
    "author": "胡長松",
    "text": "蔡雲億對眾人是講，伊兩爿做伙發包工程，用伊佮營造廠的關係佮整合的規劃，會當替大廟省袂少工程費用。毋過內圍人的傳說是講，廟佮大飯店的營造工程做伙進行，有影省袂少蔡家起飯店的鐵骨、石仔佮紅毛塗。有的內圍人經過彼間鹽埕埔的萬皇大飯店，就會比指頭拇講：「這是阮內圍好額人蔡雲億起的！」毋過若是較無禮貌的，就講：「這飯店，是阮內圍王爺廟鬥出錢起的！",
    "paragraph_id": 179
  },
  {
    "title": "重逢地圖",
    "author": "胡長松",
    "text": "」雖然按呢講有較歹聽，毋過總講，tshuā領內圍人佇打狗地方發展拍拚，怹蔡家會使講是光榮的代表。親像賴董的佮蔡初本這款打狗地方的成功人士，免講早就互相攏有熟似。內圍山邊上新的山桂花大樓，蔡家有插股，大樓拄起好，蔡初本就買一戶起來做招待所，佇賴董的下跤一層，算是賴董的佮妙晴的好厝邊，不是嘛互相tshuā一寡有頭有面的朋友咧交陪熟似，所以蔡初本佮賴董的之間，嘛建立出類似戰友的合作關係。",
    "paragraph_id": 180
  },
  {
    "title": "重逢地圖",
    "author": "胡長松",
    "text": "內圍人攏知影，蔡初本雖然生甲矮閣短，面嘛歹看範，毋過本身的豬哥人生並無受影響。風聲講伊口面的查某袂少，無認宗的囡仔嘛有兩三个。伊時常佇伊的招待所招朋友唱KTV娛樂，妙晴的歌喉就是佇遐練起來的。蔡初本時常利用唱歌的時機展示伊的粗本，尤其會利用合唱的機會，對伊身邊的查某人發動攻勢。",
    "paragraph_id": 181
  },
  {
    "title": "重逢地圖",
    "author": "胡長松",
    "text": "其實怹身邊的人早就攏看出來，伊對妙晴早就有意思，不時招伊做伙唱〈雙人枕頭〉、〈針線情〉這種歌，唱的時伊的豬哥目嘛不時佮妙晴相對看，共賴董的激甲醋桶爆發。有影賴董的有幾落遍險險仔欲發作，毋過妙晴私下就一直提醒伊，為著生理，這款小代誌愛放水去。妙晴這隻趁錢猫咧講矣，賴董的當然毋敢無聽，實際的情形外人當然無法度了解，毋過，賴董若無佇身邊，歹聽的風聲就較崁袂牢。",
    "paragraph_id": 182
  },
  {
    "title": "重逢地圖",
    "author": "胡長松",
    "text": "有一工，蔡議員招妙晴做伊的臨時助理，兼會當順紲發展伊的房地產人脈，妙晴允伊。當然表面是妙晴佇蔡初本遐做助理，毋過暝日兩个人紅包攤白包攤綴懸綴低，尻川後攏傳甲袂聽得。其實嘛無需要外人刁故意傳，伊家己佇彩鳳的柔波沙龍遐做頭毛的時就講袂少，嘛袂感覺歹勢。經過彩鳳怹眾人的整理，妙晴佮蔡初本之間有曖昧，毋過賴董的毋敢公開發作，完全因為彼方面的能力確實有差人較忝，所以心內有一款講袂出喙的自悲。",
    "paragraph_id": 183
  },
  {
    "title": "重逢地圖",
    "author": "胡長松",
    "text": "若蔡初本就無仝矣，人範雖然䆀，「毋過，」照妙晴家己的講法，「全步數！」，聽甲連為伊做頭毛的彩鳳嘛發面紅。照林妙晴伊本人的講法，伊的一蕊紅花頭一遍佇賴董的大樓遐旋出牆，是佇一个落西北雨的5月下晡。彼是彼款季節，這个地方時常會出現的下晡時西北雨。早起出大日，妙晴佇厝尾頂晾被單，都猶未曝焦，山頂敢若塗炭的烏雲就貼過來。妙晴穿一軀半透明的睏衫當咧睏晝，聽著雨水沖落來，伊隨對眠床趒起來。",
    "paragraph_id": 184
  },
  {
    "title": "重逢地圖",
    "author": "胡長松",
    "text": "伊知影伊的被單含雨，一定規个攏澹去矣，重khuâinn-khuâinn，伊根本就mooh無法。賴董的嘛無佇厝，伊閣想著中晝佇電梯有搪著蔡初本，就皮繃絚，拍大樓的室內話機去討救兵。毋過話機喨幾落聲，對方無接，閣雨愈來愈大，伊就簡單幔一領薄裘仔，傱去到厝尾頂的晾衫場。若根據伊本人的講法，伊才共雙手攑懸準備欲收被單，就聽著樓梯厝仔的方向有跤步聲踏倚來。",
    "paragraph_id": 185
  },
  {
    "title": "重逢地圖",
    "author": "胡長松",
    "text": "蔡初本對後壁共伊攬牢咧，手伸入去彼領薄裘仔佮睏衫的內底面，怹兩人就親像予澹去的被單幔牢咧，閣敢若予電火布纏牢咧，根本就無予妙晴有反抗佮喝救人的機會。「毋過，伊彼个查某，根本就袂為著這喝救人敢毋是？」 「嘛袂使按呢講啦！」 妙晴大秀眉四、五歲爾爾，毋過秀眉時常感覺家己佮妙晴比，社會經驗差誠忝。妙晴敢若大姊頭，時常共秀眉講：「妳有本錢，愛趁少年，緊行入高級社會的社交箍仔。",
    "paragraph_id": 186
  },
  {
    "title": "重逢地圖",
    "author": "胡長松",
    "text": "」秀眉家己知影，伊對彼款「社交箍仔」無影有偌大的趣味，毋過，彼个箍仔的朋友按怎想，伊猶是真好奇。尤其伊的彩妝人客濟濟是彼个箍仔的人。閣再講，伊佮妙晴會講有話，初初並毋是因為伊對啥物社交箍仔有趣味，純粹只是感覺伊誠好鬥陣。",
    "paragraph_id": 187
  },
  {
    "title": "重逢地圖",
    "author": "胡長松",
    "text": "妙晴明明就佮秀眉是完全無仝的查某人：妙晴熱情主動，秀眉冷靜斟酌；妙晴野，秀眉柔；妙晴活潑毋過貧惰，秀眉幼秀毋過伶俐；兩人雖然濟濟方面無仝，毋過怹時常佇穿衫打扮方面誠有話講，嘛攏對唱歌有趣味，愛注意社會時行的風勢，可能按呢才互相感覺親近的。",
    "paragraph_id": 188
  },
  {
    "title": "重逢地圖",
    "author": "胡長松",
    "text": "雖然是結婚矣，毋過秀眉心內的事業心一直誠有，伊骨力過日，一直認為該當成做一个獨立、有想法、閣有經濟能力的女性，毋是親像伊的老母彼款關佇厝nih，一日到暗干焦煩惱伊的查某囝欲嫁啥人的舊時女性，尤其怹老母彼款想法早前佇厝邊隔壁攏毋捌暗崁，時常予秀眉感覺誠見笑。",
    "paragraph_id": 189
  },
  {
    "title": "重逢地圖",
    "author": "胡長松",
    "text": "若講妙晴姊就無仝矣，雖然內圍人對妙晴的尻川後話濟甲敢若貓毛，毋過秀眉暗中煞欣賞妙晴姊的誠濟部份，比如講妙晴敢若有一種會當透過身軀掌握社會的力量，是伊誠想欲了解的。雖然有時秀眉嘛會感覺妙晴姊的心未免傷野放閣傷無撙節，毋過伊相信，終其尾一定會有一个良善的主人會共這个妙晴姊tshuā上岸。妙晴時常共伊講：「妳遐呢伶俐溫柔，𠢕講話， 秀眉問：「是按怎？」 猴忠仔講：「伊較複雜。",
    "paragraph_id": 190
  },
  {
    "title": "重逢地圖",
    "author": "胡長松",
    "text": "」 問伊講按怎複雜，猴忠仔嘛講袂清。秀眉心內想，就親像對所有查某人的代誌伊攏講袂清仝款。所以伊嘛貧惰閣加問。妙晴佮秀眉互相愈熟似以後，妙晴有時會掠機會問秀眉幾句較親密的心內話。比如關係傳宗接代的代誌。秀眉表示伊想欲有囡仔已經誠久矣，毋過一直無動靜，妙晴講伊會當體會，伊嘛有過「類似」的心情，只是伊是先共囡仔提掉，攏總有兩遍。「這是啥物『類似』的心情？」彩鳳仔用伊梢梢的低聲按呢質疑。",
    "paragraph_id": 191
  },
  {
    "title": "重逢地圖",
    "author": "胡長松",
    "text": "「因為後來伊閣想欲有囡仔，就無法度牢胎矣。」 「這哪會是啥物『類似』？烏的白的攏分袂清楚！」 隔壁，有一个洗頭的阿桑就細聲喃：「根本就是彼款查某的報應。」 幾冬前彼遍佇厝尾頂的晾衫場予議員蔡初本「強勢收用」了後，妙晴心肝艱苦一站，敢若無法度面對賴董的，就招秀眉（彼時怹拄熟似一站仔）去外埠頭的一个有名的算命仙遐看命盤。",
    "paragraph_id": 192
  },
  {
    "title": "重逢地圖",
    "author": "胡長松",
    "text": "這个算命仙會當看透天機，斟酌對伊講，妙晴的命盤顯示伊從細漢就歹命擔重擔，伊是倚靠家己奮鬥獨立的人生。尤其伊前世是九天玄女身邊的玉女，所以才有這款迷倒眾查埔人的好姿色，本底佇仙班的生活是無煩無惱逐工遊山玩水，毋過伊嫌永世攏無盡尾、傷過無聊，家己共九天玄女要求、欲來經歷這个世間的悲喜哀樂，所以，伊的命底一切攏是伊家己爭取來的，世間的道德議論對伊不過親像天邊的浮雲，伊並袂要意。",
    "paragraph_id": 193
  },
  {
    "title": "重逢地圖",
    "author": "胡長松",
    "text": "毋過，既然來佇世間，未免世間的苦劫伊就愛學習去承受排解，免得拍損著上天所賜予伊的姿色佮愛情兼事業的才能。算命仙最後講，伊近期有遭受桃花大劫，毋過，對別人是「劫」，對伊林妙晴卻是「業」，當伊照業數修習完成，一生就功德圓滿，會當對伊家己、嘛對九天玄女交差。林妙晴聽一下直直流目屎，哭甲規面的妝糊瘰瘰。",
    "paragraph_id": 194
  },
  {
    "title": "重逢地圖",
    "author": "胡長松",
    "text": "毋過，伊共秀眉解說，彼毋是因為悲傷，是因為歡喜，伊總算知影伊一世人所承擔的天命是伊家己佇天頂就爭取來的，伊是因為歡喜才共伊的面妝哭糊去。自彼遍了後，伊更加清楚欲按怎用正確的心態來面對佇伊面前雖然時常變換、毋過仝款攏保持永遠軟汫的世間眾查埔人。",
    "paragraph_id": 195
  },
  {
    "title": "重逢地圖",
    "author": "胡長松",
    "text": "3 彼工歌唱比賽，秀眉共妙晴的喙脣胭脂畫甲袂輸薁蕘，粉紅的色緻清透光顯，予伊唱歌的時，兩片喙脣tuāinn-tuāinn㽎（sìm），袂輸欲唌眾查埔人的喙脣嘛tshînn起去。想袂到的是，這款唌人的胭脂妝彩，卻予遐小兄弟看無目地，彼首〈追！追！追！〉的歌猶未唱煞，伊就予遐雄雄跳去到台跤的小兄弟唱聲，唱甲無法度閣唱落去，這對林妙晴這个美女兼象黨蔡初本議員第一妖嬌的助理來講，未免是傷過份的侮辱。",
    "paragraph_id": 196
  },
  {
    "title": "重逢地圖",
    "author": "胡長松",
    "text": "只是，當妙晴目屎四淋垂、袂輸揜尾仔猫傱落台跤，台跤內圍鄉親遐眾查某人煞有一半出聲講：「死好！」 妙晴可能是聽著遐喝「死好」的聲，哭甲愈親像欲過身去仝款。「阿晴姊，妳講，是發生啥物代誌？」 「煞毋知，攏嘛是為著議員！」妙晴姊哭甲胸坎phok咧lap咧、喘袂過，激力按呢講。「妳講蔡議員？佮伊啥物關係？」 「是蔡議員的一个歹朋友，講欲買厝，我為伊服務，結果，共我害死！",
    "paragraph_id": 197
  },
  {
    "title": "重逢地圖",
    "author": "胡長松",
    "text": "」 怹離開現場了後，秀眉毋捌看過妙晴姊這款若哭若啼的落魄面，秀眉陪伊轉去到彼棟種山桂花的大樓。原來議員蔡初本的彼个朋友叫做張福德，是內圍地方有名的筊徒，時常佇地方整筊，尤其過年過節菜市仔對初一歇到初三，伊就佇菜市仔口摃章做章倌，聽講輸贏是規千萬的。若是平時仔，伊的筊場就設佇人家厝內面，有興跋的攏知，雖然通人攏講是十跋九輸，毋過偏偏伊張福德，人攏叫伊「筊虎德仔」，毋捌聽講啥物輸筊的代誌，攏贏筊較濟。",
    "paragraph_id": 198
  },
  {
    "title": "重逢地圖",
    "author": "胡長松",
    "text": "有人風聲，講伊專門諞筊，十八豆仔內面有特殊的鉛粉配重，嘛有人講伊的章牌是一副33支的，加一支牌支，無人知影伊按怎藏的，就是有這款技術，所以「筊虎德仔」自來就是按怎跋按怎贏。總是，按怎來嘛按怎去，伊佇筊桌贏的錢，差不多攏佇查某窟開了了。人講：「筊豬，生理虎；筊虎，查某奴！」就是咧講張福德這隻筊虎。",
    "paragraph_id": 199
  },
  {
    "title": "重逢地圖",
    "author": "胡長松",
    "text": "偏偏在劫難逃，妙晴感覺有夠衰，這隻「筊虎德仔」，煞是蔡議員喙nih的好兄弟（內圍人講話較無禮數，攏講怹是褲頭結相倚，睏仝一个查某的婊兄弟）。彼工「筊虎德仔」去佇蔡初本的招待所做人客，講是想欲投資房地產，請妙晴姊為伊牽成介紹。「筊虎德仔」生一个蟳仔殼面，虎眉龍眼目，笑起來不止仔親切和善，伊閣補充，伊完全是想欲造福地方經濟，講甲議員蔡初本坐佇邊仔呵茶，一直頕頭兼拍噗仔。",
    "paragraph_id": 200
  },
  {
    "title": "重逢地圖",
    "author": "胡長松",
    "text": "彼時拄好蔡初本有一个朋友的下跤手叫做塗豆的欲賣厝，所以就予林妙晴出面來撨買賣。只是，林妙晴講，伊按怎嘛想袂到，彼个筊虎德仔毋是干焦筊會諞人，做房地產嘛是齣頭誠濟。",
    "paragraph_id": 201
  },
  {
    "title": "重逢地圖",
    "author": "胡長松",
    "text": "講是講誠有誠意欲買，一去到彼間厝（是巷仔內的一間透天厝），嫌東嫌西，一下仔講客廳無正，一下仔講樓梯走向毋著，一下仔講浴廁無開窗，一下仔講房間傷細間；煞落，嫌彼間厝本底的裝潢傷舊，薰味傷重，規个愛敲起來重做，一間原底開價九百萬的厝，刣價刣甲賰無七百萬；妙晴只好出面，去共賣主塗豆的七拜託八姑情，講是平平議員的朋友欲買的厝，對方手頭有較絚，等等，講甲對方總算頕頭讓伊。",
    "paragraph_id": 202
  },
  {
    "title": "重逢地圖",
    "author": "胡長松",
    "text": "結果買賣簽約彼工，張福德雄雄講伊有代誌，委託妙晴替伊簽，閣講因為欠錢，希望會當慢兩月日交厝過戶。佇代書遐，妙晴是有喙講甲無瀾才共這个買賣合約簽落來。想袂到，才過轉工，彼个張福德就叫另外一个賣厝的中人來揣林妙晴，講欲賣出彼間猶未過戶的厝，算是踏過跤的意思。張福德講，若順利賣出去，時到彼間厝直接過名予伊賣去的新厝主就好，毋免經過伊手，按呢，伊現趁價差，閣袂予政府抾著稅，有影是卯死。",
    "paragraph_id": 203
  },
  {
    "title": "重逢地圖",
    "author": "胡長松",
    "text": "張福德閣講，若得手，利純照分，這算是伊這个筊徒有情有義的所在。林妙晴共秀眉講，伊實在毋是為著遐利純才答應張福德的，實在是因為彼个姓張的佮蔡議員之間有講袂清說袂盡的利害關係，最後姑不而將只好頕頭。結果，兩月日內，筊虎德仔發揮伊諞筊的才情，共彼間厝賣出正常的行情900萬，買空賣空，現撚200萬，提30萬予妙晴分紅。「彼款錢妳嘛敢趁？」 「彼毋是敢趁毋敢趁的問題。彼是佇團體內面，無可能無提的問題。",
    "paragraph_id": 204
  },
  {
    "title": "重逢地圖",
    "author": "胡長松",
    "text": "」 「結果咧？」 「結果，原來的賣方無意中發現矣，伊要求筊虎德仔共踏過跤的差價還伊。張福德講無可能，若簽約，一定是雙方面歡喜甘願。閣再講，買賣的合約嘛毋是伊本人簽的，是我代簽的，伊叫對方來揣我算。對方來揣我，我只好共我對張福德遮提著的30萬予伊，伊講無夠，愛補伊200萬，若無就欲予我歹看。」 這馬，林妙晴的面出現一款見笑，是秀眉毋捌看過的。閣親像是予查埔人反背仝款。「妳無去央蔡議員講？",
    "paragraph_id": 205
  },
  {
    "title": "重逢地圖",
    "author": "胡長松",
    "text": "」 「議員講，平平攏是朋友，該還人愛還人，伊出面嘛無啥物意思。」 「所以咧？」 「所以，有一工怹就共我押去，叫我簽本票還錢，怹講因為我是中人，若無，合約書是我簽名，怹欲告我詐欺。」 「妳敢無想欲去揣張福德討？」 「欲按怎討？阮約束的代誌無寫做合約，伊食我夠夠。」 「按呢欲按怎？」 「我只好攢錢沓沓還怹。」 「錢有還，按怎閣來亂？」 「我的收入嘛是有限，一時閣有欠。」 「閣欠偌濟？」 「40萬。",
    "paragraph_id": 206
  },
  {
    "title": "重逢地圖",
    "author": "胡長松",
    "text": "」 「若我先借妳咧？」 「我怎有可能向妳借錢？」 雖然是按呢講，過幾工，秀眉猶是暗中揜40萬私奇予妙晴，無予猴忠仔知影。4 彼工，妙晴對秀眉遐提40萬轉來，並無隨共錢提去彼个塗豆的遐，蔡初本吩咐，叫伊直接過去伊的議員招待所。伊才行入門，就發現彼个塗豆的佮筊虎德仔已經坐佇遐，有講有笑，看起來和和氣氣，互相完全毋是冤仇人的面鬚。干焦妙晴的面懊嘟嘟。「恁遮查埔人，敢有需要按呢欺負劉秀眉一个小女子？",
    "paragraph_id": 207
  },
  {
    "title": "重逢地圖",
    "author": "胡長松",
    "text": "」伊若講，若共貯錢的紙橐仔㧣予蔡初本。「扯！講啥物欺負？啥人叫怹翁婿遐呢狡怪！怹翁仔某會予人釘著嘛是拄好niā，以後加減才會知影天地有幾斤重。」 「哈哈哈哈！」塗豆的佮筊虎德仔坐佇邊仔笑甲誠放肆。「若有才調恁遮臭查埔家己去，莫叫我出面。」 「好啦，妳莫囉嗦啦，來來來，這40萬，咱四个，佇遮現扯，各人提10萬轉去。」 「我無提敢袂使？」妙晴講：「我才無欠這10萬。」 「當然嘛袂使。",
    "paragraph_id": 208
  },
  {
    "title": "重逢地圖",
    "author": "胡長松",
    "text": "有人有份，咱才會仝心嘛！」蔡初本按呢講，伊用威脅的目色看伊，意思是講，這款歹積德的代誌，妳免想欲走閃。若講，若㧣一只十萬的青牛仔予妙晴。「我早共你講過，這條錢，我無欲分。」 「姊仔，莫按呢啦！妳毋分，時到若去共我塗豆的抓毋衰死？」彼个塗豆的上古意，三兩句共眾查埔人的心內話攏講出來。按呢，講一个妙晴無共錢收落嘛袂使。「究竟，是啥人交代你做的？你攏毋講！」妙晴對蔡初本抗議。「喂！",
    "paragraph_id": 209
  },
  {
    "title": "重逢地圖",
    "author": "胡長松",
    "text": "妳這个查某人，莫來這套我的話！我阿本仔才袂予妳拐去。」 林妙晴聽伊按呢講，氣怫怫徛起來，傱對門口出去。5 發生歌唱比賽的事件了後，妙晴有一禮拜的時間無出現佇眾人面前，一直到一个烏陰的拜一透早，才閣去到沙龍做頭毛，店nih的電視特報，講彼兩工可能會有超級大的雨。伊入門的時，彩鳳佮店nih的人客當咧討論內圍雄雄出現的毒蠓。",
    "paragraph_id": 210
  },
  {
    "title": "重逢地圖",
    "author": "胡長松",
    "text": "怹攏講敢若是雄雄出現的，毋知對佗位傱出來，烏閣細隻的蠓，咧飛閣緊，搪著就叮，按怎拍攏拍袂了。怹咧討論，敢是地方佗位有啥物建設咧進行，挖著啥物蠓仔窟？抑是有啥物物件漚佇人毋知的所在？講甲逐个攏憂頭結面。這時拄好妙晴入門。「阿晴仔，拄好妳來，我看，這件予妳這个議員助理做業績好啦！妳去共議員反應看覓仔咧，按呢敢好？」 「當然好啊！怎會毋好？」 彩鳳感覺妙晴的口氣無親像較早遐顯，敢若有一塊棉仔窒佇嚨喉。",
    "paragraph_id": 211
  },
  {
    "title": "重逢地圖",
    "author": "胡長松",
    "text": "伊想起歌唱比賽的代誌。「著啦！我共妳講，彼工派出所彼个豹哥有來遮鉸頭毛，伊有問著彼工歌唱比賽的代誌哩！」彩鳳安搭妙晴坐好勢了後，按呢講。「豹哥？我會記我並無報案啊！」妙晴講。「妳的代誌，怎就需要報案？閣再講，假使警方若攏無關心，時到恁彼个蔡議員若無歡喜，怹敢毋免予人叫去罰徛？」 妙晴知影彼个豹哥，印象中是派出所內面一个伶俐的角色。「伊敢有問啥？」妙晴問伊。",
    "paragraph_id": 212
  },
  {
    "title": "重逢地圖",
    "author": "胡長松",
    "text": "「伊oh，看起來毋是專工來查案件的，因為伊的頭毛自來就是予我鉸的，一月日來遮鉸一遍。聽著敢若是雄雄想著，順紲問的。伊問講彼工我敢有佇遐。我講有，我是佮秀眉做伙去的，因為妳的頭毛造型佮畫妝是本店服務的，所以愛去現場鬥看覓咧。伊閣問講敢捌聽妳講過啥物佮人結冤仇的代誌。」 「妳按怎講？」 「我講：『若是伊林妙晴，怎有可能佮人結冤仇？咱內圍上高尚的交際花呢！",
    "paragraph_id": 213
  },
  {
    "title": "重逢地圖",
    "author": "胡長松",
    "text": "』失禮，按呢對妳是有較無禮貌，我閣講：『若人佮伊結冤仇，毋是予遐有權勢的眾痟豬哥拍死？』」彩鳳講的時，細膩看鏡nih妙晴的表情。伊發現彼工妙晴的面敢若有一款臭殕的氣質，佮過去的妖野嬌艷完全無仝。伊感覺歌唱比賽彼件代誌已經對這个查某人有做成啥物傷害。「伊閣問啥？」 「伊閣問講我，敢有聽妳講過彼个佇台仔跤共妳唱聲的術仔囝？我講無。我嘛毋捌彼个術仔。」 「閣來咧？」 「閣來，伊就無閣問矣。",
    "paragraph_id": 214
  },
  {
    "title": "重逢地圖",
    "author": "胡長松",
    "text": "敢若對這代誌已經完全無啥物興趣。後來阮就開始講起這馬內圍厚蠓的代誌…….」 彩鳳閣看鏡，伊感覺林妙晴的面有講袂出的嚴肅。一直到伊離開沙龍，攏無閣出聲。彩鳳甚至感覺，彼件代誌了後，妙晴已經失神去，親像囡仔予魔神仔驚著，愛揣人收驚仝款。6 烏陰的天氣，隔工就轉大雨。佇派出所的大茶桌，五十出頭的豹哥掀報紙咧看。伊一个下跤手張貴理行入門，佇伊面前坐落。「你的夢中情人彼案，確實是有房地產的糾紛。」 「亂來！",
    "paragraph_id": 215
  },
  {
    "title": "重逢地圖",
    "author": "胡長松",
    "text": "啥物夢中情人！」豹哥嘛知影伊咧講的是林妙晴。伊目前孤鳥一隻，家己捌佇下跤手面前滾損笑，講若欲鬥陣，就愛妙晴這款美女。「就是彼个蔡初本議員的臨時助理林妙晴啦！彼工佇台跤共伊唱聲的人，叫做『塗豆的』，我查起來，確實佮林妙晴有厝的買賣糾紛。塗豆的講，林串通買方對伊壓低行情，閣延遲交厝，一直到伊踏過跤共厝高價賣予第三者，塗豆的認為林妙晴佮買主鬥空，做伙諞伊的錢。」 「喔！",
    "paragraph_id": 216
  },
  {
    "title": "重逢地圖",
    "author": "胡長松",
    "text": "若按呢應該算是普通的詐欺，毋是啥物偌心適的案件。」 「我本底嘛是按呢想。尤其是彼个塗豆的講，伊無按算欲告伊，因為伊去唱聲了後，林妙晴隨有賠償伊。」 「按呢敢毋是會使結案矣？」 「是啊。結果我發現，彼个佮林妙晴相鬥空的買主，竟然是筊虎德仔。」 「這嘛無啥物奇怪。筊虎德仔四界諞筊，諞一場買賣嘛無啥物奇怪。」 「話是按呢講無毋著。只是，親像林妙晴這款貴夫人，怎會去佮筊虎德仔彼款人鬥空？",
    "paragraph_id": 217
  },
  {
    "title": "重逢地圖",
    "author": "胡長松",
    "text": "豹哥你敢袂感覺誠奇怪？」 「若是為著錢，世間事嘛無啥物通奇怪的。」 「按呢講嘛是無毋著。所以我本底想講，這案無啥物價值，簡單回報就欲結案矣。想袂到昨昏半暝有人報案，講佇『阿美海產擔』，有人啉酒唱歌傷吵，我一去，看著塗豆的佮筊虎德仔兩个啉甲醉茫茫，閣唱歌唱甲攬做伙。」 「若這就奇矣。」 「是啊，豹哥，我當場問怹，毋是才有詐欺案的糾紛？怹驚一趒，面色雄雄變甲誠歹看。",
    "paragraph_id": 218
  },
  {
    "title": "重逢地圖",
    "author": "胡長松",
    "text": "Ti-ti-tuh-tuh講怹和解矣。」 「閣按怎和解，嘛袂隨唱歌相攬嘛！」 「就是啊！」 張貴理離開了後，豹哥家己點薰噗（pok）起來。噗薰噗煞，伊家己夯雨傘行出去。7 「阿美海產擔」其實無啥物海產料，佇內路的路邊，店nih tshāi一台伴唱機，賣酒為主。講起來酒矸仔並海產較濟，嘛無可能有外地人客，大約攏是在地的酒鬼跤數。",
    "paragraph_id": 219
  },
  {
    "title": "重逢地圖",
    "author": "胡長松",
    "text": "「阿美海產擔」的頭家阿富仔，聽講較早家境誠好，毋過無討趁，啉酒跋筊，共老爸放的家業毀了了。怹尪仔某開這間「阿美海產擔」，其實生理袂䆀，慢慢生活有較好過，結果才無偌久，翁仔某瘋著簽六合彩，生理又閣懶屍起來，冰箱內面四常無啥物魚蝦好料，佳哉有彼台伴唱機佮各種薄厚酒，時間一夠，地方的胡蠅狗蟻嘛是攏倚來，唱歌啉酒，有時規暝鬧無停。",
    "paragraph_id": 220
  },
  {
    "title": "重逢地圖",
    "author": "胡長松",
    "text": "因為出入的三教九流嘛算袂少，查埔查某閣有一台卡拉OK通佇遮唱歌盤撋，比如林妙晴這个議員助理有時嘛會佇「阿美海產擔」出現，刑事組頭豹哥心內有數，有時嘛藉口關心地方治安來海產擔坐一下，伊甚至嘛捌佮林妙晴唱過一條「愛情的限時批」，體會過伊溫柔有情的合唱歌聲。彼暝雄雄滲大雨，豹哥想欲探聽伊的組員張貴理所講的、塗豆的佮筊虎德仔的代誌，一个人散步來到阿美海產擔。",
    "paragraph_id": 221
  },
  {
    "title": "重逢地圖",
    "author": "胡長松",
    "text": "店nih拄好無人，阿貴仔看著伊，喙笑甲離獅獅，本底一个雞胿面笑甲敢若一粒匏仔。「罕行oh！豹哥來小店有啥物貴事？」 「也無算啥物代誌。你知影筊虎德仔共蔡議員的下跤手買一間厝，踏隔跤，現現抽（thio）200萬的代誌？」 「敢有？哈哈，實在講，我做這小生理，逐工干焦顧這間毋成店仔，庄頭社尾的代誌煞無去共怹注意著。」 「所以，你可能嘛無聽講，蔡議員彼个下跤手是啥人？」 「實在無聽講過。」 「按呢oh？",
    "paragraph_id": 222
  },
  {
    "title": "重逢地圖",
    "author": "胡長松",
    "text": "」 豹哥的目睭吐劍光看伊。伊看頭家佯生（tinn-tshinn），面色無誠好看，青綠青綠。豹哥紲落講：「其實，這攏嘛已經是公開的資料，共你講嘛無要緊。彼个賣厝的苦主、蔡議員的下跤手，就是酒鬼塗豆的。」 「啊？塗豆的？怎有可能？」阿富仔的喙開哈哈。「按怎無可能？」 「m̄……」 「按怎無可能？我來遮，就是欲聽阿貴兄你講來聽看覓呢…….」 「因為……因為…….",
    "paragraph_id": 223
  },
  {
    "title": "重逢地圖",
    "author": "胡長松",
    "text": "」 「因為怹兩个人，不時攏佇你遮啉酒唱歌，著無？」 豹哥的目光無欲放伊煞，敢若黏佇阿富仔的面仝款。阿富仔青綠的面，沓沓反做烏𪐞紅，閣敢若沓沓發面紅，喙䫌搐咧搐咧。「是啦，怹是捌佇小店做伙啉燒酒。」 「捌爾爾？我聽講是三兩禮拜就來佇你遮咧啉呢！」 「呃…….是按呢無毋著。豹哥，請諒情，我只是生理人，所以無啥物愛講遐人客的代誌。請你手梳夯懸，我……」 豹哥嗽兩聲，面斡對邊仔去，閣斡轉來。",
    "paragraph_id": 224
  },
  {
    "title": "重逢地圖",
    "author": "胡長松",
    "text": "「嫂仔暗時無過來店nih？」 「無啊，今仔日厝nih當無閒。」 「若按呢，咱講話就較方便矣。」豹哥面色陰沉落來，聲嗽嘛放低。「豹哥，啥物代誌，咱坐落來沓沓仔講。」 「毋免啦，我的代誌無幾句，佇遮講講咧準紲矣，毋免予你傷嘮唆。」 「請你指示。」 「彼工我無意中聽著一个車禍的糾紛，是佇市區中華路佮中正路口，有一台車違規衝紅燈，是一个查某人駛的車，去挵著一台機車，共一个少年家挵甲跤斷去。",
    "paragraph_id": 225
  },
  {
    "title": "重逢地圖",
    "author": "胡長松",
    "text": "我想妳知影我咧講啥，因為彼是你的車，彼工你佇車頂，閣彼个查某人有啉酒，並毋是嫂仔。彼工你拜託蔡議員去局nih撨，希望彼个查某人有啉酒的部份會當莫寫入去筆錄，因為……」 「好矣，豹哥！你免閣講矣，你是想欲問啥？」 「若按呢就上好矣。你聽予清楚，毋通失覺察去，我干焦有兩个問題：第一、林妙晴這站，敢有佮塗豆的、筊虎德仔做伙唱歌？第二、塗豆的、筊虎德仔咧啉酒的時，敢有講著啥物人名？",
    "paragraph_id": 226
  },
  {
    "title": "重逢地圖",
    "author": "胡長松",
    "text": "」 「這……」 「你上好是想予清楚，若無，假使嫂仔知影伊共後頭厝借錢買予你的車，有時仔閣會佇口面載姼仔，我相信伊無法度親像我按呢諒解你。你認為咧？8 豹哥轉來到派出所辦公室的時已經暗矣，猴忠仔佇會客室的膨椅等伊等甲盹龜。猴忠仔佇地方的社交界誠活跳，伊佮豹哥有相當的交情，捌幾落遍做伙去拍Golf，上起碼互相會定定交換消息。雨有較細矣，佇窗外咧霎。豹哥講：「歹勢，我予一寡代誌耽誤著。你敢有等誠久？",
    "paragraph_id": 227
  },
  {
    "title": "重逢地圖",
    "author": "胡長松",
    "text": "」 猴忠仔講：「無要緊。我接著你的電話就過來矣。你請講。」 「若按呢我就直話直講，關係你頂回拜託我調查的代誌。你知影阮叔伯兄弟是起厝的？」 「當然！光勝建設，佇這地頭啥人毋知？」 「怹佇軍區附近的桃仔園遐有一个新建案你該當嘛知？」 「知啊，所以我才特別來拜託你。遐較早是海軍眷村拆了的地，光勝欲起500戶的大社區，我有聽講。」 「是啊。」 「嘛有人講這站內圍雄雄出現誠濟毒蠓佮這建案有關係。",
    "paragraph_id": 228
  },
  {
    "title": "重逢地圖",
    "author": "胡長松",
    "text": "」 「烏白講！蠓佮建案有啥底代？」 猴忠仔講：「嘛攏是遐厚話屎的人講的。講啥物本底攏無蠓，就是光勝佇桃仔園遐的地基一挖落，遐無看過的毒蠓攏總傱出來，袂輸去抐著怹的蠓仔穴，害今規內圍痟蠓攏拍袂了。」 「我看是怹遐痟話聽袂了啦。」 「哈哈嘛是。豹哥，請繼續講。",
    "paragraph_id": 229
  },
  {
    "title": "重逢地圖",
    "author": "胡長松",
    "text": "」 「有影，我去揣阮叔伯大的才知影，桃仔園較早彼眷區的地，塗跤底啥物都有啦，足濟日本時代留落來的有的無的古物就免講矣，這擺竟然佇日本人留的防空壕的壁內底，誠實揣著你講的清國時代古圖出來！」 「誠實的？你查著矣！」 「其實嘛無啥物確定。年代傷久，遐的塗溼氣重，揣著的是捲軸捲起來彼款古早圖，用草紙捲起來藏佇壁nih，足濟跡攏糊去矣，實在看袂出啥物鋩角。」 「你敢有提轉來？」 「猶未。",
    "paragraph_id": 230
  },
  {
    "title": "重逢地圖",
    "author": "胡長松",
    "text": "阮叔伯大的是起厝的，上愛假鬼假怪，講彼看起來是較早有錢人的陪葬品，提彼會帶衰著，毋予我，講伊欲先提去廟nih過香爐過過咧才放心。總講，我先共消息回報，另日咱才做伙去光勝一逝，免得無代無誌誠實予彼張圖帶衰著。」 「讚啦！我就知影來問你豹哥就著矣。毋過閣一項愛拜託豹哥，這幅圖的代誌，盡量莫予傷濟人知影。上好知的人是到遮為止。」 「這呢神祕？我閣毋知這是啥物咧！」豹哥目睭趨趨看伊。",
    "paragraph_id": 231
  },
  {
    "title": "重逢地圖",
    "author": "胡長松",
    "text": "「算是我佮我的朋友共你拜託。」猴忠仔放低聲嗽。「好啦。你有這个連我豹哥都上好莫知影的朋友，我閣有啥物通問的？既然阮叔伯大的忌彼忌甲按呢，我會順這个勢共怹編一个故事叫怹較恬咧。事實上，怹建商挖著彼古物嘛袂愛去四界講，若怹oh，我是看出出，上驚新厝起甲變古蹟，所以這款的，就算免交代攏嘛誠恬。」 「按呢講嘛是有理。」 「加講的！著啦！另外有一个小案，可能佮你有關係，我順紲問你。」 「哦？",
    "paragraph_id": 232
  },
  {
    "title": "重逢地圖",
    "author": "胡長松",
    "text": "」 「最近我發現一个怪案，佮蔡議員怹遐下跤有牽連，怹嘛毋知咧舞啥，互相買賣厝閣出糾紛，共蔡議員的彼个助手妙晴小姐嘛牽入去。」 「妙晴小姐我知，就恁姼仔！」 「怎是啦？我咧講正事，你莫烏白插喙。」 「哈哈好，你請繼續。」 「我查到目前，干焦問出彼个糾紛是假的，怹咧搬戲的，毋過，是按怎欲搬這齣歹戲？我猶袂查出來。」 「佇咱內圍的地頭，若是你豹哥查袂出來的物件，我阿忠怎有法度啦？」 「毋是，你誤會矣。",
    "paragraph_id": 233
  },
  {
    "title": "重逢地圖",
    "author": "胡長松",
    "text": "我毋是欲愛你鬥查，我會共你講這因為有幾个人共我講，你的夫人這站時常佮蔡議員的助理妙晴行做伙。你敢知影這件？」 「這我是有共秀眉講過，我佮蔡議員講無啥物話，伊無需要佮蔡議員的助理行遐倚。秀眉是講，妙晴小姐只是伊做彩妝的老主顧，伊只是為伊服務。」 「這站，夫人敢有啥物特別的所在。失禮，問這私人的問題。我只是提醒。」 「你是講？」 「比如出門入門的時間敢有啥物無仝？抑是敢有啥物奇怪的錢項出入……等等。",
    "paragraph_id": 234
  },
  {
    "title": "重逢地圖",
    "author": "胡長松",
    "text": "」 「我是無特別注意著。毋過多謝你提醒。」 猴忠仔行出派出所的時，雨停矣，空氣翕甲，毒蠓攏tshînn來，伊感覺按怎掰攏掰袂離。這站伊雄雄感覺家己敢若老矣。有時行無三步路就吐大氣。社頭仔的藥房頭家陳三帖講伊的虛火較旺，愛調養。彼个三帖的，講就做伊講，伊是啞口硩死囝，嘛想欲應，毋過應袂出喙。怹某秀眉一直想欲有一个囡仔，毋過，這站伊身體的變化，確實有時予伊感覺敢若對不起秀眉。",
    "paragraph_id": 235
  },
  {
    "title": "重逢地圖",
    "author": "胡長松",
    "text": "嘛有可能彼个計畫予伊的壓力傷大矣。佇派出所盹龜的時，伊夢著伊當咧走標，誠鬧熱的場面，敢若是某一个節日的慶典，有誠濟國際的團體咧表演，其中嘛有一个少年查某囡仔組成的舞蹈團，怹一直拋輾狗變換隊形，伊共跤步摧緊，親像想欲逐著一个熟似人，沓沓才發現遐是某一个廣場，管樂隊當咧奏一款軍歌，是伊感覺生份的歌。有一群人大聲咧唱。",
    "paragraph_id": 236
  },
  {
    "title": "重逢地圖",
    "author": "胡長松",
    "text": "伊停步，擠佇彼群人之間，管樂隊開始遊行矣，敢若是紅衛兵咧要求逐个人大聲唱彼條軍歌，伊受著壓力無唱袂使，開喙唱一段，毋過紲落因為沒氣力，完全唱袂出來，管樂隊的聲嘛近矣，來到伊的面前，領隊一个歕長吹Trombone的查埔人共伊睨，管樂隊嘛停腳步。歕長吹的查埔人歹銃銃，共長吹抵佇伊的嚨喉要伊唱…….這回伊下決心毋唱矣，完全恬落來。軍歌的演奏繼續，四圍充滿殺氣的眼光加倍，怹講：「唱！",
    "paragraph_id": 237
  },
  {
    "title": "重逢地圖",
    "author": "胡長松",
    "text": "」伊的胸仔予彼枝長吹抵甲會疼，只是伊猶原恬恬。彼个樂隊共伊箍咧，欲共舂，另外一爿，是善意的群眾勸伊開口，伊猶原恬靜。伊欲予樂隊的樂音淹去，感覺欲無氣，閣因為堅持毋唱，感覺尻脊骿攏涼起來。雄雄樂隊講欲離開矣，歕長吹的共伊放刁等一下欲轉來揣伊算數。樂隊離開了，周圍有好心的聲音叫伊緊旋。伊走起來，那走那想，伊應該共伊的外衫㧒掉，予怹袂認得伊……..是按怎會有按呢的夢？",
    "paragraph_id": 238
  },
  {
    "title": "重逢地圖",
    "author": "胡長松",
    "text": "伊轉去到厝的時陣，感覺秀眉親像有心事。伊想欲問，毋過感覺有講袂出的忝頭。「妳敢有予雨沃著？」 「無。妙晴姊載我轉來。」 「林妙晴，我看妳是莫佮伊行傷倚較好。我拄對派出所轉來，豹哥有提醒講林妙晴這站卡著一條奇怪的案件……」 「買賣糾紛，伊是中人，這件我知影。」 「妳閣知影啥物？」 「干焦知影按呢，賰的無特別問。著啦，這站，妙晴姊講欲定定佮我去教會，伊講佇教會予伊誠平安的感受。」 「教會？」 「是啊。",
    "paragraph_id": 239
  },
  {
    "title": "重逢地圖",
    "author": "胡長松",
    "text": "伊去過幾落遍婦女團契。」 「喔！」 教會的代誌猴忠仔完全無興趣，伊無想欲閣問。這馬，伊暗暗感覺確實有一个奇怪的勢力咧接近伊，透過林妙晴佮不知情的秀眉。「阿你咧？」當猴忠仔恬落來，秀眉雄雄問伊：「怎會遐晏佇派出所？無可能干焦為著妙晴姊的小案件著無？」 「當然毋是為著彼款小案。」伊心內想的，是豹哥透過伊的叔伯兄弟的建設公司，誠實對拆除的眷村塗跤底共彼張古圖挖出來。伊心內按呢想，毋過無講出來。",
    "paragraph_id": 240
  },
  {
    "title": "重逢地圖",
    "author": "胡長松",
    "text": "其實猴忠仔無講出來的，閣有伊對塗龍怹佇泰國買著閣予人偷去的彼批的文件的理解。泰國彼批文件，塗龍怹消息的源頭是透過香港的Carey得著的，也Carey的消息，其實是猴忠仔放的。怎會這呢拄好，消息踅一輾，彼張古圖就正正會出現佇桃仔園？只有猴忠仔知影，伊消息的上源頭其實是軍方予伊的。敢有可能是，軍方早就知影彼張古圖藏佇遮？若是按呢，按怎怹早就有消息，煞無欲家己出手、欲踅這輾，借台灣人佮日本人的手咧？",
    "paragraph_id": 241
  },
  {
    "title": "重逢地圖",
    "author": "胡長松",
    "text": "叫我拍一个結，閣叫我共結敨開？踅這輾，牽連這呢濟人，這其中的道理是啥？敢講只是欲透過我共遐全部的妖魔鬼怪攏唌出來？抑是軍方家己就是妖魔鬼怪？猴忠仔雄雄感覺著怹軍方的陰險佮伊家己的危機。伊嘛感覺上對不起的是秀眉，伊一想著秀眉想欲有囡仔的心情，想著家己不時佇口面花天酒地，嘛無啥物陪伴伊，雄雄感覺家己煞毋敢譴頭看伊的面。「當然毋是為著彼款小案件。」 猴忠仔那講，那共身軀斡走。",
    "paragraph_id": 242
  },
  {
    "title": "重逢地圖",
    "author": "胡長松",
    "text": "9 隔日透早，猴忠仔轉去佇豹哥講的彼片桃仔園眷區改建的建築基地遐行踏。講起來桃仔園這个所在佮內圍地方有相當的牽連。柴山北爿的桃仔園自過去是漁港，對日本時代成做台灣上大的軍港，彼時漁村予日本政府遷徙去兩个附近的埠頭，一个是左營街仔東爿的新莊仔，另外一个就是內圍。佇內圍的桃仔園人攏徛佇內圍派出所後壁彼箍笠仔、內圍人叫做「衙門後」的所在。",
    "paragraph_id": 243
  },
  {
    "title": "重逢地圖",
    "author": "胡長松",
    "text": "桃仔園人予人遷村，無魚通掠，其中有袂少人共討海人毋驚死的精神用佇咧做生理，開工場抽鐵仔、開磚仔窯、拆船、起販厝，成做打狗一群新的產業家。猴忠仔本身就是桃仔園的後代，伊嘛知影，派出所主管豹哥嘛是桃仔園人。佇派出所內面，猴忠仔的小學同窗吳昭陽的外公彼爿嘛是桃仔園人。佇內圍這个農村，就是因為按呢，透濫著討海人彼款海洋精神的拚勢，竟然成做打狗新工業經濟的祖厝之一，這是外人無法度理解的。",
    "paragraph_id": 244
  },
  {
    "title": "重逢地圖",
    "author": "胡長松",
    "text": "猴忠仔的家族郭家的發展就是一个典型。對駛牛車買賣廢鋼開始，沓沓踏入抽鐵佮拆船業，到近期，閣進入佇雜貨海運的生理，按呢一步一步徛起佇打狗商界。怹家族佮軍方的接觸上早嘛是對拆船開始的。上早期，軍方對高雄港共二次大戰沉去的日本軍艦撈（hôo）起來拆，這本底就是高雄港邊大仁宮拆船界上起頭的事業，後來，海軍陸續有船退休報廢，嘛著拖去大仁宮拆。",
    "paragraph_id": 245
  },
  {
    "title": "重逢地圖",
    "author": "胡長松",
    "text": "佇商界，親像佮軍方合作過這款大生理，互相的高層講無熟似當然是無可能的代誌，猴忠仔會予軍方的人注意著，當然嘛是必然的結果矣。桃仔園山邊有一條入去海邊的路，會使箍對柴山西爿海岸，這馬來到軍區的門就袂使入去，較早桃仔園人生活的路草已經成做禁區。",
    "paragraph_id": 246
  },
  {
    "title": "重逢地圖",
    "author": "胡長松",
    "text": "因為伊佮軍方的關係，這回廟nih割香，做主會的猴忠仔爭取著去佇山跤軍港邊的沙埔請火，內圍的桃仔園人攏講猴忠仔對故鄉的祖公仔有情，對海邊遐無法度投胎的孤魂野鬼有義，通人喝讚。毋過，猴忠仔生理做大，人情的盤撋嘛大，滿腹有講袂出喙的心事。佮軍方的關係尤其是重重疊疊，會袂清楚。大約是成冬前矣，佇一間郊區的KTV包廂，彼个萬中校約伊見面。彼已經是怹第四遍的見面。",
    "paragraph_id": 247
  },
  {
    "title": "重逢地圖",
    "author": "胡長松",
    "text": "頭一遍佇一个地方的軍民聯歡會，第二遍佇官方辦的一个港務航權政策的討論會，彼工，猴忠仔才正式知影萬中校的身份是海軍特別情報局的官員。第三遍的見面，是佇海軍的Golf球場，看得敢若無張持搪著的。彼遍見面，萬中校主動講起誠濟猴忠仔對中國港口海陸運輸的生理細節，本底殕殕無明的所在，攏予伊講甲誠清楚，閣表明彼是伊手內的情報工作，伊嘛用體諒的氣口講誠濟猴忠仔佇遐搪著的囉嗦代，攏是事實。",
    "paragraph_id": 248
  },
  {
    "title": "重逢地圖",
    "author": "胡長松",
    "text": "最後萬中校提起，怹兩人有共同的利益，所以約伊第四遍的見面，猴忠仔明顯無拒絕的本錢。彼遍萬中校佮伊約佇一間郊區的KTV包廂，是有小姐坐佇邊仔彼款。雖然是郊區大條路邊，講揜貼嘛誠揜貼，萬中校包規場，所以若有任何人倚近，攏會受著注目，嘛會當講是誠安全。猴忠仔閣會記咧，當然萬中校毋是穿軍服，干焦穿一領白色運動衫仔，漢草誠好，是運動員的範。尤其伊人矮，毋過規身軀攏是精肉，動作扭掠，講話堅定，有信心。",
    "paragraph_id": 249
  },
  {
    "title": "重逢地圖",
    "author": "胡長松",
    "text": "伊的目睭細蕊，佇眾人之中，一般人看袂著伊的眼神，毋過一旦對著，會予人感覺伊的眼神袂輸是一枝針揻過來。伊點幾條歌曲予陪伴的小姐去唱，開喙講：「我相信你一定誠戇愕，我按怎會揣你？」 猴忠仔講：「確實戇愕，我嘛認為我一向佮軍方關係袂䆀。」 萬中校講：「哈哈，當然。所以我才來揣你鬥相共。講來話頭長，算講是為著我的業務啦。我敢會使閣講落去？」 猴忠仔講：「我敢若無通揀。」 萬中校講：「哈哈多謝。我就直接講。",
    "paragraph_id": 250
  },
  {
    "title": "重逢地圖",
    "author": "胡長松",
    "text": "佇阮海軍特別情報局的業務，最近有發現洩密的疑點，事實上，已經毋是單純的洩密，阮已經評估過，可能有真大隻的『田鼠』覕佇軍方抑是政界的高層內底，所以需要你鬥相共。」 猴忠仔講：「毋通，我無可能。」 萬中校講：「先莫拒絕我。講起來這算是關係咱全體百姓性命安全的代誌，閣阮知影你有一个船隊出入佇中國的海岸，有足濟商船的船員朋友，對中國各大港口的業務佮人脈攏誠熟，所以局nih才需要你出手來幫贊。",
    "paragraph_id": 251
  },
  {
    "title": "重逢地圖",
    "author": "胡長松",
    "text": "上要緊的是我有詳細看過你的資料，你算是對鄉里有情義的人。」 猴忠仔講：「免講彼好聽話，我三教九流的案底無偌好。」 萬中校講：「哈，這是另外一个你的優勢。好，先莫講對遐。咱轉來講重點。規个代誌是對咱佮友軍佇東海的操演開始的。有一寡現象予阮判斷出阮的操演路線有洩漏予中國軍方，細節我就無方便交代矣。",
    "paragraph_id": 252
  },
  {
    "title": "重逢地圖",
    "author": "胡長松",
    "text": "阮進一步啟用煙霧彈專案，簡單講，就是刁工佇特定管道放幾个毋著的消息出去，結果佇中國彼爿，阮家己的情報人員遐果然收著某一个煙霧彈的消息，按呢才確定有間諜存在。只是，阮一開始毋知牽涉的層次有偌懸，所以煙霧彈專案愈做愈懸層，這馬已經鎖佇一个無算傷大的範圍，上有可能是軍方佮政黨高層，有較敏感，所以阮需要閣較直接的證據。",
    "paragraph_id": 253
  },
  {
    "title": "重逢地圖",
    "author": "胡長松",
    "text": "另外，阮佮友軍嘛會已經啟用一个情報計畫，嘛需要你建議適當的人選加入，怹加入的方式是由阮直接出面接接的，阮知影你的生理傷大，一定有顧慮，所以你佮阮之間的合作袂對怹講。簡單講，阮需要的，是你佇暗中操盤。」 猴忠仔講：「做船的生理人遐濟，恁按怎會揀我？」 萬中校講：「原因我拄才有講過矣，阮對人有深入的研究，你是上適當人選。閣再講，你有桃仔園的地緣關係，嘛是好處。」 猴忠仔講：「若是我毋允咧？",
    "paragraph_id": 254
  },
  {
    "title": "重逢地圖",
    "author": "胡長松",
    "text": "」 萬中校講：「請一定愛允。相信這內面有真濟對你私人佇生理場的必要，毋過，上要緊的，阮知影你逐冬寄付袂少予海軍，你一定是對國家的安全有相當的理念。這是上大的理由。」 猴忠仔講：「我是為著我佇南中國海的船隊寄付的。」 萬中校講：「哈哈，為著啥攏好，按呢，你是頕頭矣？」 猴忠仔講：「無，我猶未成實捌你。我的意思是，你憑啥予我相信你的身份？",
    "paragraph_id": 255
  },
  {
    "title": "重逢地圖",
    "author": "胡長松",
    "text": "」 萬中校共伊的證件提出來予猴忠仔看，閣提出一份文件，頂懸有猴忠仔的名佮對伊的保證，下底是海軍一位將軍的簽名。猴忠仔捌佇聯誼活動佮電視頂看過彼个將軍。萬中校講：「這个計畫是將軍直接指揮的。」 猴忠仔講：「文件嘛是有造假的可能。」 萬中校講：「我就知影你會按呢講。將軍已經安排好矣。你只要頕頭，伊這馬佇桃仔園軍區的一間辦公室等你。」 猴忠仔講：「好，我綴你去見將軍。",
    "paragraph_id": 256
  },
  {
    "title": "重逢地圖",
    "author": "胡長松",
    "text": "」 猴忠仔猶會記得，彼工暗暝，伊就是坐萬中校的轎車，對面前這个柴山邊的側門入去桃仔園的。車駛入一个地下停車場，佇一个電梯邊的車位停好勢，怹就坐電梯起去彼間辦公廳。將軍果然已經佇內面咧張等，顯然對怹的合作誠有信心。佇彼間辦公室，伊提著將軍予伊的另外一份保證怹合作安全的文件，紙面有當一个大鋼印。將軍表示，彼代表毋管佇全世界任何所在佮任何地區，軍方攏會用盡辦法保護伊的安全，尤其會完全保密……..",
    "paragraph_id": 257
  },
  {
    "title": "重逢地圖",
    "author": "胡長松",
    "text": "透早來佇建築基地附近公園運動的人袂少，猴忠仔行入公園的時，看著萬中校穿仝款彼軀運動衫，已經坐佇樹跤的椅條咧等伊。猴忠仔坐定，萬中校共手nih的饅頭擘一半分伊，親像是無意中搪著的老朋友----事實上，猴忠仔嘛感覺怹有影袂輸是足久的老朋友矣。這段時間以來，伊共猴忠仔教誠濟情報的代誌。",
    "paragraph_id": 258
  },
  {
    "title": "重逢地圖",
    "author": "胡長松",
    "text": "萬中校的做人坦白（佇情報界按呢講是有較礙虐，毋過算是真實的形容），對工作投入，對人嘛重友情，酒量閣tsāi，所以佮猴忠仔確實誠有話講。猴忠仔講：「怹講：『先射箭才畫靶』，就是咧講彼張圖是無？我感覺豹哥會當揣著，未免嘛傷過順利矣…….」 萬中校顯出一个得意的笑容，無應伊。猴忠仔繼續講：「既然軍方早就知影彼張古圖藏佇遮？若是按呢，按怎煞無欲家己出手、按怎欲踅這輾，借台灣人佮日本人的手咧？",
    "paragraph_id": 259
  },
  {
    "title": "重逢地圖",
    "author": "胡長松",
    "text": "叫我拍一个結，閣叫我共結敨開？踅這輾，牽連這呢濟人，這其中的道理是啥？」 萬中校講：「哈哈，你袂使按呢講。軍方事實上無法度出手，若無透過你，海面的風湧造袂起來敢毋是？若無風無湧，情報工作就無法度進行矣。軍方初初是有這个素材，毋過愛你出面，才有法度起風造湧。咱的工課就是佇按呢的風湧之間進前的啊！」 猴忠仔講：「毋過先共我講敢有要緊？」 萬中校講：「若先共你講，你敢會去揣豹哥？",
    "paragraph_id": 260
  },
  {
    "title": "重逢地圖",
    "author": "胡長松",
    "text": "咱需要一个網路，古圖只是素材之一，雖然伊的祕密咱猶是愛了解，毋過，假使無這个網路，咱的工作干焦靠家己，一定會焦蔫去。按呢敢有通？」 「彼強辯，哪有通？我感覺恁只是咧試我。」 「毋是啦老朋友，絕對毋是咧試你，是用我所相信的你的能力共隱藏佇鄉里內面的情報的實力線搝出來爾爾。」 猴忠仔講：「好啦，咱閒話少講，我的老同窗建龍已經欲急死矣，你講有Carey的行蹤矣，是佇佗位？",
    "paragraph_id": 261
  },
  {
    "title": "重逢地圖",
    "author": "胡長松",
    "text": "」 萬中校講：「Carey的身份佇上海就已經出破矣，伊算是予人押去廣州的，後來伊逃去佇柬埔寨。」 「敢安全？」 「目前算是安全。毋過伊的作風較自由，你的同窗就算看著伊嘛無一定著會歡喜。」 萬中校共一塊用牛皮紙包的燒餅㧣予猴忠仔，繼續講：「Carey回報，總部設佇金邊的北界控股，成立子公司SROW，計劃佇柬埔寨暹粒發展價值5億美金的渡假村，已經得著柬埔寨政府授權，長期租用吳哥窟附近100甲的土地。",
    "paragraph_id": 262
  },
  {
    "title": "重逢地圖",
    "author": "胡長松",
    "text": "根據新聞，這个渡假村叫做『桑河奇幻世界（SROW, San River of Wonder）』，估計會佇兩冬內完成，這个娛樂區會透濫各種好耍的遊樂設施，計畫內面有飯店、水上樂園、運河、會議展覽設施、花園等，閣會設暹粒唐人街，提供路邊擔美食、酒吧、音樂佮購物街。你會使參考手裡包燒餅的紙，頂面有我講的資料。",
    "paragraph_id": 263
  },
  {
    "title": "重逢地圖",
    "author": "胡長松",
    "text": "紙頂懸有寫，北界控股佇新聞表示：『集團擬與中國及其他地區的線上旅行社和實體旅行社策略合作，就暹粒及金邊更齊備的設施提供旅遊團。』」 萬中校繼續講：「北界控股本身嘛有另外一座有筊場的遊樂園MawaWorld佮幾落間酒店，伊佇桑河奇幻世界的新聞稿表示：『本集團的目標是成為更全面的優質綜合渡假村開發商，同時以博彩及非博彩綜合渡假村作為收入來源。預計非博彩與博彩綜合渡假村將以互惠互利的方式共存。",
    "paragraph_id": 264
  },
  {
    "title": "重逢地圖",
    "author": "胡長松",
    "text": "一旦桑河奇幻世界綜合渡假村和MawaWorld綜合設施互相得益，本集團亦擬探索在施哈努市地區開展有利可圖發展項目的可行性。屆時，相信本集團可立足成為策略化、規模龐大及全面的世界級綜合渡假村開發商，也可協助推動柬埔寨王國的旅遊業發展。』 萬中校吐一个大氣，繼續講：「重點就是北界控股的子公司SROW的資金，Carey回報，內情誠有疑問。",
    "paragraph_id": 265
  },
  {
    "title": "重逢地圖",
    "author": "胡長松",
    "text": "SROW可能有中國人佮台灣人的成份，透過北界控股經營的筊場系統運作。Carey講伊已經提著一寡證據，簡單講……ēnn…..阮懷疑，咱的一群田鼠，就覕佇SROW奇幻世界內面。」 猴忠仔講：「攏是為著錢？」 萬中校講：「若是干焦為著錢，閣算是小事哩。」 猴忠仔講：「阿大事是啥?」 萬中校講：「大事？阮懷疑一切計畫可能是佮中國佇南海甚至規个太平洋的核心利益有關。",
    "paragraph_id": 266
  },
  {
    "title": "重逢地圖",
    "author": "胡長松",
    "text": "南海地區有幾落个戰略中心，比如東南亞的幾个大港口佮馬六甲海峽，除了海上貿易，嘛佮海上軍事利益牽連。中國上千噸的商船有六千隻，佇幾落百个港口活動，怹顯然嘛欲透過控制港口，沓沓控制東南亞的經濟佮政治。柬埔寨就是一个例。",
    "paragraph_id": 267
  },
  {
    "title": "重逢地圖",
    "author": "胡長松",
    "text": "最近中國出40億美金，佇金邊佮施哈努港之間起高速公路，閣有媒體講，柬埔寨佮中國政府有簽訂一份合約，授權予中國進入施哈努港附近的雲壤海軍基地的特權，甚至風聲講這个海軍基地的三分之一已經分予中國咧管理，予中國軍艦大範大範靠岸補給。」 猴忠仔講：「這已經毋是新聞。」 萬中校講：「閣較食力的是，假使SROW若成實有台灣人的資金往來，按呢一切會變甲愈複雜。",
    "paragraph_id": 268
  },
  {
    "title": "重逢地圖",
    "author": "胡長松",
    "text": "除了洗錢，阮煩惱中國的錢對遐進入台灣了後，供應佇台灣的第五縱隊活動。甚至後壁會有閣較直接的威脅出現，只是咱一時猶毋知影。」 猴忠仔講：「按呢，用錢買田鼠，嘛是其中一種威脅的形式？」 萬中校吐出另外一个大氣：「是啊，所以紲落阮需要一个好額入去某筊場探看覓咧。你手nih彼張油lām-lām的紙頂懸就有筊場的地址。」 猴忠仔共紙裂開，共燒餅lut出來食。",
    "paragraph_id": 269
  },
  {
    "title": "重逢地圖",
    "author": "胡長松",
    "text": "伊目睭無看萬中校，干焦袂輸家己咧踅踅唸，講：「你知無，佇阮內圍，田鼠叫做田豪。我定定聽阮老爸彼代咧講，若無通食，怹攏去田nih掠田豪止枵。」 日頭愈懸矣，有愈濟人來佇公園內面走標，來來去去踅對怹面前過。伊發現有一个查某人已經踅過第三擺矣，雖然對方穿甲誠保守，閣戴一頂運動帽仔，毋過對伊妖嬌有緻的身材，伊雄雄認出是啥物人。",
    "paragraph_id": 270
  },
  {
    "title": "重逢地圖",
    "author": "胡長松",
    "text": "10 萬中校講：「彼當然，哈，根據統計，全國的情報人員，就是這个上𪁎（tshio）矣！」 「A君的講法是，李娜誠緊就對伊承認，伊是予中南海控制的低階層的女特務。李娜是山西的庄跤人，爸母死佇文化大革命的鬥爭，賰一个阿媽做田勉強共伊育飼。因為佇庄跤討無食，阿媽死了，15歲就去佇北京的卡拉OK陪酒，予大伊20歲的老姜相著。",
    "paragraph_id": 271
  },
  {
    "title": "重逢地圖",
    "author": "胡長松",
    "text": "老姜共伊吸收，佇卡拉OK做情報的下線，照顧伊的生活，落尾共伊𧿬踏 P幣金童 猴忠仔吐一个大氣，最後閣問：「敢講T檔案佮古圖的消息，嘛是來自李娜？」 「若按呢，彼張古圖咧？」 「彼張古圖的出現就純然是巧合啦。你愛知影，桃仔園遮自日本時代就是重要的軍港，時代的影必然會佇遮留線索落來。所以，當阮收著日本彼爿的消息，嘛感覺誠心適。",
    "paragraph_id": 272
  },
  {
    "title": "重逢地圖",
    "author": "胡長松",
    "text": "佇咱沉重的東亞歷史，一定會有一寡予咱感覺相對輕鬆的小小巧合」 11 離開萬中校的時，日頭已經誠懸矣。猴忠仔順桃仔園山跤的小路行轉去，心內有一款講袂出喙的複雜。敢是心酸？抑是心虛的痛苦？伊做囡仔的時，遮是一片眷村，尤其是較低層的士官的徛家，這馬伊擔頭看，已經是重劃過的公園佮新大樓。有袂少人佇伊面前行過，有老人、少年家、男男女女的學生、閣有囡仔，怹敢知影日頭下的危機？",
    "paragraph_id": 273
  },
  {
    "title": "重逢地圖",
    "author": "胡長松",
    "text": "猴忠仔毋知影伊心內的想法欲按怎共怹講。心虛的另外一層是關係伊家己，有一工伊共社頭仔彼間藥房的頭家陳三帖講，敢有彼款食落去了後，看著查某人袂起𪁎的藥仔？陳三帖講：「有。就是某一寡精神科病人咧食的彼款。」 9/2 22:58 第五章  馬六甲攝影家黃阿蘭日記 1 我共《檳城自由報》的記者講，這回展覽，我是思考一項代誌：我敢是「華人」？阿爸的家族對福建來，已經5代，伊敢是華人？",
    "paragraph_id": 274
  },
  {
    "title": "重逢地圖",
    "author": "胡長松",
    "text": "我問伊，伊用憂傷的眼神看我。因為伊的祖先嘛有Kadazan族的人。阿母的家族是馬來在地的地主，毋過伊的阿公是對廣東來的獨身仔，予阿媽招的，按呢阿母敢是華人？我問伊，伊罵我神經病。「華人」是啥？我敢是「華人」？過年貼春聯就是華人？寫漢字就是華人？夯香拜拜就是華人？七月普渡就是華人？遮一切對華人的文化來，這是確定的，毋過，經過大海佮南洋歷史的洗禮，我敢閣是華人？華人敢知影橡園、錫藝佮馬六甲樹？",
    "paragraph_id": 275
  },
  {
    "title": "重逢地圖",
    "author": "胡長松",
    "text": "前幾工我佇「馬六甲夢窟」看著一件足媠的錫盤，頂面畫一欉大樹，下底寫「Amalaka」，本地毋知影意思，查了才知是來自印度的傳說，Amalaka是世界的第一欉樹，有無比的財寶、健康佮神力，聽講馬六甲的名就是對這欉樹來的。我竟然無注意過這个傳說，雖然我嘛有翕袂少馬六甲樹佮伊的果子。馬六甲的果子是圓的，毋過有時嘛會必開。因為華人的概念，華人族群佇二次大戰佮馬來族群的必巡敢是已經修補？",
    "paragraph_id": 276
  },
  {
    "title": "重逢地圖",
    "author": "胡長松",
    "text": "華人的根的概念是啥物？敢袂傷過沉重？我想欲用相機走揣家己的定義。本底想欲共彼个錫盤買落來，毋過想欲閣考慮幾工，閣轉去，已經予人買去。可惜！顛倒是看著一張日本古冊拍賣會的海報，引起我的注意。可能是因為我開始對馬六甲日本經驗的關心。2 今仔日阿母敲電話予我，伊講林昌有提三張伊的音樂會的票去厝nih予伊，欲邀請阮去聽。我直接共阿母講，我是無可能去的。因為我已經𤺪矣。",
    "paragraph_id": 277
  },
  {
    "title": "重逢地圖",
    "author": "胡長松",
    "text": "我知影阿母佮意伊，伊對我講過，林昌是一个有家庭觀念的人，應該會當放心，毋過，阮之間的討論已經傷濟，攏大人大種，阮互相已經無可能改變矣。我相信，除去彼个問題，阮嘛誠有機會閣行落去。只是，我沓沓發現，彼个問題就是所有問題的根本。伊講這是我的「危機」，確實，我承認，毋過，我嘛𤺪矣。我一直共伊講，我是外星人。",
    "paragraph_id": 278
  },
  {
    "title": "重逢地圖",
    "author": "胡長松",
    "text": "3 有一个今仔日來參加展覽開幕的新朋友共我講，佇我展覽的相片，若是有過去華人文化元素的影像，伊攏讀著沉重。毋過，只要有大海的元素，伊就感覺輕鬆。「尤其」，伊講，是彼款「有相當深度的輕鬆」。伊的講法予我感覺親近佮歡喜，敢若受著理解。是一个留長頭毛、外表有個性的中年查埔人，大概大我六、七歲的年紀。算是緣投的人。本底我叫是伊是日本人，因為伊有一个日本名叫做文野辰雄。",
    "paragraph_id": 279
  },
  {
    "title": "重逢地圖",
    "author": "胡長松",
    "text": "後來伊講伊是台灣來的，阮甚至會當用福建話對話。我問伊上佮意佗一幅作品，伊講是彼幅〈海邊的弓蕉樹〉。我感覺可怕，彼幅嘛是我上意愛的作品，毋過我無對伊透漏。是按怎無對伊透漏？伊講有一隻模仿古代型式的帆船停佇港邊，叫做「幻影號」，伊是彼隻船的職員，邀請我上船去參觀。尤其伊講伊的船頭家是一个誠有名的藝術收藏家。我無理由反對伊。可能是因為外貌、抑是某一款心情，伊予我想起林昌。毋過伊閣較可能是林昌的對立面。",
    "paragraph_id": 280
  },
  {
    "title": "重逢地圖",
    "author": "胡長松",
    "text": "林昌是完全「華人」的產品，毋過伊毋是。伊外表看起來是「華人」，毋過明顯毋是華人。伊是啥物款的人種？哈哈！敢是佮我仝款的外星族群？伊講明仔載下晡伊有閒，我問伊敢會使佇船頂翕相，伊講會使。我講好。4 今仔日綴文野辰雄去參觀幻影號帆船，佇港邊，聽講這回會歇誠月日。佮文野辰雄的鬥陣誠趣味。我承認，伊的人並伊的外表較趣味淡薄。",
    "paragraph_id": 281
  },
  {
    "title": "重逢地圖",
    "author": "胡長松",
    "text": "雖然我對彼款古帆船的精神有一款反對，就親像我心內對畫意攝影的反對，我共伊講：「這款造形的帆船，本質上就親像畫意攝影彼款透糖水的相片仝款，只是『從眾』爾爾。」 「敢有遐『從眾』？至少我知影，畫意攝影翕袂出大航海時代的南洋史。佇我的理解，就算真正的攝影藝術家，嘛未必並一寡規身軀有臭銅銑仔味的收藏家閣較知影歷史的精神。」伊講。哈哈！真是一个無禮貌的人！「攝影攝影家佇本質上就是歷史家！」我共伊講。",
    "paragraph_id": 282
  },
  {
    "title": "重逢地圖",
    "author": "胡長松",
    "text": "我一定是予伊激著，所以竟然佮伊討論誠濟過去馬六甲的歷史。結論之一，馬六甲的古歷史其實自早受印度佮阿拉伯影響，1402年馬六甲王國的名稱來源嘛是有印度佮阿拉伯兩个主要的起源。結論之二，19世紀中進前，對西方大多數的人來講，馬來半島是寄佇印度的範圍，予怹稱做「印度群島」。比如阮講著J.Crawfuld佇1820年的《印度群島史》。這个情形愛到1869年A.E.Wallace的《馬來群島考察記》才改變。",
    "paragraph_id": 283
  },
  {
    "title": "重逢地圖",
    "author": "胡長松",
    "text": "毋過，這嘛是馬來半島全面進入英國殖民的年代。到1914年，英國就已經全面統治馬來半島，成做「馬來屬邦」。我共伊講：「這隻帆船，就是西方殖民馬來半島的歷史記號。」 伊講：「同意！毋過，毋只是馬來半島，應該講規个東南亞予西方殖民，一路一直到台灣。」 「按呢，恁台灣按怎看西方殖民彼段歷史？」我問伊。伊反問我：「恁馬六甲按怎看？」 阮互相對看，雄雄笑出來。我講：「阮閣無從眾到竟然做出一隻殖民者的帆船！",
    "paragraph_id": 284
  },
  {
    "title": "重逢地圖",
    "author": "胡長松",
    "text": "」 伊講：「船毋是阮做的，這是阮的另外一个殖民者日本人做的船。」 我感覺誠好奇，平平受過日本殖民，怹按怎看日本。我共伊講，佇馬來的華人，大多數對日本有悲慘的記持，因為佇太平洋戰爭期間受著過份的苦毒。尤其彼時的馬來西亞華人，心內佮原鄉「祖國」徛佇仝一線反抗日本人。我問伊，敢講台灣毋是按呢？伊竟然講：「阮仝款受過彼段殖民的悲慘佮太平洋戰爭的苦毒，毋過現此時，大部份的人誠佮意日本。",
    "paragraph_id": 285
  },
  {
    "title": "重逢地圖",
    "author": "胡長松",
    "text": "」 佇伊的身上，我敢若揣著會當脫離華人輻射的方法。我問伊：「這隻船，敢會當成做我的創作題材？我的意思是，我敢會當翕這隻船的內內外外，成做我作品的素材展覽？」 伊講：「歡迎！我會共船長報備。妳會當自由取景。」 「若準是負面批判的視角咧？」 「若準是負面批判的視角，我認為猶閣較心適！」 5 文野辰雄佮我爭論，伊認為攝影家無必然就愛做歷史學家。",
    "paragraph_id": 286
  },
  {
    "title": "重逢地圖",
    "author": "胡長松",
    "text": "伊講：「若無，妳的攝影會予歷史學『吞去』，就親像妳所反對的畫意攝影會予美術畫吞去仝款。這嘛是所有現實派攝影者的危機。」 伊這句話親像槌仔摃佇我的心肝頭。我講：「毋過，我無算是現實派的攝影者。」 伊講：「我知影妳毋是。毋過妳有歷史方面的目標。這是攝影藝術上矛盾的所在。一方面反映現實歷史，另外一方面閣掌握快門，無受歷史感控制。一方面，妳是歷史的報導者，另外一方面，妳嘛是決定逐張相片的歷史女王。",
    "paragraph_id": 287
  },
  {
    "title": "重逢地圖",
    "author": "胡長松",
    "text": "」 我相信，伊可能是我的同行，毋過我問伊，伊搖頭，講伊已經足久足久無摸相機矣。伊共我的相機借過，提佇手nih變，雄雄問講敢會使為我翕一張。我感覺不安，毋過，想著是我家己的相機，就答應伊。我轉來以後詳細看伊為我翕的相片，感覺我佇鏡頭頭前非常的緊張，敢若無細膩踏著鐵鋏仔的羊仔抑是啥物。伊講：「我較早用相機面對現實世界，是抗爭的態度，彼是足少年的代誌矣。",
    "paragraph_id": 288
  },
  {
    "title": "重逢地圖",
    "author": "胡長松",
    "text": "我捌留落幾幅歷史的畫面，毋過，佇歷史頭前，我翕的畫面是傷微細矣。徛佇攝影的立場來講，經過遐久，嘛已經予人放袂記，遐的相片大約嘛無法度有任何歷史的作用，算是綴時間貶值矣。所以我才會對妳講遐的看法。假使妳想欲追求藝術的永恆，我相信，妳是彼款有未來發展的藝術家，可能我的話會當予妳參考。」 「你敢有較明確、正面的建議？」 「無真濟。因為這方面我算是失敗者。",
    "paragraph_id": 289
  },
  {
    "title": "重逢地圖",
    "author": "胡長松",
    "text": "毋過其中一个會當苦勸妳：加一寡歡喜佇影像內面，一寡光線、色緻、快門瞬間這種種攝影的本質上的歡喜。就算一時揣無答案，相片本質的傑出，嘛會幫助伊家己佇永恆中留閣較久。雖然，並毋是逐个翕相的人攏認為永恆性是一種必要的考慮。」 「『本質上的歡喜』是啥物意思？」 「我無法度用我家己的經驗解說，毋過，因為後來接觸藝術收藏，我佇一寡攝影家的講法內底得著一寡思考的機會。比如講無仝款的光線佮鏡頭透視之間的選擇。",
    "paragraph_id": 290
  },
  {
    "title": "重逢地圖",
    "author": "胡長松",
    "text": "咱一般用按算欲囥佇的元素內容來決定鏡頭長短，毋過，就是有的攝影家是用光線陰影的深度來決定鏡頭的長短。這是本質上的歡喜所驅動的，嘛會當講是一款『本能』。我詳細讀過妳佇這遍展覽會的作品，我認為妳是有這項本能，只是妳無去意識著伊、去驅動伊。」 轉來了後我一直思考伊講的話，我感覺這个人的頭殼是心適的謎猜。我毋知影我最後是按怎想的，總是，最後竟然發訊息予伊，邀請伊做伙去聽Violin演奏。伊隨回講好。",
    "paragraph_id": 291
  },
  {
    "title": "重逢地圖",
    "author": "胡長松",
    "text": "我拍電話共阿母講我欲佮朋友做伙去聽明仔載林昌的音樂會。「林昌若是知一定足歡喜的。」 「這是誠歹講，因為我的朋友是查埔的。」 「啥…..妳按呢敢袂傷超過？」 「若有啥物超過？票是伊送的，我愛tshuā啥人就tshuā啥人去。」 「唉，妳攏40矣，袂當閣按呢刁持，敢講未來的代誌攏毋免思考？林昌是妳上好的對象，閣再講，怹兜佇華商會的勢力遐呢大，妳按呢做，恁阿爸恐驚仔嘛會無歡喜。」 「我才毋管。",
    "paragraph_id": 292
  },
  {
    "title": "重逢地圖",
    "author": "胡長松",
    "text": "我邀請朋友聽音樂，佮華商會有啥物底代？恁誠實莫名其妙！」 6 一場悲慘的表演，看會出來，林昌的表現明顯受著我的影響。座位的位置傷好矣，佇第四排的正中央，文野辰雄大概予伊踢倒醋桶。毋過伊無應該受影響，因為是伊家己講欲分手的。閣再講，文野辰雄並毋是啥物。有影，我可能傷刁持矣。若有誤會，後果可能超過我料想。我敢是開始後悔？結束了後，文野辰雄邀請我食宵夜，我講我無胃口。阮叫一台計程仔，伊送我轉來到門口。",
    "paragraph_id": 293
  },
  {
    "title": "重逢地圖",
    "author": "胡長松",
    "text": "伊講船頂有一本攝影集，隔工欲提予我，我佮伊約早起佇港邊的彼間咖啡廳見面。我知影伊無對象，我想伊可能有佮意我。毋過，想著林昌，我心肝頭誠亂。7 文野辰雄提予我的是墨西哥女攝影家Garduno的作品。我講我知影伊，毋過我無佮意伊的風格，可能是因為傷過神祕。佮亡靈之間袂輸咧對話的表現嘛予我不安。",
    "paragraph_id": 294
  },
  {
    "title": "重逢地圖",
    "author": "胡長松",
    "text": "Garduno予我想起馬來的拿督公(Datuk Keramat)信仰，我提議，下晡我駛我的車載伊去庄跤翕拿督公廟。我共伊解說，拿督公本底是回教傳來馬來半島以前的馬來人的信仰，結合精靈信仰、回教Sufism的聖者崇拜佮華人的民俗信仰，就是土地的精靈，接近華人的福德正神土地公。佇馬來半島的庄跤所在，時常會當路邊抑是樹仔跤有漆紅漆的小廟仔，看起來就敢若是華人的土地公廟，內面有神壇佮拿督公的神像。",
    "paragraph_id": 295
  },
  {
    "title": "重逢地圖",
    "author": "胡長松",
    "text": "拿督公佮華人土地公上大的差別是袂當拜豬肉，祭品包括番麥、菜蔬、椰子、玫瑰糖汁、羊肉、雞肉佮果子。因為馬來人濟濟改信回教，這个本地馬來人咧拜的神明，漸漸成做華人咧拜的神明。我揹兩台相機出門，拍算我用一台，一台借伊。車起磅對浮羅山的方向去，對充滿芳氣的庄跤出發。日頭所照的旅途，共昨暗的無爽快攏總放佇車後。「永恆是啥物？」我手扞方向盤，看變換的景致，心內按呢想，喙脣就無自覺講出來。",
    "paragraph_id": 296
  },
  {
    "title": "重逢地圖",
    "author": "胡長松",
    "text": "「佇色緻世界的表面下底，應該閣有一个神祕的精神核心。」 我其實是對家己講話，並無期待文野辰雄會當回答這个困難的問題。想袂到文野辰雄講：「永恆其實就是愛的本身。」 「按呢講，誠親像愛情口號。」 「講是愛情口號嘛無毋著。妳想，佇永恆面前，上大的挑戰是啥物？」 「敢毋是死亡？」 「是，是死亡。按呢，敢有啥物物件會當戰贏死亡？」 「我聽無你的意思。」 「我的意思是，啥物物件予死亡變做無效？",
    "paragraph_id": 297
  },
  {
    "title": "重逢地圖",
    "author": "胡長松",
    "text": "啥物物件予死變做敢若無死仝款？」 「這……..」 「敢毋是愛？妳敢有這款經驗？因為愛一个人，親人也好，朋友也好，雖然伊已經死矣，卻有時陣感覺伊活咧、敢若無死仝款？」 「有，我的阿公。」我講。「伊死的時我15歲。有真長一段時間我感覺伊猶未死，感覺隨時閣咧佮伊講話。」 「類似按呢。妳的這个信心敢有誠強?」 「當然無，我知影，彼只是我的幻覺。」 「雖然只是幻覺，伊嘛佇短時間來共死亡的界線拍破矣，敢毋是？",
    "paragraph_id": 298
  },
  {
    "title": "重逢地圖",
    "author": "胡長松",
    "text": "就算只是1秒的短短時間，因為這个幻覺中爍爁仝款的信心，予妳一種體會，感覺死亡雄雄失蹤去，按呢，這个體會，敢毋是接近永恆？」 「有理。」 「所以我講永恆是佮愛有關係，假使毋是愛，妳就無法度經歷彼款永恆的幻覺。這馬的問題是，咱敢有法度有一款信心，予這款感覺成做一種確信？按呢，死亡佇咱的身上就永遠失效矣。這个信心是永恆的根基。」 「所以文野辰雄原來是哲學家？」 「我毋是哲學家。",
    "paragraph_id": 299
  },
  {
    "title": "重逢地圖",
    "author": "胡長松",
    "text": "我只是經歷過一種痛苦佮一種奧妙。」 我雄雄感受著身邊這个人，敢若有這種講袂出的神聖。我紲落問：「按呢，這个有永恆感的信心愛是對佗位來？」 「對愛來。所以我拄才講：永恆其實就是愛的本身。這就是《雅歌》所寫的：Love is strong as death.」 阮的彼段對話到遮為止，紲落就是一段恬靜毋過有一款美妙氣氛的旅途。阮的目的地是山崙頂的一間無聲（Mute）拿督公廟。「無聲拿督公？",
    "paragraph_id": 300
  },
  {
    "title": "重逢地圖",
    "author": "胡長松",
    "text": "」 「無毋著，拿督公攏總有九个，照資歷的懸低是：阿里拿督公、烏拿督公、虎拿督公、綠拿督公、黃拿督公、白拿督公、無聲拿督公、紅拿督公、少年拿督公。無聲拿督公是排第七。」 「心適。這款九元的心靈結構，無親像一般東亞的宗教。」 「我嘛毋捌，我只是認為這本底毋是華人的神明，毋過這馬攏是華人族群咧拜，當做土地公。」 阮到位的時並無信徒，佇山野之間，是一間寂寞的廟仔。毋過有燒安息香，有特別的芳氣。",
    "paragraph_id": 301
  },
  {
    "title": "重逢地圖",
    "author": "胡長松",
    "text": "我合掌對無聲拿督公拜一下，毋過我發現伊無拜，毋過我嘛無需要特別問。雖然我對伊的哲學講話無興趣，毋過這猶是快樂的旅程，伊對我講一寡台灣的代誌，毋過我毋捌，記袂落來。根據伊的船幻影號停港的時間，伊猶有有真長的假期。我問伊船欲駛去佗位，伊講會先去雅加達佮台灣的打狗，最後對長崎去。阮的車轉來喬治鎮已經是暗時十點，今仔日規路攏是清彩食，所以我招伊明仔載做伙好好仔食暗頓，約佇路口彼間餐廳。我載伊轉去碼頭。",
    "paragraph_id": 302
  },
  {
    "title": "重逢地圖",
    "author": "胡長松",
    "text": "欲睏進前，林昌敲電話予我，我無想欲接，伊閣敲兩三遍，據在伊。8 失望的一暝。佇暗頓的餐廳，文野辰雄並無照約定出現。我發訊予伊，嘛無讀，這毋是伊的作風。我離開餐廳，去港邊碼頭外圍，發現幻影號閣停佇遐，毋過警衛人員毋予我行入去碼頭船邊。我提一寡錢予烏喙鬚的馬來警衛，拜託伊想辦法替我問看覓。伊共電話提起來敲，然後共我回報，船頂只有留守的水手佮輪機室咧維護機械的船員，其他的職員攏落船放假矣。",
    "paragraph_id": 303
  },
  {
    "title": "重逢地圖",
    "author": "胡長松",
    "text": "包括文野辰雄，早起落船了後猶袂轉來。我閣一遍發訊息予伊。猶是無讀。敢是發生啥物意外？我開始煩惱起來。抑是講，伊只是無想欲繼續鬥陣？暫停佇這个階段，當然是上簡單的？林昌閣敲電話來，我接起來。伊講欲佮我約見面，我講無心情，所以拒絕伊。9 今仔日一睏醒就看手機的訊息，文野辰雄猶是無讀。第六感認為伊出代誌矣。我共車駛去碼頭邊閣問一擺。已經換警衛，毋過答案仝款，無看著伊轉來碼頭。我敢是愛去報案？",
    "paragraph_id": 304
  },
  {
    "title": "重逢地圖",
    "author": "胡長松",
    "text": "中晝，展覽會場值班的朋友阿B敲電話來，講有一位叫做張雅倫查某囡仔急欲揣我。我講我毋捌伊，阿B講，對方講是關係文野辰雄的消息，有話欲寄予我，愛當面講。我隨就趕過。彼个叫做張雅倫的查某囡仔佇辦公廳等我，伊講希望單獨講話，所以我請阿B暫時離開。張雅倫開喙講，其實伊嘛毋知影是啥物代誌，只是一个船員朋友寄話來予我。「船員朋友，叫啥物名？伊敢捌我？",
    "paragraph_id": 305
  },
  {
    "title": "重逢地圖",
    "author": "胡長松",
    "text": "」 「伊叫做Leon，我毋知影伊敢捌妳，毋過伊現此時嘛無佇喬治鎮，伊是透過共同的朋友拜託我來的，妳敢捌Leon？」 「毋捌。」 「總講一句，這个朋友講，伊是文野辰雄的朋友，這馬文野辰雄搪著一寡狀況，妳愛去浮羅山Palik Pulau彼爿的山區揣一位外號叫做洪番薯的人，伊會共文野辰雄的消息共妳講。Leon講，這个洪番薯算是覕起來的地下人士，無方便出面，毋過消息靈通，伊需要一位當地的朋友出面鬥跤手。",
    "paragraph_id": 306
  },
  {
    "title": "重逢地圖",
    "author": "胡長松",
    "text": "」 我心內想，怎會這呢拄好？昨日拄對Palik Pulau彼方面轉來，哪會閣愛對遐去。敢是冥冥之中有無聲拿督公咧引tshuā？張雅倫最後講：「因為洪番薯的身份特殊，限制妳家己去，袂當放伴去。」 我的車閣出發矣，毋過這回是我家己一个。根據張雅倫的路線指示，我來到Palik Pulau附近的一个小庄頭，紲落，斡入一段坎坎坷坷的小山路。",
    "paragraph_id": 307
  },
  {
    "title": "重逢地圖",
    "author": "胡長松",
    "text": "最後，我總算揣著門佮窗仔攏封牢牢的小山屋，佇一片樹林入口的所在，若無先講，任何人攏會叫是廢棄的柴間抑是倉庫。我照吩咐共車駛入去樹林內的空地仔，行轉來門口，我對門喝：「敢是洪番薯的厝，我是黃阿蘭，欲來──」話都猶未講煞，柴門就kánn一聲拍開。我猶未看清楚，內面就伸一枝手骨出來，共我規个人拖入去。10 佇彼間柴間，一个查埔人徛佇我面前。",
    "paragraph_id": 308
  },
  {
    "title": "重逢地圖",
    "author": "胡長松",
    "text": "穿一領舊漚臭柏薟的牛仔褲佮一領有破空的殕色T-shirt，面尖形，鼻督，喙鬚嘛敢若幾落禮拜無剾矣。毋過會使算是一个誠性格閣緣投的查埔人。伊自我介紹，講是文野辰雄的朋友，性洪，外號番薯。伊的名佮伊的外表明顯鬥袂倚。「叫我Anson就好。文野辰雄予人掠去矣！」伊直接按呢講。「妳一定感覺戇愕，我會沓沓共妳講。妳先共我講，妳對這个查某人敢有印象？",
    "paragraph_id": 309
  },
  {
    "title": "重逢地圖",
    "author": "胡長松",
    "text": "」 洪番薯提伊的手機予我看，內底一个查某人的相片，面的妝畫誠厚，身軀是親像女總裁彼款扭掠的穿衫。我講：「我知影。伊是喬治鎮一間叫做『R-POP』畫廊的業務經理。阮捌佇展覽的場合見過面，敢若叫做王棠妃，外形殺氣的一个業務經理。是華商會的一个共同的朋友介紹的，伊佇華商會嘛誠活動。」 「伊是林昌的好朋友敢毋是？」 「你捌林昌？」 「捌成透咧！」伊用奇怪的眼神看我，有淡薄無禮貌。「確實，怹佇華商界是世交。",
    "paragraph_id": 310
  },
  {
    "title": "重逢地圖",
    "author": "胡長松",
    "text": "」 「妳可能毋知影，王小姐敢若對文野辰雄真有趣味，進前捌佇港邊四界探聽伊的消息。」 伊的話予我感覺龜怪。我恬恬看伊，無接話。「嘛是文野辰雄傷衝磅啦，阮知影，伊現此時予一个集團掠去，而且佮這个王棠妃有關係。」 「你先講恁是啥人？揣我欲創啥？」 「我會共妳交代。」 洪番薯共伊的證件提予我看，伊講伊是台灣派佇海外的情報人員，代號Anson。",
    "paragraph_id": 311
  },
  {
    "title": "重逢地圖",
    "author": "胡長松",
    "text": "伊講，若毋是一時想無步，嘛袂對我透露伊的身份，尤其這回，伊特別需要我鬥相共。Anson共我透露，文野辰雄因為有船員證，嘛算是伊佇情報界久年的友志兼「郵差」。前一站，文野佇泰國買著一批舊檔案，毋過隨予人劫去，後來引起誠濟風波。文野來檳城，嘛是為著追查彼批檔案佇啥物人的手nih。「敢講有遐呢了不起的檔案？一般毋是copy就好矣？",
    "paragraph_id": 312
  },
  {
    "title": "重逢地圖",
    "author": "胡長松",
    "text": "」 「想起來敢若是copy就好矣，毋過，嘛是頭疼，這份檔案本身重要的毋是內容爾爾，閣有伊究竟引起啥物人的關心？這可能才是上重要的代誌。」 為著欲予我相信，伊共檔案（怹叫做T檔案）的背景細節講予我聽。Anson講，T檔案的代誌，上早就是伊佇柬埔寨的一个中國女特務遐探聽著的消息，其中牽涉台灣情報系統的田鼠、一个商業間諜網佮一張地圖的代誌，是重大情報。",
    "paragraph_id": 313
  },
  {
    "title": "重逢地圖",
    "author": "胡長松",
    "text": "伊共這个消息秉報轉去台灣了後，過無偌久，文野辰雄就佇泰國買著彼批文件…… 「彼款女特務的話敢會當信的？」 「我佇柬埔寨搪著的彼个女特務，已經為我犧牲去矣。」 Anson面容虯做一丸，講著誠悲情。「啊………」 「這是事實，我無想欲共妳嚇驚，上怪奇的是，文野辰雄買著的檔案，隨閣予人劫去。好佳哉伊有copy落來。",
    "paragraph_id": 314
  },
  {
    "title": "重逢地圖",
    "author": "胡長松",
    "text": "伊先是共copy的檔案提轉去日本研究，後來，閣探聽著檔案的源頭是檳城的某一个姓馬的生理人，所以這站專工來檳城調查，佇這過程，阮有見幾落擺面。就是佇這个調查的過程，伊熟似妳，嘛予彼个王棠妃小姐注意著。」 「伊欲無予人注意著嘛誠難。」 「哈哈！嘛是有影！只是這回，文野是刁工抹芳芳、欲唌蜂出岫哩！」 「啥物意思？」 Anson繼續講，彼个姓馬的生理人，是有名的一个多面諜，佮真濟國家的情報系統攏有往來。",
    "paragraph_id": 315
  },
  {
    "title": "重逢地圖",
    "author": "胡長松",
    "text": "文野辰雄予人劫去的檔案，就是對姓馬的的手nih賣去泰國的。只是講，咱想嘛知，怎有物件一到手就隨予人劫去的道理？所以文野辰雄就查對姓馬的遮來。姓馬的透漏，本底「R-POP」欲用畫廊的名義共伊買，毋過價數傷低，伊無賣怹。「R-POP」第二遍閣去，講欲加價數，姓馬的已經共檔案賣去泰國矣。",
    "paragraph_id": 316
  },
  {
    "title": "重逢地圖",
    "author": "胡長松",
    "text": "紲落，文野辰雄佮Anson的情報網合作，查出原來「R-POP」背後就是一个叫做「紅劍」的集團，透過藝術經紀的金流，佇東南亞到東北亞為中國人洗錢，怹閣發現其中的誠大一部份流過去台灣，尤其怹無排除，遐烏錢有流入去軍方人士的口座……總是，想袂到當怹想欲進一步查明敢有出現（佇柬埔寨中國女特務所講的彼隻）「田鼠」的影跡，文野辰雄就出代誌矣。「毋過，我猶是無法度理解，歸件代誌佮我有啥物關係？",
    "paragraph_id": 317
  },
  {
    "title": "重逢地圖",
    "author": "胡長松",
    "text": "」 「規件代誌，阮是對『R-POP』查到林昌遐去的，所以，文野辰雄是無意中才進一步熟似妳。我相信，伊嘛想袂到會需要妳鬥相共。只是伊有共我講，妳是非常正直的一个人，閣再講，恁有仝款的攝影方面的興趣，恁有機會互相理解。我會記得伊講過這句話。」 「好，你繼續講。」 11 這个山區的小柴間仔，有淡薄親像深山林內的山屋彼款佈置，勉強看著一塊眠床枋、一塊柴桌仔佮一个露營用的火爐，無真濟實際生活的線索。",
    "paragraph_id": 318
  },
  {
    "title": "重逢地圖",
    "author": "胡長松",
    "text": "顯然只是Anson對外佮人接接的暫時接待所。Anson人有180公分躼，漢草真好，目箍深，目睭嘛大蕊，算是緣投的男子。伊共林昌的家族調查甲真清楚，甚至講出誠濟我嘛毋知的林昌的家族史。伊講林昌的家族自19世紀尾期就佇檳榔嶼佮霹靂州太平地區發展事業，掌握太平地區大規模的錫礦。",
    "paragraph_id": 319
  },
  {
    "title": "重逢地圖",
    "author": "胡長松",
    "text": "林家自早就是義興公司的頭人，閣是三合會的首領之一，怹的家族一直保持佮中國廣東的原鄉有血脈的連繫，甚至佮中國廣東早期的革命黨人有密切的來往，規个東南亞攏是怹義興會的勢力，甚至佇日本嘛有日本義興會，是日本華僑的秘密會社。為著T檔案，文野辰雄捌去過橫濱市的日本義興會總部，伊發現日本義興會佮日本山口組、住吉會、華人組織福清幫、閣有真濟台灣地區的社團有非常密切的互動，甚至深入到金錢方面的連繫。",
    "paragraph_id": 320
  },
  {
    "title": "重逢地圖",
    "author": "胡長松",
    "text": "「紅劍」這个以藝術經紀做掩護的金流系統，根據Anson佮文野辰雄的推論，該當就是某一寡義興會的頭人發展出來的系統，毋過怹猶無證據去証明這一切佮義興會本身敢有直接的牽連。Anson講，「R-POP」的彼个妖豔的王棠妃經理就是「紅劍」組織的重要角色，王棠妃時常利用買賣藝術品的機會，佇中國、台灣佮東南亞走跳。「文野辰雄就是追查到王棠妃，才陷入這遍危險的處境。",
    "paragraph_id": 321
  },
  {
    "title": "重逢地圖",
    "author": "胡長松",
    "text": "」 Anson用詼諧的表情看我，繼續講：「我知影妳佮林昌捌講著嫁娶，毋過，林昌這个人毋比是一般的音樂藝術家，伊確實是徹底的一位烏色社會的花花公子，甚至……伊佮王棠妃之間，嘛有不可告人的不倫關係。講不倫，是因為王棠妃另外閣是林昌一个叔輩序大的細姨仔，阮私下認為，假使林昌的這坩不倫的屎桶予人抐（lā）出來，恐驚林家的門風洗袂了，伊林昌的性命嘛是難保。",
    "paragraph_id": 322
  },
  {
    "title": "重逢地圖",
    "author": "胡長松",
    "text": "」 我感覺規个頷仔頸燒滾滾，我相信，現此時我的面一定是足紅的。我講：「這段故事傷過離譜矣。就算是已經分開的男女朋友，嘛袂容允人去烏白抹烏對方反背。」 講到遮，Anson才共伊的手機㧣倚來，予我看內面的相片。確實，是林昌佮王棠妃佇車頂親熱的相片，有袂少張，閣毋是干焦佇仝一个時間地點。Anson講：「較失禮。怹攏是佇車頂。已經誠久矣。若換做我，看著這款相片該當是會誠痛苦。",
    "paragraph_id": 323
  },
  {
    "title": "重逢地圖",
    "author": "胡長松",
    "text": "請妳體諒，若毋是必要，我實在無想欲引起妳的痛苦。事實上，就是文野本身傷過衝磅矣……其實我嘛有共伊警告過，建議伊千萬毋通對妳現身。毋過，伊就是阮情報界上慼（tsheh）的彼款武士，伊講，妳是無辜的，伊一定愛予妳知影林昌的真面目。我甚至罵伊白痴！若是我，甘願恬恬生活佇這深山林內，恬恬為我過去佇情報界的錯誤讖悔。」 「你想欲講啥，就直講！」Anson的詼諧已經強欲變做悲劇的氣口，予我感覺厭𤺪。「好啦！",
    "paragraph_id": 324
  },
  {
    "title": "重逢地圖",
    "author": "胡長松",
    "text": "妳莫受氣。我直講。昨暗，文野離開幻影號，本底是欲去餐廳佮你做伙食飯的，毋過半路就是予『R-POP』的箱仔車載走去，這馬予怹關佇林昌家族的貨櫃倉庫。」 「敢講你愛我出面去救伊出來？」 「哈哈！黃小姐，妳實在誠天真！阮無遐呢落漆啦！怎有可能會共妳送上火線？」 「若毋是按呢，你揣我來遮創啥？」 「且容允我共妳解說。",
    "paragraph_id": 325
  },
  {
    "title": "重逢地圖",
    "author": "胡長松",
    "text": "當然阮一定會共伊救出來，這對阮來講是簡單的任務，若無意外，幻影號應該明仔載中晝就會離港，文野辰雄嘛會平安佇船頂（雖然我無確定文野敢有機會佮妳講再會）。總是，因為這遍文野予怹掠去，頂頭認為所有我佮伊進前佇檳榔城佈置的小情報網，攏總愛放棄矣，所以我的頂司對我誠無諒解，愛我想辦法補救。若妳，就是我唯一想出來，會當補救的辦法。」 「啥物辦法？」 Anson對伊的褲袋仔扲一个行動電池出來，造型誠精美。",
    "paragraph_id": 326
  },
  {
    "title": "重逢地圖",
    "author": "胡長松",
    "text": "伊講：「這个行動電池雖然無大，毋過有10000 mAH的電力，算是上新的規格。我拜託妳替我送予林昌的司機。彼个可憐的司機，時常怨嘆伊的電池攏佇車頂予林昌提去用，定定用甲無夠電。若是妳送予伊用，伊一定感覺誠貼心。」 「這是啥物意思？」 Anson用神祕的氣口講：「當然，我一定愛完全對妳坦白，妳嘛愛是完全自願的才通答應我。這个行動電池內面有一个程式，若是手機提去充電，彼个程式就會暗中灌入去彼支手機。",
    "paragraph_id": 327
  },
  {
    "title": "重逢地圖",
    "author": "胡長松",
    "text": "所以，妳只要共這个電池交予林昌的司機，賰的，予阮來就好。」伊斡若講斡若共電池㧣來我面前。我完全無考慮，就共彼个電池接過來。「媠氣！」Anson按呢講。「按呢，你講幻影號明仔載欲出港，恁敢接受我去港邊歡送？好定我來翕寡相片？」 「哈哈！彼當然是無問題！假使妳無想欲避免『R-POP』對妳起憢疑。」 「Hńg！有啥物通驚？」 Anson講：「果然！阮無看毋著人！",
    "paragraph_id": 328
  },
  {
    "title": "重逢地圖",
    "author": "胡長松",
    "text": "事實上，阮有準備一張幻影號的長期船票欲答謝妳，假使妳無棄嫌，妳嘛會使上船佮阮做伙出港。」 我講：「明仔載無可能，我閣有代誌愛辦。幻影號的後一站會停佇佗一个港口？」 「4工後會停吉隆坡，8工後對吉隆坡起航。」 「我考慮看覓，若是佇吉隆坡上船，船方敢會使？」 「當然會使啊。我會予文野辰雄知影這个消息，我會共伊講吉隆坡可能會出現一位伊的貴賓。伊一定會誠歡迎。」 「按呢好，Anson！幸會！",
    "paragraph_id": 329
  },
  {
    "title": "重逢地圖",
    "author": "胡長松",
    "text": "咱敢是愛講再見矣？」 「是！幸會！再見！」 我有考慮欲共相機提起來為Anson性格的面翕一張相，毋過最後無按呢做。第六章 1 幻影號這隻美麗的仿古帆船停靠佇港邊的彼段時間，受著欣羨佮監視的注目一直無減少過。佇這回離開檳榔嶼的三日前，文野辰雄有佮Anson（佇情報文件內面的A君）見面。以怹的訓練，其實已經知影文野辰雄佇喬治鎮的行蹤慢慢有危機，所以後來兩人攏是約佇幻影號船頂。",
    "paragraph_id": 330
  },
  {
    "title": "重逢地圖",
    "author": "胡長松",
    "text": "Anson這个情報界的狡怪囡仔，因為柬埔寨的李娜命案，惹出規thôo-lah-khuh的代誌，覕來佇檳榔嶼的山林，目前任務予頂面限制，收束到賰網路的情報工作，平時嘛毋敢有啥物大行動，這回收著命令，講愛支援文野辰雄的調查，頭殼嘛是𢯾咧燒。最後伊去應徵港務臨時清潔工的穡頭，平時仔用收糞掃抑是清潔的理由入去港區見文野辰雄。三日前的透早，伊嘛是用按呢的方法上船佮文野辰雄見面。",
    "paragraph_id": 331
  },
  {
    "title": "重逢地圖",
    "author": "胡長松",
    "text": "怹坐佇幻影號向海的彼面、一間揜僻的船艙露台。顯然無人看會著怹，毋過，怹看會著透早美麗金色的海港。有白色海鳥佇港面佮船隻之間飛懸飛低。「關係T檔案，這兩工阮內部有討論，阮有疑點想欲請教你。」文野辰雄開喙。Anson講：「且講！」 「請問，你對李娜喙nih聽著的『T檔案』是按怎稱呼？彼時敢是已經叫做『T檔案』？」 「是。彼時，伊就是共我講『T檔案』。顯然彼是一个重要的檔案。",
    "paragraph_id": 332
  },
  {
    "title": "重逢地圖",
    "author": "胡長松",
    "text": "啊，這馬伊的名聲恐驚已經透到歸亞洲。」 文野辰雄繼續問：「我所知影，『T檔案』牽涉台灣情報系統內底的一隻『田鼠』、一个商業間諜網佮一張地圖的代誌。」 Anson講：「是，正確！看起來，日本的情報網有得著台灣情報網正確的消息。」 「毋過，你所聽著的『T檔案』內面，敢誠實有牽涉著台灣情報系統內底的『田鼠』，這層知影的人敢有濟？」 「這……應該是袂少人知。因為……」 「因為李娜的命案？",
    "paragraph_id": 333
  },
  {
    "title": "重逢地圖",
    "author": "胡長松",
    "text": "」 「是啊，因為李娜的命案，規个我彼時佇柬埔寨運作的情報網，袂輸予風吹破去的蜘蛛絲，隨風飄搖……」 Anson的面非常懊惱，使人同情。「了解。按呢，阮閣有一个重要的線索愛請教你。」 「你做你講！」 「是關係《寬永懺悔錄》，這本冊佇你的情報工作中，敢有聽過？」 「無呢？我無聽過……」 「佇『T檔案』有關的情報內面敢有聽李娜講著？」 「完全無！」 「若是按呢，代誌就心適矣。",
    "paragraph_id": 334
  },
  {
    "title": "重逢地圖",
    "author": "胡長松",
    "text": "《寬永懺悔錄》有出現佇『T檔案』的其中這張批。」文野辰雄那講那提出一張相片，是下底這張批信的影像： 高橋君： 從你予軍部調走了後，遮的局勢變甲更加複雜，逐日攏有人咧探聽你是毋是已經共「物件」紮轉去日本。通常是劉翰山派來的人，有時講這，有時講he，話母踅一輦，就閣牽轉來遮。我共怹講「是」，毋過怹並無相信。劉翰山彼个人痟貪閣多疑。",
    "paragraph_id": 335
  },
  {
    "title": "重逢地圖",
    "author": "胡長松",
    "text": "咱共本底伊手裡的物件提走，伊當然非常不滿，毋過我相信，伊毋敢對咱按怎，若無，我隨時會透過我的管道，翻頭共伊的祕密透露予藍衣彼个魔頭知影，按呢，劉利用北京肅奸委員會主任的身份貪污食錢的事實，真緊就會共伊討命。只是，我猶是有預感，你走了後，怹對我的疑心愈來愈重，耐心嘛愈來愈低矣。彼工，劉本人直接來揣我，共我表明，藍衣先生已經強欲失去耐性矣，因為劉直直無共「彼个物件」交出來。",
    "paragraph_id": 336
  },
  {
    "title": "重逢地圖",
    "author": "胡長松",
    "text": "劉對我唱聲，假使物件若成實閣佇我手裡，伊一定會用任何代價共伊「挖」出來。因為按呢，我相信彼个物件已經無適合閣囥佇我的身邊矣，雖然伊是我滿洲先皇的寶物，本底就該當是阮的，毋過，既然囥佇我身邊已經愈來愈危險，我決定先共伊偷運走──事實上，我已經揣著專人進行這个任務，「彼个物件」這馬已經佇半路矣。佇戰爭時期，這个任務需要有特殊的管道，我想真久才想出這个瓣法，只是批裡無方便透漏細節。",
    "paragraph_id": 337
  },
  {
    "title": "重逢地圖",
    "author": "胡長松",
    "text": "總講一句，幾月日後，物件一定會安全送到我預定的所在。紲落，請你一定愛會記：你需要去揣著《寬永懺悔錄》（你當然知影hit本冊佇佗位），閣有長崎Y先生的彼幅南蠻畫，請用你的智慧揣出「彼个物件」。然後請以你的人格佮咱深刻的同志之誼替我保管伊，因為這是阮滿洲國復國唯一的寄望矣。願你的保護神素戔嗚尊時時賜你好運，親像夏至的日頭照佇伊跤前的石獅，嘛指出咱幸福的方向。",
    "paragraph_id": 338
  },
  {
    "title": "重逢地圖",
    "author": "胡長松",
    "text": "湘 「這張批出現佇『T檔案』的copy內面，是日本有名的女特務中島湘所寫的批。《寬永懺悔錄》嘛出現佇這張批。」 「歹勢，我看袂出啥物問題。」 「閣落來的部份，應該是『絕對機密』等級的推論，為著貴方的『田鼠』會當早日出現，我希望你完全保密。」 「無問題。你且講。」 文野辰雄紲落用神祕的聲調講：「這張批，可能毋是中島湘寫的，應該是後來有人加起去的。」 「啊？」 「無毋著！",
    "paragraph_id": 339
  },
  {
    "title": "重逢地圖",
    "author": "胡長松",
    "text": "」文野辰雄表示，這張批的年代，是太平洋戰爭的時期，毋過根據伊對《寬永懺悔錄》的研究，這本冊是1970年代才佇島原半島的廟寺予人發現佮討論。也就是講，中島湘寫批的時，根本猶無人看過這本古冊，甚至討論嘛誠少。「其實佇『T檔案』出現進前，我就已經佮《寬永懺悔錄》有交手過？」 「按怎講？」 「若詳細情形，可能是麗雲來講會較刺激。",
    "paragraph_id": 340
  },
  {
    "title": "重逢地圖",
    "author": "胡長松",
    "text": "我講的麗雲，是另外一位對日本佮我做伙來的三味線女樂手涂麗雲，伊私下嘛有調查研究員的身份。總講一句，我佮麗雲佇日本猶袂絞入本案進前，因為種種原因，就已經咧走揣《寬永懺悔錄》，毋過受著誠大的外來阻礙。麗雲甚至受過車禍恐喝，對方威脅，阮袂使閣繼續揣彼本冊。這是『T檔案』出現進前就有的代誌。",
    "paragraph_id": 341
  },
  {
    "title": "重逢地圖",
    "author": "胡長松",
    "text": "毋管按怎，彼時陣，猶佮啥物地圖的等等風聲無關係……所以自我看著『T檔案』內面的彼張批出現《寬永懺悔錄》彼當時，我隨就感覺阮買著的彼份『T檔案』，誠可能是假的。」 「若是按呢，非常有可能！」Anson頕頭。「哈哈！我嘛臆你會同意我的推論…….」 「我只是好奇，按怎恁當時會注意著彼本古冊？」 「講來話頭長，主要是愛對我走逃去日本開始講起。",
    "paragraph_id": 342
  },
  {
    "title": "重逢地圖",
    "author": "胡長松",
    "text": "我一直咧追查『紅劍』，上初是受著教會系統的幫贊，後來去到長崎稅厝，透過長崎的『江戶文化藝術研究會』，沓沓瞭解東亞地區跨國的藝術經紀生態，閣沓沓仔佇東南亞揣著佮『紅劍』有關的線頭。就是佇這過程，長崎市區的『日中友好會館』發生離奇命案，『日中友好會館』是中共官方出錢予中國留學生會使蹛的租金宿舍，涂麗雲有一个對中國去日本留學的女同學叫做李薔，就蹛佇彼間宿舍。聽講租金真俗，四界招女學生入去蹛。",
    "paragraph_id": 343
  },
  {
    "title": "重逢地圖",
    "author": "胡長松",
    "text": "根據李薔的講法，李薔有特別的『管道』會當用接近免錢的代價予涂麗雲蹛佇『日中友好會館』，只要麗雲願意。（當然麗雲無允伊。）彼个李薔講伊並毋是好額人出身，伊是對廣西的庄腳去城市讀冊，閣申請著補助去日本留學的。伊喙講伊是做穡人的查某囝，毋過麗雲認為，伊的穿衫親像是中共高級幹部的後代，伊有幾落个歐洲名牌包，手裡的手錶嘛是瑞士錶，閣有伊的化妝嘛無親像是一个學生，閣較親像是一个交際花。",
    "paragraph_id": 344
  },
  {
    "title": "重逢地圖",
    "author": "胡長松",
    "text": "麗雲一直懷疑，伊身軀的錢毋知是對佗位來的。佇一个新的學期，麗雲怹彼班出現一位新來的中國留學生，叫做趙樺，生甲真媠。伊經過李薔介紹搬入彼間『日中友好會館』。佮李薔比較起來，趙樺加誠樸實，只是，想袂到某一工，趙樺竟然佇『日中友好會館』吊脰自殺！",
    "paragraph_id": 345
  },
  {
    "title": "重逢地圖",
    "author": "胡長松",
    "text": "這个離奇事件背後有誠濟推論，上有可能佮一个重要的人物許源海有關係，許源海是中共佇日本大使館的教育參贊，時常佮李薔出現佇市區的愛情賓館，嘛是『日中友好會館』的常務理事。許源海利用彼間『日中友好會館』職權，提供較俗的租金來吸收留學生做伊的情報細胞，尤其伊人閣豬哥，嘛佇『日中友好會館』誘拐誠濟女留學生。根據日本警方的消息，彼个趙樺就是予許源海強姦，後來趙樺才因為見笑留遺書吊脰！",
    "paragraph_id": 346
  },
  {
    "title": "重逢地圖",
    "author": "胡長松",
    "text": "根據阮的資料，彼个許源海佮『紅劍』嘛有大量金錢往來，這站，我佇檳榔嶼得著的證據，怹該當就是透過日本的義興會佇中間運作！」 「日本的義興會？敢是佮檳城的義興公司有關？」 「雖然毋是直接的關係，毋過是佮義興公司的頭人林昌家族有關係。林昌的家族就是我這回佇檳城調查的重點。林昌的家族自19世紀尾期就佇檳榔嶼佮霹靂州太平地區發展事業，掌握錫礦。",
    "paragraph_id": 347
  },
  {
    "title": "重逢地圖",
    "author": "胡長松",
    "text": "林家自早就是義興公司的頭人，閣是三合會的首領，怹的家族一直保持佮中國廣東的原鄉有血脈的連繫，規个東南亞攏是怹的勢力，甚至佇日本嘛佮日本義興會往來，日本義興會是日本華僑的秘密會社，怹之間利用私人企業的商務往來，掩護『紅劍』所需要的金流。",
    "paragraph_id": 348
  },
  {
    "title": "重逢地圖",
    "author": "胡長松",
    "text": "我捌去過橫濱市的日本義興會總部，我發現日本義興會佮日本山口組、住吉會、華人組織福清幫、甚至真濟台灣地區的社團攏有非常密切的金錢互動，毋過我猶無證據去証明這一切佮義興公司本身有直接的牽連。不過我會使確定，『R-POP』畫廊彼个妖豔的王棠妃經理就是『紅劍』佇東南亞的重要線頭，伊時常利用買賣藝術品的機會佇中國、台灣佮東南亞走跳。」 「按呢，《寬永懺悔錄》又閣是扮演啥物角色？",
    "paragraph_id": 349
  },
  {
    "title": "重逢地圖",
    "author": "胡長松",
    "text": "」 「本底，《寬永懺悔錄》只是中國『紅劍』欲提來掩護金錢進入日本、台灣佮東南亞的眾小鬼仔殼之一爾爾。『紅劍』佇東南亞共一寡收藏品的價數夯懸，方便中國彼爿用買賣的名義共錢匯入。《寬永懺悔錄》這款冷門品是上適當的，因為無誠濟人關心彼本古冊的來源佮伊誠實的估價，按呢，『紅劍』怹來喝價嘛誠利便。總是怹想袂到，竟然有人對《寬永懺悔錄》的拍賣會注意著這个無正常的現象，彼个人就是我！",
    "paragraph_id": 350
  },
  {
    "title": "重逢地圖",
    "author": "胡長松",
    "text": "所以，阮早前當T檔案猶未出現，佇日本就已經受著怹警告！」 Anson講：「莫怪！莫怪你認為T檔案是假的！」 文野辰雄講：「毋是，你誤會矣。我是講，T檔案內面，《寬永懺悔錄》的部份是假的。毋過我現此時共你講，根據進一步追蹤，彼个檔案，除了彼張批以外的部份，該當攏是真的！」 「按怎講？」 「因為阮根據『T檔案』的線索，已經揣著半張古地圖，顯然，這佮你對李娜遐所聽著的關係『T檔案』的原始情報有符合。",
    "paragraph_id": 351
  },
  {
    "title": "重逢地圖",
    "author": "胡長松",
    "text": "咱攏知影，欲對一大堆假資料鬥出一張真的地圖，這是無可能的代誌。」 「確實！毋過，彼張中島湘的批，又閣愛按怎解說？」 「我講過，彼張批，假的！後來，我詳細看我翕的相，彼張批的紙質敢若佮其他的批信無仝，毋過，我猶是愛對原件去確認。可惜原件已經予人劫去，這馬只是推測。」 「我嘛是想無彼張假批的用意，是啥咧？」 「我認為干焦一个可能性，就是內部的紅墨水測驗。我閣講較清楚咧。",
    "paragraph_id": 352
  },
  {
    "title": "重逢地圖",
    "author": "胡長松",
    "text": "對阮交手的紅劍集團來講，《寬永懺悔錄》定著毋是啥物奇怪的情報，毋過，假使台灣貴方的情報單位，若有內部人士讀過這份（必然對敵人遐流轉來）的檔案，講出《寬永懺悔錄》相關的情報，按呢，就請恁自洗門風囉！」 「原來是按呢！」 「我閣一遍共你交代，這是『絕對機密』。另外，為著表示對貴方當局的感謝佮日本船公司方面的誠意，我會當繼續共手頭一寡進前佇吉隆坡得著的情報佮你交換。」 「我恭聽。",
    "paragraph_id": 353
  },
  {
    "title": "重逢地圖",
    "author": "胡長松",
    "text": "」 2 佮Anson見面的隔工，文野辰雄共彼位墨西哥女攝影家作品集提予黃阿蘭，怹談論誠濟民族共時性的藝術議題。文野辰雄建議黃阿蘭，愛去掠著表象之上、某一个時刻屬佇馬來文化的共時性，毋干焦是寫實的歷史紀錄的眼光。黃阿蘭顯然誠認同伊所講的論點，甚至阿蘭所表現出來，是總算搪著知音的彼款溫柔的面。這予已經誠久無佮女性用溫柔氣口講話的文野辰雄，心內對伊有一款講袂出的虧欠。",
    "paragraph_id": 354
  },
  {
    "title": "重逢地圖",
    "author": "胡長松",
    "text": "確實，伊誠清楚，伊上起初是因為情報的原因接近阿蘭，毋過伊嘛漸漸發現，阿蘭佮較早的伊仝款，對家己的漢中國身世，有仝款的憢疑佮不滿，就這點來講，伊感覺阿蘭有一款講袂清楚的親近。按呢，心肝煞茁(puh)出溫柔的穎仔。敢是因為按呢，伊接受家己做出並預定的計畫閣較濟的行動？按呢敢會失控？──害矣！伊心內按呢對家己講。雖然早就知影，毋過，可能影響會並伊想的閣較深。伊知影若伊失控，會共阿蘭絞入來一場戰爭。",
    "paragraph_id": 355
  },
  {
    "title": "重逢地圖",
    "author": "胡長松",
    "text": "可能嘛是因為心內彼个虧欠，伊才會答應阿蘭做伙出遊的提議。──只是，這傷過顯頭矣。彼工日頭所照的旅途，文野所看著的，是一个接近的危機。伊知影伊的行動大甲「紅劍」一定會隨時出手，毋過伊講袂出喙。伊知影，伊眼前的資本，只賰阿蘭對伊的理解佮信心，閣有伊家己雖然袂使坦白、毋過猶是誠實的虧欠。所以當阿蘭問伊「永恆是啥物？」的時，伊回答，佇色緻世界的表面下底，應該閣有一个神祕的精神核心。",
    "paragraph_id": 356
  },
  {
    "title": "重逢地圖",
    "author": "胡長松",
    "text": "伊甚至講「永恆其實就是愛的本身。」當伊按呢講的時，伊有感受著家己的喙脣嘛受著一款內心的震動，毋過伊最後用理性的訓練，共家己出喙的聲嗽控制落來。彼工轉來了後，伊因為心內不安，就共Anson坦白講阿蘭的聯繫方式，免得這條情報線完全斷去。「上無予伊知影林昌的真面目，免得──」 ──對袂起我對伊的虧欠。文野辰雄按呢想，毋過無對Anson明講。閣隔工，伊就予「紅劍」的集團掠去。",
    "paragraph_id": 357
  },
  {
    "title": "重逢地圖",
    "author": "胡長松",
    "text": "3 彼工文野辰雄已經對港口行向伊佮黃阿蘭約定的餐廳，毋過半路就予「R-POP」的下跤手掠去。伊的目睭予怹用烏巾仔掩咧，捒入去箱仔車，踅十偌分鐘才來到一間舊倉庫。文野辰雄有聽著海湧的聲，顯然是港邊的一間倉庫。",
    "paragraph_id": 358
  },
  {
    "title": "重逢地圖",
    "author": "胡長松",
    "text": "伊予怹縛佇壁邊的椅仔頂，本底有幾落个人，最後賰一个查埔人共伊目睭的烏巾仔敨落來，夜暗中，只有2葩5燭的電火泡仔，倉庫內面鎮甲滿滿攏是船頂的機械、甲板的工具、索仔、鐵鉤、柴箱、麻袋仔、油罐仔等等的貨品。伊的椅仔the佇一面懸壁，壁頂有一排氣窗，街路路燈的光線對伊的頭殼頂照佇伊面前的貨品，形成暗毿的影，彼个查埔人的面容佇陰影nih恬恬監視伊，親像咧等看伊有啥物反應。",
    "paragraph_id": 359
  },
  {
    "title": "重逢地圖",
    "author": "胡長松",
    "text": "是一个無啥物特色的圓面的查埔人，體格就是一般港邊的粗工彼款矮矮勇勇的身軀。「你應該是王棠妃的下跤手。敢毋是？」 「Hńg！」彼个圓面的查埔人無應伊，毋過對表情看就是。「我想你是予怹要求袂當佮我講話。」 彼个圓面的查埔人猶原恬恬看伊。閣無偌久，邊仔有一片小門拍開，王棠妃行入來。這是文野辰雄頭一擺這呢近佮王棠妃相對看。",
    "paragraph_id": 360
  },
  {
    "title": "重逢地圖",
    "author": "胡長松",
    "text": "文野辰雄先是鼻著一陣真誠妖臊（tsho）刺激的芳水味，雄雄有淡薄仔眩，後來才勉強透過暗毿的光影觀察伊。伊發現面前的王棠妃現此時毋是畫廊的彼个勥跤的經理形象，已經完全是烏社會大姊頭的打扮。伊的面是中國南方佮東南亞透濫的面模仔，喙䫌骨闊毋過喙箍細，予伊的面成做倒反的三角形，鼻骨幼直，目睭大蕊，目尾閣針閣翹，目眉畫甲誠烏，誠有霸氣，強欲貼佇目箍頂沿。",
    "paragraph_id": 361
  },
  {
    "title": "重逢地圖",
    "author": "胡長松",
    "text": "伊共頭毛梳佇頭殼頂，只有對倒反頭殼額邊有放一撮落來，垂佇喙䫌。喙脣細，畫豬肝紅的胭脂。伊穿一軀用珍珠繡花的烏色旗袍，正手爿的肩胛頭用絨仔繡一蕊立體的牡丹，闊尖領的剪裁，予胸前一半奶仔看現現。伊的頷仔頸掛一條闊版的幼璇石編織的袚鍊，垂佇兩塊胸掛骨之間。「講看覓，你敢若對阮的生理誠有興趣，究竟是啥物目的？」 「我對亞洲的藝術市場本底就誠有興趣。」 「敢按呢？聽講你閣捌佇日本的山口組探聽我的名？",
    "paragraph_id": 362
  },
  {
    "title": "重逢地圖",
    "author": "胡長松",
    "text": "你敢無欲講看覓，目前為止你是查著啥物？你後壁是啥物人？佮黃阿蘭閣有啥物牽涉？」 「我是有查著恁義興公司勢力實在誠大，想袂到佇日本閣有分公司。」 王棠妃講：「嘿嘿，當然需要國際化。聽講你嘛對『紅劍』誠有興趣？」 「啥物『紅劍』？我無聽過。」 「文野先生！何必驚惶咧？講看覓，你想欲知影『紅劍』的啥物部份？我佇你死進前會當共你講。",
    "paragraph_id": 363
  },
  {
    "title": "重逢地圖",
    "author": "胡長松",
    "text": "」 「我已經講矣，我無聽過啥物『紅劍』，妳欲講毋講攏據在妳，總是，我知影我猶未到愛死的時刻。妳的消息來源一定有問題，可能予別人買收去矣。」 「嘿！你這个日本雜種仔，喙箍閣誠硬嘛？我若叫怹共你縛一个鐵鉤仔填入港nih，相信你三分鐘就袂喘氣矣，敢欲試看覓咧？」 「共我填入港，妳嘛袂好過。」 「按怎講？」 「妳的下跤手佇遮，我無方便。」文野辰雄目尾看彼个圓面的查埔人。",
    "paragraph_id": 364
  },
  {
    "title": "重逢地圖",
    "author": "胡長松",
    "text": "王棠妃就叫彼个圓面的去門外守咧，紲落單獨對文野辰雄問話。「今你會當講矣。」王棠妃講。「我知影恁義興公司門風誠嚴，所以，三董的才會放心共『R-POP』交予妳扞。」 文野辰雄講「三董的」，就是林昌的三叔林旭星，是義興公司的董事，規个檳榔城的人攏知影王棠妃是伊的細姨仔。「義興公司的門風毋免你管。」 「其實我嘛無想欲管。我只是無意中知影你佮林昌竟然嘛偷來暗去。妳想看覓，怹阿叔三董的若知影會按怎想？",
    "paragraph_id": 365
  },
  {
    "title": "重逢地圖",
    "author": "胡長松",
    "text": "閣有伊當咧追求的黃阿蘭若知影，會偌傷心？」 「Hńg！你想講凊彩一个白賊就欲共我嚇倒？」 「啥物白賊？其實妳佮林昌的代誌嘛是眾人早就風聲甲…….妳喙箍嘛小拭一下……我手機有恁做伙出入的相片，妳敢欲看覓咧？」 文野辰雄講到遮，發現王棠妃無意中退一步，予規个人覕入去一疊柴箱的烏影。「你咧烏白講啥？」 「我講啥妳心內有數。我感覺妳可能會予三董的浸豬籠。」 「呸！",
    "paragraph_id": 366
  },
  {
    "title": "重逢地圖",
    "author": "胡長松",
    "text": "」王棠妃雄雄對文野辰雄呸一喙瀾，講：「我若先共你填海，看你閣有啥物白賊通講？」 「哈哈！妳先莫衝磅。這對咱兩个攏無好。咱嘛毋是頭一工出社會走跳，簡單的安全手續攏有，我若填海，相片隨就去到三董的面前。」 「所以你今是咧威脅我？」 「毋是威脅。我只是咧講咱互相的處境。」 「好！咱才來看是啥人先死！」 「哈哈！喙莫遐臭啦！我看一定是妳！」 到遮，王棠妃就無閣繼續，伊斡咧就行出去。",
    "paragraph_id": 367
  },
  {
    "title": "重逢地圖",
    "author": "胡長松",
    "text": "4 王棠妃暫時離開了後，彼个暗毿的所在恬靜落來。講恬靜，嘛毋是完全的恬，佇牆外，是一陣一陣海湧的聲，不時傳來，有人踏過柴棧枋的聲，閣有碼頭漁船pok-pok-pok的馬達聲。應該是「姓氏橋」的區域才有這款棧枋，過海大橋佮一个渡船碼頭佇附近。文野辰雄按呢想，可能閣一下仔，Anson就會揣著伊。Anson佇檳城的逐所在攏有佈置線民，甚至馬來人佮印度人攏有。一般是查某囡仔較濟。",
    "paragraph_id": 368
  },
  {
    "title": "重逢地圖",
    "author": "胡長松",
    "text": "Anson豬哥性，講圍頭巾的馬來人查某尤其對伊死忠痴迷，親像榴槤會唌胡蠅。菜蟲食菜菜跤死彼款痴迷。文野辰雄雖然無啥物欲相信，毋過因為Anson消息來源閣濟閣好，想來想去，無信嘛袂使。Anson平時bih佇浮羅山，有時去榴槤園做散工，共內面的女工弄甲喙笑目笑，四界留遐呢濟風流數，早慢愛出破。馬來政府無可能毋知影伊，毋過佳哉，烏西猶會當通。Anson講這个政府是烏到警察小官會食錢的坎站，好撨。",
    "paragraph_id": 369
  },
  {
    "title": "重逢地圖",
    "author": "胡長松",
    "text": "顛倒是華人歹撨，利益衝突就相刣。過去為錫礦相搶，這馬嘛是為政治權利佮土地開發咧相爭。檳城華商的宗親會一向團結，毋過最近，爭欲做中原內地的代理人，宗親會之間嘛漸漸無欲相讓矣。Anson佇榴槤園行踏，聽著的攏是按呢的代誌。檳榔嶼的榴槤園攏總是華人的，逐季，一欉榴槤樹的榴槤生2、3百粒，一粒袂馬票100就好，一欉趁2、3萬馬票是簡單的算法，一園若是幾落百欉，逐季攏是幾落百萬馬票咧趁，免講嘛攏油洗洗。",
    "paragraph_id": 370
  },
  {
    "title": "重逢地圖",
    "author": "胡長松",
    "text": "閣再攏是趁現金，無咧寄銀行。聽講，中原彼爿的生理人已經開始入來咧探，欲買榴槤園。大部份的榴槤園主當然毋賣，買主開始使弄生話，致使浮羅山的榴槤園嘛漸漸有寡緊張。「有錢的所在就有情報，若是in中國來的金主，看著好物就想欲佔，島上的榴槤園勢力，早慢會有變化。」Anson是按呢共文野辰雄講。In毋是干焦欲洗錢爾爾，仙想嘛想袂到的，是連榴槤園都有興趣。「加講的！大興oh！",
    "paragraph_id": 371
  },
  {
    "title": "重逢地圖",
    "author": "胡長松",
    "text": "」 顯然Anson對中國好額人的性地有一款動物本能的反應。根據Anson所講的「施哈努慘案」（伊的講法），伊當然會有合理的評價。文野辰雄捲入事件內底，佮日本義興會佮紅劍之間的金錢往來有關係，這是一條線索，毋過，根據伊的情報佮推論，這條線索，嘛佮「施哈努慘案」有牽連。這个交叉點就是「T檔案」。T檔案內底有中島湘的資料，因為中島湘的文件，這條線對中南海牽連去到日本的藝術收藏、義興會佮紅劍的大系統。",
    "paragraph_id": 372
  },
  {
    "title": "重逢地圖",
    "author": "胡長松",
    "text": "規个情報網的樣相大約是按呢。這就是Anson幾日前佮伊討論的時，伊內心所整理的核心議題。Anson這个風流囡仔，共「施哈努慘案」的所有細節(特別是伊佮李娜之間的交往細節)講甲清清楚楚，甚至是傷清楚矣，人無想欲聽嘛袂使，予伊感覺Anson的本性可能是一个暴露狂。完全無適合做情報嘛！莫怪會害死李娜，伊暗靜仔按呢想。佇所有的細節內面，Anson所講的老姜可能是非常薟的關鍵腳數。",
    "paragraph_id": 373
  },
  {
    "title": "重逢地圖",
    "author": "胡長松",
    "text": "彼塊老薑浸佇東南亞這鼎火鍋咧煠（sa̍h），是欲煠啥物味出來？目標佇佗位？根據Anson所講，彼个連接台灣情報界佮中南海情報界的生理人張世堡，本身就是伊對李娜遐挖出來的大機密。「是用李娜這个查某囡仔的命換來的。」Anson講，其實伊初初無欲相信李娜的話，毋過李娜講伊佮張世堡的某一个保鏢交往過，伊對彼个保鏢喙nih所透漏的張世堡行蹤講甲傷過清楚矣。",
    "paragraph_id": 374
  },
  {
    "title": "重逢地圖",
    "author": "胡長松",
    "text": "甚至共張世堡佇台灣名流女性之間的風流密史交代夠逐枝毛仔攏看現現，予Anson無相信嘛袂使。「彼个保鏢叫做啥物名？你後來敢有查證？」文野辰雄問伊。「我嘛毋知，我去探聽過，保全公司的保鏢有幾落个，無仝時期的任務重重疊疊，對方的名李娜毋講，就算我知影，我嘛袂使閣害人。中南海彼頭可能毋知影李娜對我講的內容，嘛毋知影我敢知影張世堡的代誌。當然，我相信怹更加毋知影彼个保鏢的代誌。",
    "paragraph_id": 375
  },
  {
    "title": "重逢地圖",
    "author": "胡長松",
    "text": "」 「看起來，想欲刣你的人閣不止仔濟！」文野辰雄烏亂想，台灣海峽的兩岸可能攏無欲放伊煞，李娜死了後，可能連張世堡的彼个保鏢都想欲刣Anson。「當然noh，我這馬干焦相信我的頂司所交代予我的人。我覕佇遮嘛是這个原因。」 對Anson的表情，伊可能感覺家己的命隨時會予任何一个東亞的情報人員收去。伊講：「我相信你，完全因為你對T檔案的研究，閣有我的頂司做過安全確認。",
    "paragraph_id": 376
  },
  {
    "title": "重逢地圖",
    "author": "胡長松",
    "text": "」 文野辰雄雄雄感覺，風流的代價實在傷懸。若是按呢，王棠妃掠伊，表面是為著紅劍，毋過，嘛可能是對T檔案的流向追蹤來的。啊，顯然，台灣的T檔案內面有台灣海峽兩岸情報人員勾結的祕密，怹可能懷疑，因為李娜，這个祕密可能已經出破。怹大約想欲對文野辰雄遮確認這項代誌，伊知影，伊的策略就是佯生。毋過佯生並毋是遐呢簡單。倉庫的門閣一遍拍開的時，兩个查埔人共一个四四角角的設備搬入來，閣有一堆電線。",
    "paragraph_id": 377
  },
  {
    "title": "重逢地圖",
    "author": "胡長松",
    "text": "文野辰雄知影是測謊器。文野辰雄的頭殼開始咧轉踅，若是問著黃阿蘭的時，該當按怎回應，才袂去共伊牽連著。毋過伊嘛感覺家己的矛盾，因為是伊家己交代過Leon建龍，若是伊出意外，有啥物需要會當揣阿蘭鬥相共。雖然伊對阿蘭感覺歹勢，毋過敢若無別項辦法，當地華商會社的水相深，若沐毋著堀，凡勢規个局面攏破功。佇華商界的硞仔，只有黃阿蘭會靠得。這是伊當時佮Leon的結論。",
    "paragraph_id": 378
  },
  {
    "title": "重逢地圖",
    "author": "胡長松",
    "text": "黃阿蘭有一个特殊的氣質佮當地的華人商界無仝款，就是對當地族群立場的態度。比如講普遍華商界對馬來政府敧向馬來族群的政治、經濟、教育政策有相當的反彈，毋過黃阿蘭本身對這種反彈就有保留，伊認為當地華人有在地化的必要，這个態度造成伊文藝上的特殊性，嘛予伊脫離當地複雜的華商界佮同鄉會的利益牽連。",
    "paragraph_id": 379
  },
  {
    "title": "重逢地圖",
    "author": "胡長松",
    "text": "佇情報的層面來想，黃阿蘭對王棠妃絕對無啥物情報的價值，伊的行動佮想法，接近公開的資訊，嘛無牽連著任何私下的情報網路，就算王棠妃問著關係怹交往的任何細節，該當嘛袂造成黃阿蘭傷大的傷害。按呢想，文野辰雄才感覺放心。毋過，絕對袂使洩漏Anson的消息，連伊的名嘛是絕對的機密。閣有張世堡佮李娜。希望王棠妃怹無才調提起這幾个名。",
    "paragraph_id": 380
  },
  {
    "title": "重逢地圖",
    "author": "胡長松",
    "text": "怹一定會問的，就是《寬永懺悔錄》，是怹對日本「日中友好會館事件」就開始追查的代誌，策略上，伊應該共時間盡量用佇這本古冊。因為實在講，伊對《寬永懺悔錄》的理解嘛算猶是有限。《寬永懺悔錄》是中國「紅劍」系統欲提來掩護金錢進入日本、台灣佮東南亞的眾小鬼仔殼之一。",
    "paragraph_id": 381
  },
  {
    "title": "重逢地圖",
    "author": "胡長松",
    "text": "「紅劍」佇東南亞共一寡收藏品的價數夯懸，方便中國彼爿用買賣的名義共錢流入大東南亞，尤其《寬永懺悔錄》這款冷門品，因為無誠濟人關心彼本古冊的來源佮估價，按呢，利便「紅劍」怹來喝價。這就是文野辰雄早前佇日本發現的機巧。尤其，伊愛裝做伊知影《寬永懺悔錄》早就佇T檔案內底有提起，按怎問攏無要緊，因為顯然現此時，T檔案是佇怹的手nih，對怹來講，T檔案本身毋是情報。",
    "paragraph_id": 382
  },
  {
    "title": "重逢地圖",
    "author": "胡長松",
    "text": "「《寬永懺悔錄》毋是T檔案原本有提著的一部份」這才是情報，袂當透露。當然，T檔案內面，關係地圖的所有代誌，嘛袂使講著。當文野辰雄共遮思考閣整理一遍，怹已經共儀器裝好，閣佇伊受縛的身軀接一堆測心脈佮各種監測身體反應的線路。儀器的聲音開始滴滴滴咧叫。王棠妃閣一遍穿彼軀用珍珠繡花的烏色旗袍行入來，向（ànn）身，共伊幼閣直的鼻骨倚近文野辰雄的喙䫌，予文野辰雄鼻著一種閣薟閣妖野的芳水味。",
    "paragraph_id": 383
  },
  {
    "title": "重逢地圖",
    "author": "胡長松",
    "text": "伊正手爿肩胛頭用絨仔繡的彼蕊牡丹，袂輸閣咧開花，會唌蜂。王棠妃展大蕊目睭，用敢若想欲共伊的神勾過的眼神唌伊，開喙問伊：「我閣問你一遍，你無可能毋知影『紅劍』敢毋是？」 講煞，用喙脣共伊的喙䫌唚一下。文野辰雄心內想，果然來這套。伊應講：「妳佇檳城有影是死爸夠力啊，連這款情報局的物仔都有。好啦！既然妳是遐呢死爸夠力，按呢我共妳講嘛無所謂…….",
    "paragraph_id": 384
  },
  {
    "title": "重逢地圖",
    "author": "胡長松",
    "text": "確實，我是知影恁紅劍咧舞啥，借藝術經紀的管道，欲共恁的金錢佇東亞佮東南亞流通，當然包括台灣。尤其是台灣，恁利用紅劍欲買收誠濟台灣檯面上的政治跤數來為恁服務。恁嘛不止仔成功嘛！規條南海佮東海的海路攏予恁買收去矣，妳怎毋講看覓，恁的目的是啥？」 「Hńg！」王棠妃身軀徛直來，手插胳：「Hńg你既然知，閣需要我講？」 「所以我講的無毋著？」 「你毋免佯生啦！你繼續講，你追查紅劍的目的是啥？你為啥人服務？",
    "paragraph_id": 385
  },
  {
    "title": "重逢地圖",
    "author": "胡長松",
    "text": "」 「我為船公司服務，妳應該嘛誠清楚。阮船頭家是東亞有名的收藏家三井先生。伊佇日本是啥物款的人物妳一定誠清楚，我相信，就算是山口組嘛無想欲惹伊。我算是三井先生的藝術收藏研究顧問，我有共伊警告，伊需要對紅劍系統有警覺，只要是紅劍經手的物件上好是閃較遠咧，較袂去了錢閣兼食著恁的貓屎羹。」 「算你巧。毋過，你是按怎想欲追蹤T檔案？」 「妳果然知影T檔案！」 「Hńg！",
    "paragraph_id": 386
  },
  {
    "title": "重逢地圖",
    "author": "胡長松",
    "text": "」 「我只是好奇，聽講內面有袂少佮中國收藏品有關的情報，所以佇泰國買著。可惜，過幾工就予人搶去。這馬T檔案佇恁手nih敢毋是？」 王棠妃無應伊，繼續問：「免廢話。關係T檔案，你閣知影啥？」 「文件就予恁搶去矣，我閣會知影啥？」 王棠妃看測謊的訊號：「你講白賊！」 文野辰雄講：「我干焦聽收藏界的講過，內底有中島湘的批信佮《寬永懺悔錄》。」 「你知影《寬永懺悔錄》啥物祕密？」 「我毋知。",
    "paragraph_id": 387
  },
  {
    "title": "重逢地圖",
    "author": "胡長松",
    "text": "我只是共伊當做恁掩護洗錢的手段之一。」 「你毋免閣白賊，對這台機器，無人瞞會過。」 「我閣知影過一站，伊會出現佇長崎的拍賣會。」 「閣有咧？」 「檳城的古董店『馬六甲夢窟』，有貼海報宣傳彼場拍賣會。」 「閣有咧？」 「我干焦知影按呢。敢講閣有啥我毋知的？」 「你敢無聽過地圖？」 「啥物地圖？」 「閣講白賊！」 王棠妃閣一遍tshînn倚伊，共鼻拄佇伊的頭殼額仔，紲落退一步，手夯懸，共伊搧一个喙䫌。",
    "paragraph_id": 388
  },
  {
    "title": "重逢地圖",
    "author": "胡長松",
    "text": "文野辰雄雖然已經有心理準備，毋過猶是感覺著疼，予王棠妃搧一下頭殼誠眩。王棠妃行去鼻仔，對下跤手幾个查埔人屎一下目尾，彼幾隻虎豹獅象就tshînn倚去，拳頭母對文野辰雄直直bok去。王棠妃閣命令：「好了！共伊縛一塊鐵仔，填入海去！」 就佇這个時陣，文野辰雄的救兵到位，是馬來西亞的警方，怹的警察車霆警報，來到倉庫外口。王棠妃佮伊的下跤手所有的物件放咧，走對另外一个後尾門出去。",
    "paragraph_id": 389
  },
  {
    "title": "重逢地圖",
    "author": "胡長松",
    "text": "當警方入門的時，一隻小型的快船已經離開姓林橋附近的碼頭。文野辰雄心內有數，紅劍系統已經知影有地圖，尤其危險的是，怹嘛知影文野辰雄已經有聽過地圖的代誌，這算是這回情報戰伊輸去的部份。毋過伊嘛對王棠妃的喙nih探聽著一寡紅劍的認知，這，是文野辰雄贏著的部份。有輸有贏，情報的工作就是按呢。這回有活落來，就算是贏矣。警方講欲先送伊去病院，了後才閣去問案。",
    "paragraph_id": 390
  },
  {
    "title": "重逢地圖",
    "author": "胡長松",
    "text": "文野辰雄講伊身軀無啥物要緊，伊對警方表示，伊會當隨綴警方轉去警察局說明案情，閣講其實伊無真清楚是按怎有人會掠伊，嘛對警方表示，伊的船幻影號真緊就欲離開檳城。第七章 張世堡 1 佇左營軍區的某一棟外表殕殕的建築，萬中校的單位、無真濟人聽過的海軍特別情報局（簡稱海特局）對張世堡當然毋是完全無掌握。事實上，張世堡本身就是美、台、日陣線之間情報合作的項目。",
    "paragraph_id": 391
  },
  {
    "title": "重逢地圖",
    "author": "胡長松",
    "text": "佇萬中校的理解，對張世堡這个數學天才來講，透過加密錢操作的技術來好額，只是一个傷過頭簡單的目標；透過提供加密錢的技術來佮人聯盟，嘛只是附加的小小好處爾爾。伊的野心較大濟咧矣。張世堡相信，只有完全掌握美、中、台、日的情報，才會當算是成功。上重要的是，只有完全掌握情報，伊才有法度確定家己的安全。萬中校佇某一份分析的檔案nih真清楚提起，對張世堡來講，加密貨幣體系佇情報世界的運用無所不至。",
    "paragraph_id": 392
  },
  {
    "title": "重逢地圖",
    "author": "胡長松",
    "text": "伊毋但提供隱名閣無通追蹤的交易方式，閣是會當跨國界、踅過監督的金流手段。這予加密錢成做情報工作者手中上大的武器。透過加密錢，張世堡協助紅劍佇東亞佮太平洋之間做資金的交換，無論是協助紅劍的情報費用、收集情報資源，抑是幫贊秘密行動，攏通做到無聲無說。報告按呢寫：簡單講，加密錢予伊佇情報系統輕鬆走跳，這，才是伊真正的目的。",
    "paragraph_id": 393
  },
  {
    "title": "重逢地圖",
    "author": "胡長松",
    "text": "尤其，佇中南海彼个狗咬狗咬甲血若流的新樂園，若無透過情報系統持防，恐驚伊早就已經死九擺。嘛因為按呢，就算是伊繼續佮紅劍合作、吸收象黨的立法院黨團幹事長周啟中，毋過，關係周啟中佮紅劍佇吉隆坡私下見面的細節，伊猶是會非常好玄。張世堡一定是想像，雖然紅劍表面佮伊合作，怹佮周啟中私下見面的時，難免互相會講出什麼隱瞞伊的訊息，甚至反背伊。所以，伊才會透過李春華，設計監聽佮追蹤的設備佇周啟中的身上。",
    "paragraph_id": 394
  },
  {
    "title": "重逢地圖",
    "author": "胡長松",
    "text": "敢會造成周啟中的危險？伊何必煩惱！彼份呈予海特局局長李將軍、限李將軍本人親閱的報告按呢寫：「對張世堡來說，這，必定是一場智力的比賽，是牽涉伊生死的大賽局。」 確實，咱有時認為揜貼無人知的世界，佇情報的網路，事實是一个並啥貨都閣較通光的世界…… 紅劍的體系早就透過宮廟佮地方自治聯誼會等等的組織，敢若病毒，穢佇台灣政治的神經欉，象黨的立法院黨團幹事長周啟中就是近期紅劍情報工作的核心。",
    "paragraph_id": 395
  },
  {
    "title": "重逢地圖",
    "author": "胡長松",
    "text": "照推測，必定是紅劍事先就得著風聲，台灣佮美國之間的情報線已經並過去佮覓（bā），甚至，有幾落个重要的專案當咧進行。周啟中貪財、好色、愛權、欠缺意志佮道德感，就自然成做是其中上好的情報人選。紅劍頭一个想欲知的，就是美台雙爿軍方的合作議題 雖然是機密，周啟中嘛毋是一个無能力的人，尤其伊佇立法院的權勢好用，真緊就探聽著大線索。",
    "paragraph_id": 396
  },
  {
    "title": "重逢地圖",
    "author": "胡長松",
    "text": "彼份報告按呢寫：根據有信心的證據，線索的源頭是對軍方洩漏，所以，有必要進行一擺特別的反間諜專案，目標是共藏佇軍方的田鼠掠出來。2 「美台雙爿軍方的合作議題，是一款新型武器的聯合演習計畫。」佇吉隆坡，周啟中對紅劍的代表按呢講。就算張世堡無在場，透過李春華早前抿佇周啟中西裝外套頂懸的領章，伊對周啟中講的逐字攏聽甲明明明。",
    "paragraph_id": 397
  },
  {
    "title": "重逢地圖",
    "author": "胡長松",
    "text": "彼工，周啟中有共聯合演習的代號提供予對方，雖然伊猶閣毋知影所謂「新型武器」是啥物武器，周啟中表示，伊有得著其他的資料，只是伊無想欲一下手就完全透漏。「總是愛先建立閣較濟『各方面』的互信。」 所謂的「各方面」是啥物？事實上早就非常清楚。周啟中表示，伊佇瑞士的小銀行有一个祕密的口座，會當促進雙方互信的運作。互信的代價，對伊就是閣加100萬美金，伊會當額外提供演習的時間、地點等資料。",
    "paragraph_id": 398
  },
  {
    "title": "重逢地圖",
    "author": "胡長松",
    "text": "怹另外約好，隔工佇周啟中歇睏彼間酒店的夜總會驗收。佇張世堡的觀察，周啟中講生理的屈勢傷過拖沙、小鄙臉，早慢會敗。尤其以張世堡對紅劍系統的理解，若予怹懷疑合作的誠意，就算佇政治界人叫伊「鬼精中仔」，一下失覺察，伊凡勢隨時就會無命。「鬼精中仔」家己當然是真有自信。伊的出身講起來毋是第一流的出身，伊會當按呢佇政界徛起當然是有伊的眼光佮天份。",
    "paragraph_id": 399
  },
  {
    "title": "重逢地圖",
    "author": "胡長松",
    "text": "老爸，是外省第一代的中階層軍官周天銘，佇黃復興黨部真活跳，老母，是北部姓林的本省望族的細漢查某孫林諒思。雖然只是細漢查某孫，怹老母嫁來的時所kah的嫁粧，已經有夠予老爸周天銘隨變做一个佇社會講話有聲有嗽的革命軍人。怹老爸這个藉娶某來改進身世的DNA，顯然成做周啟中奮鬥人格內面的重要成份。當年伊娶趙家小姐建立夫人裙帶系統，嘛是伊會當快速佇政壇昌颺的汽油精，予伊的人生馬達愈紡愈順序。",
    "paragraph_id": 400
  },
  {
    "title": "重逢地圖",
    "author": "胡長松",
    "text": "伊頭殼好，第一志願高中卒業就入去台大企管系，了後留學美國，提著經濟博士。伊就是佇校園熟似嘛是當咧留學的趙小姐。伊人範緣投，趙小姐對伊的外表佮講話的風度攏誠痴迷，伊當然嘛對趙小姐的美麗氣質佮豐沛的身世誠癡迷。兩个人真緊著戀愛，互相約束講欲嫁娶。",
    "paragraph_id": 401
  },
  {
    "title": "重逢地圖",
    "author": "胡長松",
    "text": "「鬼精中仔」提著學位了後，先是佇美國的一間三流大學揣著教職，後來，經過趙小姐後頭的黨國關係運作，兩冬後，伊得著台大某系的副教授教職，期間開始參與公共事務，擔任陸委會佮經發會的財經諮詢委員彼類的職務，按呢，沓沓仔踏入象黨系統的核心，算是標準的青年才俊升官的路程。",
    "paragraph_id": 402
  },
  {
    "title": "重逢地圖",
    "author": "胡長松",
    "text": "雖然講是講青年才俊出身，久年來，伊嘛已經拍拚peh來到黨團幹事長的要職，彼站，伊的心內煞漸漸出現一个風聲伊受怹某趙家致蔭的烏影，予伊開始無誠快活。張世堡真了解，周啟中所有的政敵，攏咧風聲伊只是靠怹某的家族徛起，欲打擊伊。嘛是因為按呢，當少年輩的政治女明星李春華佇伊面前妖嬌現身，閣為伊介紹新的金主張世堡，指出伊新事業的「絲路」，周啟中規个人就精神起來。",
    "paragraph_id": 403
  },
  {
    "title": "重逢地圖",
    "author": "胡長松",
    "text": "當然，「鬼精中仔」並毋是凊彩的人物，伊已經佇政界是有輩的人，若是欲鑑定李春華彼个後輩敢有影會對伊死忠，上簡單的方式，就是透過男女佇床頂的身體互動、透過彼款無退路的奉獻行動來表明佮鑑定。這，就是周啟中所理解、所謂政治權力運作的天地真理。彼幾工，伊佮李春華佇馬來西亞的出差會議，伊已經得著伊欲愛的答案！甚至會當講，遐是怹雙人自由樂暢的後花園。",
    "paragraph_id": 404
  },
  {
    "title": "重逢地圖",
    "author": "胡長松",
    "text": "尤其對「鬼精中仔」來講，李春華，正正就是一面青春溫柔的美人鏡，會當予伊照出伊家己少年時的男性氣概，佮伊將國家社會踏佇跤底的大志氣。伊隔工第二擺佮紅劍約束見面，嘛是佇拄拄離開李春華彼面美人鏡的飽足時刻。可能是彼个飽足感，予伊雄雄浮上天，後來，當伊徛佇雲頂看地面的時，難免就傷過簡單，險險就造成笑詼。佇酒店的夜總會，「赤天朝縱隊」的頭人姜玄初次來到伊的面前。",
    "paragraph_id": 405
  },
  {
    "title": "重逢地圖",
    "author": "胡長松",
    "text": "姜玄的外表，就是生理失敗的生理人，面是膨皮皺，袂輸一塊發粿，穿的衫殕殕、鬆籠鬆籠，頭一眼看，閣較親像是佇廣東茶館咧走桌捀盤仔的人。周啟中毋捌佮伊接接過。姜玄行來佇周啟中的座位，交換暗號了後，對伊行禮，提一張紙條仔予伊看。周啟中滿意微笑、頕頭，對伊講：「你上頭的，會過來碰個面認識認識嗎？」 姜玄坐落來，用詼諧的氣口講：「我並沒有什麼上頭的。」 「所以我的訊息是交給你？",
    "paragraph_id": 406
  },
  {
    "title": "重逢地圖",
    "author": "胡長松",
    "text": "」 夜總會的聲湧溢來，五彩燈光閃爍，四圍是跳舞的人客喝喊佮強欲予人臭耳聾的舞曲音樂。「這是個小工程而已，我希望你能明白，沒什麼大不了的。但你有看見了，我們給了你很多額外的工程款。」姜玄用以一種無容允憢疑的氣口講話。周啟中頕頭，眼神看對別位遠遠的所在，佇夜總會五花十色的人群中，雄雄，伊看著壁邊有幾个穿深色西裝的人恬恬咧看怹。伊嘛知影姜玄有發現伊的觀察，可見彼幾个人是姜玄tshuā來的。",
    "paragraph_id": 407
  },
  {
    "title": "重逢地圖",
    "author": "胡長松",
    "text": "周啟中的心內雄雄警醒。「施工安全不會有問題吧？」 「你顯得對這工程項目很外行啊哈哈！」姜玄講：「不只沒問題，我等一下還要帶你去我們蓋的伊甸園逛逛。富麗堂皇！富麗堂皇！只怕你要變成劉姥姥！」姜玄的發粿面，現此時浮出親切閣受信任的溫暖笑容，繼續講：「但現在，你可得先給我個工程日期和施工地點才行啊。」 周啟中這時才放心矣，伊講：「那當然！當然！」 周啟中對伊講的，是一个日期佮兩个座標的數字。",
    "paragraph_id": 408
  },
  {
    "title": "重逢地圖",
    "author": "胡長松",
    "text": "姜玄講：「還有嗎？」 周啟中講：「還有一份檔案，叫做T檔案吧！據說，其中還牽涉到一張地圖。」 「什麼地圖你知道嗎？」 「我不知道。」 「那地圖和這工程項目的什麼部分或者什麼階段有關嗎？」 「這個……」周啟中夯頭看壁邊彼幾个朋友，頭敧一爿，問講：「你們蓋的伊甸園在哪裡呢？裡面養了很多蛇嗎？」 3 就佇周啟中沉醉佇姜玄的人tshuā伊去的美人窟，李春華予人押去。",
    "paragraph_id": 409
  },
  {
    "title": "重逢地圖",
    "author": "胡長松",
    "text": "伊接著一通電話，請伊去大廳櫃臺領物件，伊才行出電梯，就有一个穿藍色套裝的查某人就行倚來，共伊幔咧，另外一枝手暗中共手銃拄佇伊的腰，押伊行出大門。門口，一台箱仔車已經佇遐等怹。李春華才一上車，烏布袋仔就對伊的頭套起來。20分鐘了後，伊予怹縛佇一條鐵椅仔，烏袋仔掀開，眼前是空空的房間，彼个穿套裝的查某人坐佇伊對面的另外一條椅條。一拋燈炤佇李春華的面，彼个查某人坐佇柱仔邊的蔭裡。",
    "paragraph_id": 410
  },
  {
    "title": "重逢地圖",
    "author": "胡長松",
    "text": "「李立委，請別緊張，我不會傷害您。我只是請您來回答幾件事。」 彼是有刁工訓練的聲調，李春華聽袂出來是佗位的口音。「我為什麼要告訴妳？」 「我當然會給您不得不說的理由。」 對方共李春華佮周啟中彼幾工佇飯店出入的親密相片，㧣去伊的面前。李春華的心肝穎仔，袂輸予一枝刀削過。「你們到底是誰？」 「我不會說的。您只要知道，我們的力量非常強大，這樣就行。但我還是會承諾，盡可能保護您的。",
    "paragraph_id": 411
  },
  {
    "title": "重逢地圖",
    "author": "胡長松",
    "text": "」 對方共張世堡的相片㧣過。「我只是想請教這個人。您認識他吧！」 「當然！張世堡，每個人都認識他。」 「他和您是什麼關係？」 「他是我的金主，就是這樣而已。」 「除了金主之外呢？您還知道什麼他的事呢？他只是給您金錢而已，什麼都沒要求您做嗎？」 穿套裝的查某人，雄劫有殺氣的眼神位蔭裡射來。「他出錢，我負責安排他和政治界的大人物們認識。我們互取所需而已。」 「哈！說得真好！。『又是』互取所需而已！",
    "paragraph_id": 412
  },
  {
    "title": "重逢地圖",
    "author": "胡長松",
    "text": "我真替您難過。您難道不是當年充滿理念的學運健將嗎？您那些為張世堡安排的又是什麼樣的場面？只有大人物嗎？」 想袂到，對方直接共刀插入伊心內彼个歷史的空喙。1968年，李春華出世佇雲林縣台西鄉一个倚海漁村邊仔的小眷村，老爸是老士官長，老母是在地人。後來怹兜綴老爸軍職調動，規家伙搬去到高雄左營。伊的青少年時期，也佇左營生長。伊的家境毋是富裕，毋過爸母教育伊，予伊自由的視野佮志向。",
    "paragraph_id": 413
  },
  {
    "title": "重逢地圖",
    "author": "胡長松",
    "text": "後來伊進入台大法律系讀冊，彼時，當是台灣民主咧起大湧，李春華予彼場改革的大湧吸引，內心昌颺。佇台大期間，伊是校園的運動份子。成做大學論壇社的社長，她組織無數辯論，探討民主、自由佮台灣的未來。1990年伊參與野百合學運，佮數千名學生做伙佇中正紀念堂抗爭，要求國民大會全面改選。足濟人猶會記得，佇某一个夜暗，伊徛佇廣場中央，用青春野亮的聲音呼喝：「台灣的春天，由我們綻放！」這句話，予誠濟學生心內震動。",
    "paragraph_id": 414
  },
  {
    "title": "重逢地圖",
    "author": "胡長松",
    "text": "大學卒業，李春華加入牛黨，進入政壇。伊初期的政治路程誠順利，猶未滿30就當選國民大會代表，成做人權促進會秘書長。李春華佇牛黨用上利的鋩角浮出頭。毋過，伊認為是牛黨內部的派系鬥爭予伊漸漸感覺無力。雖然伊佮黨內新自由派合作密切，毋過隨著牛黨選贏執政，李春華對怹開始有不滿。伊對外講，是因為黨內的權力運作漸漸離開當初喝欲民主的初心。毋過，嘛有風聲講，彼个轉向是因為伊佮一位資深黨內大跤的一段祕密戀情。",
    "paragraph_id": 415
  },
  {
    "title": "重逢地圖",
    "author": "胡長松",
    "text": "這段戀情隱秘閣火熱，毋過，因為李春華的政治立場愈來愈刺鑿，兩人的價值觀出現必巡。李春華佇一遍內部會議中，公開反對對方的提案，最後造成怹的戀情與政治合作攏總破局。2002年，李春華公開批評牛黨政府，宣佈退出牛黨。「如果我不能改變這個體制，那我寧願退出它！」 伊隨就加入象黨。象黨的高層對伊彼段祕密戀情的風聲有憢疑，派幹部來調查伊佮彼个牛黨大跤的關係，彼時，伊就是對彼个幹部講：「我們只是互取所需！",
    "paragraph_id": 416
  },
  {
    "title": "重逢地圖",
    "author": "胡長松",
    "text": "」 後來，「我們只是互取所需」甚至成做某報寫伊的新聞的大標頭。所以，當坐佇伊面前的這位伊完全毋知是啥物角色的威脅者，用「互取所需」共伊剾洗，伊心內就有講袂清的苦楚。「說吧！立委女士，您那些為張世堡安排的又是什麼樣的場面呢？」 「就是一般和政治咖的飯局、會議、派對、開幕剪綵等等的人脈場面。有議題的安排，或者設計好的不期而遇。總之，這些都只是基於政治專業的安排而已。」 「張世堡的表現呢？",
    "paragraph_id": 417
  },
  {
    "title": "重逢地圖",
    "author": "胡長松",
    "text": "」 「妳應該知道吧？他是談笑風生的人，尤其他是加密貨幣P幣的專家，人緣很好，大家當然都喜歡他。妳應該知道，人們喜歡和金錢交朋友，沒有人會拒絕成為富翁。」 「什麼意思？」 「他傳授大家怎麼操作加密貨幣，很多人因此致富。」 「聽說，也包括很多貴夫人，是嗎？」 「唉！是啊！」 「您為什麼嘆氣呢？」 「很多夫人迷上他這個有錢的花花公子，我阻止不了。」 「為什麼要阻止呢？就是互取所需，不是嗎？」 「不一樣。",
    "paragraph_id": 418
  },
  {
    "title": "重逢地圖",
    "author": "胡長松",
    "text": "他們不是互取所需。她們，只是他收集的戰利品而已。」 「您憑什麼這麼說？那些貴夫人的名節恐怕會被您毀掉。」 「我有看過他和那些夫人的親密自拍照，是他拿手機秀給我看的。」 「哦？這就有趣了！那麼您覺得那只是他的特殊僻好嗎？」 「也不盡然。」 「冒昧請教。他對您呢？也採取類似的攻勢嗎？」 「不可能的。他對付不了我，因為我早就看透他了。但我們可以互取所需，就是這樣而已。同樣的話，我也原原本本對他說過。",
    "paragraph_id": 419
  },
  {
    "title": "重逢地圖",
    "author": "胡長松",
    "text": "」 「您剛才說的『不盡然』，又是什麼意思？」 「我的意思是，這些和貴夫人們的人脈關係，不盡然只是他那一方面的僻好而已，我懷疑，他其實是想藉此控制政壇的什麼。」 「什麼？您覺得是什麼呢？」 「這一點，妳不會不知道吧？況且，我也只是推測而已。我已經說得夠多了吧？我可以走了嗎？」 「快了，但還不行，我還有最後一個問題。這二張照片上的女人，妳知道是誰嗎？」 對方閣共二張相片㧣過。",
    "paragraph_id": 420
  },
  {
    "title": "重逢地圖",
    "author": "胡長松",
    "text": "李春華看了，講：「第一個，是我們家鄉的蔡初本議員的助理，名字叫做妙晴，姓我倒是忘了，我都叫她妙晴姊。另外一個，我的印象很模糊，擔任不分區以後，我一般在北部生活，很少回去了。可能是有見過，但確實想不起來。」 「好。感謝！那麼，我沒有其他問題了！附帶說一句，其實我個人非常崇拜您呢！您簡直是女中豪傑，把男人們都踩在腳下。請別見怪，這只是肺腑之言！」 「真的嗎？哈哈！那我倒還要感謝妳罷！",
    "paragraph_id": 421
  },
  {
    "title": "重逢地圖",
    "author": "胡長松",
    "text": "」 李春華話一講煞，對方使一个目尾，彼个烏布袋仔就閣一遍對伊的頭殼頂套落來。伊予怹押佇一台箱仔車裡硞硞踅，30分鐘後，佇一个偏僻的路口，伊予人位車頂捒落來。佇異鄉，毋知是佗位的佗位。佳哉，伊夯頭，看會著遠遠的雙子星大樓，就對彼个方向行去。伊提手機仔出來敲，毋過隨就閣掛掉。伊感覺著講袂出的危機，毋過，上大的危機，並毋是位外部來的，是佇伊的身軀內部開始大富（pù）的毒液。",
    "paragraph_id": 422
  },
  {
    "title": "重逢地圖",
    "author": "胡長松",
    "text": "伊感覺佇某一个世界，伊的一世人已經予人褪光光兼看現現，雄雄，有一款講袂出喙的悲哀、見笑佮驚惶。伊行無幾步就開始哭起來。4 周啟中一轉來到台灣，隨就佮夫人趙儒鳳冤家離囉。主因是伊的夫人趙儒鳳佇伊無佇咧的期間，家己去訂一台BM的紅色小型跑車，講是欲家己駛的，甚至已經停佇車庫。周啟中講厝內的大條錢該當是伊做主，這是怹尪仔某協議過的。",
    "paragraph_id": 423
  },
  {
    "title": "重逢地圖",
    "author": "胡長松",
    "text": "毋過彼台BM的跑車用的是伊家己的私奇(sai-khia)，趙儒鳳按呢抗辯。周啟中憢疑講伊的私奇無可能有濟夠會當凊彩就牽一台BM的車，毋過，夫人趙儒鳳講，伊彼幾工佇P幣有趁著大條的，不止仔濟，濟甲周啟中會欣羨的彼款地步。「但妳明明就不是對車子有興趣的人啊！」周啟中共伊心內的苦楚講出來：「一定是買來載外面的小白臉？對吧？」 「哼哼！那又怎麼樣？",
    "paragraph_id": 424
  },
  {
    "title": "重逢地圖",
    "author": "胡長松",
    "text": "你都可以和那妖精去馬來西亞逍遙了，我就算買一台BM來載小白臉，不成嗎？哪裡礙著你？」 「哼果然是這樣！」 「是怎樣？」 「妳果然在外面搭上了一個小白臉啊！說來聽聽！長得帥嗎？妳一天要花多少錢叫他來陪妳？」 「我可沒有這麼說。我是說『就算』！你是做賊心虛！你又說說，一天花多少錢在那個妖精身上？」 「妳這女人！不要含血噴人！」 「周啟中我警告你！你不要太過分！我就算是含血噴人，含的也是我的血！",
    "paragraph_id": 425
  },
  {
    "title": "重逢地圖",
    "author": "胡長松",
    "text": "」 講煞，趙儒鳳就傱去車庫共彼台新買的BM跑車駛出去。秋天的黃昏，周夫人趙儒鳳買的彼台好看的紅色跑車，後來停佇北投欲peh上草山的路邊。黃錦錦的日頭予樹葉篩甲一點一點掖佇路裡。趙儒鳳拍電話予張世堡，講：「雪波說要約打麻將，缺2個，你可以嗎？我正好經過，想問說你要不要一起去？我可以載你過去。」 張世堡講：「哈哈你們這些貴夫人可真閒呢，都沒有事情忙的嗎？我正好有事外出，就不過去了。",
    "paragraph_id": 426
  },
  {
    "title": "重逢地圖",
    "author": "胡長松",
    "text": "」 趙講：「好吧，那就算了。我自己去。」 張講：「等一下，妳的心情好像不太好，我的事等一下就忙完了，你想過來嗎？你人現在在哪裡？」 趙講：「你家附近。」 張講：「但我人在萬里，你開車的話，從陽金公路過來，一下就到了。我在萬里這裡有個小地方，算是一個工作室，有些儀器設備，如果你不會覺得無聊的話，對了，這裡其實還有一張小行軍床，剛好足夠我們翻雲覆雨一整晚，如果妳想要的話。",
    "paragraph_id": 427
  },
  {
    "title": "重逢地圖",
    "author": "胡長松",
    "text": "」 趙講：「你這玩世不恭的痞子，老是不說點正經話。」 張講：「哈哈，正經的話留給別人說就好。妳到底要不要過來？」 趙講：「我想一想。」 張講：「儒鳳姊妳來罷！附近有個漁港，我晚上正好約了一個船東夫婦吃飯，港邊有好吃的海味，砂鍋蟹，妳如果來，正好可以一起吃。」 趙講：「如果你已經約人了，那就更不要了。」 張講：「我先約人妳果然不高興了吧？哈我差點忘了，妳是專程來找我幽會的，還是低調一點比較好。",
    "paragraph_id": 428
  },
  {
    "title": "重逢地圖",
    "author": "胡長松",
    "text": "」 趙講：「妳這痞蛋！誰會和我幽會？」 張講：「誰不想呢？儒鳳，像是妳的姿色，年輕小夥子都會愛上妳的。我如果能時常和妳幽會的話，就算做了鬼也風流！」 趙講：「你對每個女人都這麼說。」 張講：「才不。就只對妳。好，妳就答應我罷！我們順便商量怎麼修理那個姓周的。如果妳介意，那我告訴船東朋友，改天再請他們。我們不要理雪波姊的麻將了，我今天專請妳就好。",
    "paragraph_id": 429
  },
  {
    "title": "重逢地圖",
    "author": "胡長松",
    "text": "」 趙講：「無所謂，大家一起吃就一起吃，只是吃個飯，沒什麼大不了。你別張揚我就好。」 趙儒鳳雄雄感覺，若是一陣人做伙食，凡勢伊閣較安心。張講：「當然！本來就是！那我傳個地址給你手機，妳慢慢開車，妳先過來我這裡，晚點我們再一起過去吃晚餐。這樣妳沒有壓力吧？大小姐。」 趙儒鳳嗯一聲。伊的車慢慢駛向北海岸。先是經過陽金公路，佇草山彎彎斡斡，後來沓沓就欲落去到黃昏的北海岸公路。",
    "paragraph_id": 430
  },
  {
    "title": "重逢地圖",
    "author": "胡長松",
    "text": "只是，隔半爿山，山下面的海墘遐哪會起大雺霧？伊想起佇美國佮周啟中的往過，內心有誠大的衝擊。伊想著怹的人生怎會扭曲到遐呢嚴重？這是當初怹青年時料想袂到的。伊彼時陣閣誠少年，佇美國讀社會學，嘛是佇遐熟似周啟中的，轉來了後一直到今，憑家族的資產佮底蒂，伊閣兼任家族企業外圍藝術基金會的閒缺。最近有人勸伊會當退休矣，毋過伊無同意，伊感覺伊佮其他好額人查某囝無仝，伊享受家己猶會當掌握啥物。",
    "paragraph_id": 431
  },
  {
    "title": "重逢地圖",
    "author": "胡長松",
    "text": "佇藝術基金會，伊嘛熟似袂少心適的人。伊一直認為伊嘛是成功人士的其中一个。只是，這兩工雄雄想起周啟中最近遐予人反腹的代誌，內心就艱苦。伊嘛想起伊家己。事實上閣較無法度面對的是伊家己。張世堡拄才講「我如果能時常和妳幽會的話，就算做了鬼也風流！」這句話一直佇伊的頭殼踅，共伊的心肝窟仔勾牢咧。佇路裡伊感覺家己親像一塊甌仔予人（嘛有可能是伊家己）倒垃圾水入去。伊想欲共水摒掉，毋過甌仔按怎也洗袂清氣。",
    "paragraph_id": 432
  },
  {
    "title": "重逢地圖",
    "author": "胡長松",
    "text": "伊想起張世堡拄才對伊講的話，雄雄起一陣雞母皮。總是，伊又閣為啥物會答應去佮伊見面？伊認為家己毋是一个非常媠的查某人，雖然所有的人攏呵咾伊的氣質，毋過張世堡「就算做了鬼也風流！」這句話猶是予伊一款微微的歡喜，就算伊嘛知影可能只是咧騙伊。久年來，趙儒鳳維持一个誠好的體態。",
    "paragraph_id": 433
  },
  {
    "title": "重逢地圖",
    "author": "胡長松",
    "text": "佇逐早起，伊會佇徛家附近的公園走標一輾，一禮拜有三工的下晡，教練會指導伊健身，所以伊一直保持予人欣羨的腿部佮腰身，踏懸踏鞋行路的時，卡卡卡的儀態猶是時常引起街仔路查埔人偷看。本底只是為著健康的原因來予家己較青春少年，毋過現此時，青春的跤步用另外一款節奏行來，這一切閣敢若攏亂去矣。伊看著眼前海岸線佇霧裡伸長，看著家己的前途雄雄敢若嘛陷入佇海平線附近的雲霧裡。",
    "paragraph_id": 434
  },
  {
    "title": "重逢地圖",
    "author": "胡長松",
    "text": "只是，閣較特別的是，伊發現面前的這條公路竟然非常的媠。伊足驚奇，佇城市無遠的這个所在，居然容允有這呢突出美麗的角落是伊毋捌用心感受過。按怎伊早前攏毋知影？是因為伊的世界本身捌有啥物缺角？抑是為著啥物原因？車駛過草仔茂盛的山坪，野花佇路邊搖顯，空氣裡有鹹鹹濕味，含（kânn）海湧的聲，伊煞失神。當伊的車駛落去到海岸公路，天邊的彩霞轉做火燒埔，燒甲敢若欲共海吞滅，予人驚奇。",
    "paragraph_id": 435
  },
  {
    "title": "重逢地圖",
    "author": "胡長松",
    "text": "工作室佇一个小漁村附近的海岸邊的山崙仔跤，伊照張世堡指示佇海邊仔的一个停車場停車。伊共車門拍開，目睭雄雄予海面的景致唌著，行去路邊看。懸踏鞋踏佇濕濕的碎石仔頂發出輕微的聲，平常伊自信的「卡卡卡」的跤步，今成做沉重和張持。她徛佇石崖邊，向頭看跤下的礁石佮海湧，雄雄一陣眩。天色愈暗矣，雺霧融入天邊已經畫做豬肝紅的海平線。伊意識著無應該閣行進前，毋過，想起厝裡彼个可恨的人，跤步無受理智控制。",
    "paragraph_id": 436
  },
  {
    "title": "重逢地圖",
    "author": "胡長松",
    "text": "伊才行到工作室門口，張世堡就共門拍開，講伊已經等一站矣。工作室內面有一台足大台的電腦佮螢幕，閣有真濟趙儒鳳毋捌的新科技的設備。彼款新科技，若是較早伊的後生猶未出去美國進前，伊閣加減有通了解，毋過今伊算是落伍矣。窗外，海面方向的彩雲已經暗淡落來。張世堡請伊坐佇窗邊一條膨椅，問：「怎麼了嗎？」 無張無持，趙儒鳳的目屎滑落來，雙手無力垂囥佇大腿。張世堡倚佇伊的身邊坐落，講：「不要因為他而覺得挫敗了。",
    "paragraph_id": 437
  },
  {
    "title": "重逢地圖",
    "author": "胡長松",
    "text": "」 趙儒鳳表情滾絞。伊講：「我從未想過會走到這一步。」 張世堡講：「別這麼正經啊！儒鳳姊。妳只是自尊心作祟而已！做主的人一直是妳。」 趙儒鳳越頭問伊：「是嗎？那你呢？你又是怎麼樣？你為什麼要叫我來呢？」 張講：「我先問，妳為什麼願意來呢？」 趙講：「我不知道。」 張講：「我是因為知道妳願意來，所以才叫妳來的。畢竟妳特地打了電話給我，對於女人的明示，我是不會難為情的。",
    "paragraph_id": 438
  },
  {
    "title": "重逢地圖",
    "author": "胡長松",
    "text": "嚴格說起來，我理解妳的身世，甚至因此而特別同情妳。會不會是因為這種同情而引起了什麼對女人的特別情愫，這我就不知道了，但總之，不知為何，對妳呢，我有某種特別的好感。」 趙講：「但你剛才說做鬼也風流，畢竟只是隨口欺騙女人的玩笑話吧！」 張世堡行去伊的面前，牽伊的手予伊徛起來，紲落就用手攬佇趙儒鳳的尻脊骿佮伊相唚。這是怹頭一遍喙拄喙相唚。趙儒鳳的喙裡攏是查埔人粗野的薰味。「這就是我的回答。",
    "paragraph_id": 439
  },
  {
    "title": "重逢地圖",
    "author": "胡長松",
    "text": "」 張世堡共喙脣徙開，按呢講。趙儒鳳目光軁過窗外的烏暗，予彼片黯淡的海吸引。伊發面紅講：「這樣而已嗎？」張世堡無應伊，閣共喙唚過，查埔人的薰味佇伊的喙裡爆開。張世堡的手佇趙儒鳳的尻脊骿挲徙，伊誠久無按呢接受查埔人挲弄的感覺，有電流佇規身軀咧鑽。「時間到了，我們先去吃飯吧。我說的那一對船東夫婦已經在等我們了。」 張世堡無張持停落來，按呢講。趙儒鳳講：「你還真是會捉弄人！」 張世堡講：「我可不是。",
    "paragraph_id": 440
  },
  {
    "title": "重逢地圖",
    "author": "胡長松",
    "text": "就因為我對待妳是認真的，也要等妳夠認真的回應才行。雖然我也是隨時樂意去戲弄其他的小姐。」 「你說的是誰？」 「眼前當然是李春華啊！我還在等妳同意呢？」 「你真是個可惡的魔鬼！」 「也許有一天妳也會告白，說妳愛上我這個魔鬼吧！」 5 萬中校讀著的監聽譯文紀錄裡，時常會出現涉案人士𣻸（siûnn）溼閣鹹纖（kiâm-siam）的講話，張世堡只是內中才情上活跳的一个。",
    "paragraph_id": 441
  },
  {
    "title": "重逢地圖",
    "author": "胡長松",
    "text": "其實，雖然張世堡稱呼趙儒鳳是「姊」，毋過佇官方所掌握的資料，伊並無減趙儒鳳偌濟歲──只是伊真𠢕保持伊體格佮外表的少年氣。紀錄內面的張世堡，高中畢業就進入軍方理工學院的物理系，1980年代中期，申請去美國A州州立大學的核工研究所深造。推論伊會選擇這个系，就是因為內底有名的Ames國家實驗室有完整的核子反應爐，捌佇美國的核武器發展搬演關鍵角色。",
    "paragraph_id": 442
  },
  {
    "title": "重逢地圖",
    "author": "胡長松",
    "text": "真濟人知影彼个年代台灣發展核武的代誌，後來研究計畫佇1988年的一个反背事件了後才出破，予美方收束喝停。佇反背事件進前，真濟對軍方理工學院物理系申請出國去讀核工程的學生，背後濟濟有為軍方發展核武器的研究目的，當然，這嘛包括張世堡在內。根據資料，佇A州州立大學的核工研究所讀冊彼時，美國情報單位佮中國的軍方就開始主動接觸伊。",
    "paragraph_id": 443
  },
  {
    "title": "重逢地圖",
    "author": "胡長松",
    "text": "張世堡本底欲攻博士，毋過因為個人原因放棄直攻博士，提著碩士了後，轉來台灣允著中科院核子能研究所的重水式核反應爐實驗室研究員的工課（彼時彼个出名的反應爐猶未予美國停掉），毋過，半冬了後，伊無通過定期的忠誠考核，予軍方強迫退伍。根據萬中校的分析，這可能是伊後來予中國佮美國進一步吸收的心理原因。退伍了後伊決定轉去到A州州立大學的核工研究所繼續讀博士，轉入去新的指導教授M教授的實驗室做研究。",
    "paragraph_id": 444
  },
  {
    "title": "重逢地圖",
    "author": "胡長松",
    "text": "M教授是中國裔美國籍的學者，佮中國的關係真深，張世堡就是位彼時陣開始佮中國做生理。仝時間美國的情報單位嘛吸收伊，可能佇彼時陣伊交換著美國的永久居留權。彼時，台灣軍方的情報單位就已經開始注意伊，總是，一直因為資源有限，無啥物重要的成果，只好下長線當伊。",
    "paragraph_id": 445
  },
  {
    "title": "重逢地圖",
    "author": "胡長松",
    "text": "佇呈予海特局局長李將軍、限李將軍本人親閱的報告裡，萬中校最後爭取，因為內部有隱藏田鼠的風險，為著保護佇東亞布建的情報網路佮佇中國的幾位「重要資源」無受性命威脅，伊申請對張世堡周圍做特別的情報手段，這包括針對佇馬來西亞得著的新情報，有需要對周啟中等人員進行反情報作戰上積極的「康定計畫」。李將軍批一字：准！",
    "paragraph_id": 446
  },
  {
    "title": "重逢地圖",
    "author": "胡長松",
    "text": "彼工，就佇張世堡當咧佮趙儒鳳鬥陣的共一个時間，周啟中去到台北市內「條通」區的一間伊慣勢去的掠龍店。伊才拄仆佇床頂，有一位女服務生就行入來，講： 「老闆，您想吃個包子當點心嗎？」 周啟中講：「今天我不想吃鹹的。」 對方講：「我們有甜的豆沙包。」 按呢，周啟中就坐起身。這是姜玄留予伊的暗號。彼个女服務生用堅定閣親切的目睭看伊，講：「跟我走，我帶你去買。",
    "paragraph_id": 447
  },
  {
    "title": "重逢地圖",
    "author": "胡長松",
    "text": "」周啟中緊緊共衫穿撆紮，就綴伊落樓梯，對後尾門出去。門口一台轎車咧等怹，伊就坐入去後座。才一入去，伊的頭就予人用烏袋仔套起來，手機嘛予怹搜（tshiau）去。伊抗議兩聲，毋過拄才彼个服務生已經坐好佇前座，用尊敬的口氣共伊解說，講按呢是為著保護伊，因為有時知影傷濟資訊顛倒危險。按呢，周啟中才平靜落來，講伊會當理解。",
    "paragraph_id": 448
  },
  {
    "title": "重逢地圖",
    "author": "胡長松",
    "text": "車駛誠久，車速有一站雄雄誠緊，後來慢落來，開始彎彎斡斡peh崎，到伊落車的時，烏袋仔提落來，已經是暗時，怹佇揜僻山頂田邊的一間工寮。工寮內面有一台大機器。「女服務生」請伊坐，講「姜董」有一寡話欲請教伊。有另外兩个查埔人嘛佇現場，顯然一个是駛車的、一个是車頂坐伊身邊共伊操手機仔彼个。干焦伊坐咧，怹三个攏徛咧，由「女服務生」主問。「女服務生」問伊：「姜董想要再次和你確認更多消息。",
    "paragraph_id": 449
  },
  {
    "title": "重逢地圖",
    "author": "胡長松",
    "text": "」 「他想要座標和時間，我都說了。光是那個座標就有不得了的價值，是我動用我的全部系統才拿到的。」 「但我們去查了，座標在一片白茫茫的大海上，所以是海軍的武器軍演吧？」 「我已經對他說過，具體的武器推演內容，有和美方的合作項目，連我都不知道，我懷疑並沒有幾個人會知道。」 「如果你不能提供的話，直接把聯絡人給我，我們有我們的方法。」 「女服務生」對隨身的揹仔共手銃提出來，銃空指伊。",
    "paragraph_id": 450
  },
  {
    "title": "重逢地圖",
    "author": "胡長松",
    "text": "「沒有什麼聯絡人，我說過了，我是動用了整個系統去收集的資料。」 「不可能！」「女服務生」踏進前，共伊搧喙䫌。周啟中唉叫，疼甲共手扶佇面。「你們軍方總有和美方聯絡的窗口吧？你堂堂國會黨團總幹事，不可能連這個都問不到吧！」 「姜董也很清楚啊！我說過，我不可能去找窗口問，那是明顯洩密的行為，太顯眼了。這是殺雞取卵。姜董是老糊塗了嗎？」 「你才老糊塗，姜董聰明得很！」女服務生用銃管摃伊的頭殼額，血濺出來。",
    "paragraph_id": 451
  },
  {
    "title": "重逢地圖",
    "author": "胡長松",
    "text": "女服務生使一个目尾，彼兩个查埔人，提鐵鍊仔共伊縛佇椅條。了後，其中一个徛伊後壁，提索仔束伊的頷頸，愈（na）摧愈絚。另外一个，共伊的褲褪落來。「你們好大膽！」周啟中大聲喝，這馬，伊个下身予人看現現，敢若蔫去的細條菜瓜。磅！一聲，「女服務生」開銃，銃子對周啟中雙跤之間過去，彈佇塗跤，險險就共彼條菜瓜拍破。周啟中面青恂恂，掣尿。佇伊頷仔頸的彼條索仔繼續摧，周啟中的面轉做紫色。",
    "paragraph_id": 452
  },
  {
    "title": "重逢地圖",
    "author": "胡長松",
    "text": "「周大黨鞭，你再不說我都快沒耐心了，我等一下把你的小鞭先打掉，再把你活活送進那個絞肉機去餵豬吃。反正接下來，你對我們姜董也就沒有價值了……」「女服務生」na講，na共彼台機器拍開。紲落，磅！一聲，對周啟中的雙跤之間閣拍一銃。這遍，銃子險險就削著伊的家私。「先嚇嚇你，我並不是槍法不準！」「女服務生」按呢解說。「蔡初本議員！在左營軍區的選區！」周啟中講：「我的消息是從他和他手下那裡拿到的。",
    "paragraph_id": 453
  },
  {
    "title": "重逢地圖",
    "author": "胡長松",
    "text": "」 「他手下有誰？」 「我可以給妳名字。但是他們只是信差，他們背後是誰我也問不出來，我發誓！如果妳殺了我，讓我們國家動起來，你們在這裡的系統也會瓦解！」 「好吧！你們把他的褲子先穿上。」「女服務生」命令。紲落，彼个烏袋就閣一遍套佇伊頭殼頂。得著伊欲愛的資料了後，「女服務生」行出工寮，駛另外一台車離開山區。",
    "paragraph_id": 454
  },
  {
    "title": "重逢地圖",
    "author": "胡長松",
    "text": "這个「女服務生」，其實毋是中國情報幹部姜玄的下跤手，伊是萬中校下跤的人，代號「白素」，是海特局管轄的反情報工作隊內中幾位有「番仔薑」稱號的女隊員的其中一位。6 對彼份「張世堡」卷宗的讀者來講，上重要的疑點，就是軍方的彼隻田鼠佮張世堡敢有直接的牽連？毋過這个問題實在藏甲誠深，對表面來看，雖然伊透過周啟中、李春華接接消息，敢若背後的線路真僫浮頭。",
    "paragraph_id": 455
  },
  {
    "title": "重逢地圖",
    "author": "胡長松",
    "text": "紀錄內面，周啟中的代誌發生了後，張世堡約李春華見面，名義講是關係一項特殊的金錢援助計畫。推測是彼站有風聲講象黨要求李春華這个戰將轉來到打狗、為後一屆的立委選舉做準備。李春華的生長一直佮北區鼓山、左營這箍圍的柱仔跤有密切的聯繫。金錢的援助當然是袂使少的。以張世堡運作的能力，當然是有才調無經過李春華的手來發落。",
    "paragraph_id": 456
  },
  {
    "title": "重逢地圖",
    "author": "胡長松",
    "text": "南部的秋天毋捌有按呢的大雨，會當講是風颱雨的規模彼款的雨，氣象的報導是講有東太平洋方向的風颱，共南海方面的風颱尾牽入來，下晡拄過晝的時天，煞是烏天暗地。連彼站內圍莫名出現的烏蠓嘛覕無看伊。象黨佇遐的地方組織策略非常明確，以地方黨部做指揮中心，外圍是里長佮農會幹部的系統，閣有民眾服務社佮幾間大廟的系統相楗，會當講是一粒密周周的鴨卵。",
    "paragraph_id": 457
  },
  {
    "title": "重逢地圖",
    "author": "胡長松",
    "text": "彼時，嘛拄好內圍的王爺廟當咧籌備隔轉冬欲出外割香的事工，地方黨部建議李春華愛掌握機會介入，尤其會當先對「五大首」落手。名單內底，主爐的蔡初本議員本底就是黨部的主委，會當影響一半左右的勢力，另外幾个「大首」內面，就是人稱猴忠仔的郭武忠上有選票的價值。猴忠仔人面闊，閣有貨船佇南洋出入，會當順紲佇中國彼爿抽（thio）利頭。",
    "paragraph_id": 458
  },
  {
    "title": "重逢地圖",
    "author": "胡長松",
    "text": "假使郭武忠若願意伨，李春華佇內圍的選情就閣較在穩矣；反轉來講，若是郭家無伨，選戰欲贏嘛誠難。蔡議員就共中央黨部掛保證，講「包佇我身上」。蔡主委的算盤，就是利用這擺割香，共猴忠仔搝較倚咧。毋過猴忠仔佮李春華的見面，有影是一場詼諧的安排。代先，猴忠仔是回講怹某無愛伊插政治，約袂出門，約欲去怹兜拜訪嘛拒絕。蔡初本七拜託八姑情，伊才允欲啉一甌咖啡，毋過彼工見面前才雄雄回報，講早起予魚刺梗著，去急診。",
    "paragraph_id": 459
  },
  {
    "title": "重逢地圖",
    "author": "胡長松",
    "text": "紲落閣一禮拜，就是約透風雨彼工，講碼頭船索予風吹斷去，愛趕去處理，按呢，本底約好的見面，煞雄雄取消，時間閒落來。李春華佇內圍路邊臨時稅來的服務處，兩蕊目睭對雨金金看，憂頭結面，因為蔡主委甚至講，敢若廟nih已經有人風聲，割香的代誌，王爺毋愛伊這个外人插，尤其閣是一个查某人。就是仝彼工，李春華心肝當咧齷齪的時，張世堡祕密來到打狗，講欲佮伊私下見面。",
    "paragraph_id": 460
  },
  {
    "title": "重逢地圖",
    "author": "胡長松",
    "text": "「私下」的意思，就是無希望有第三人在場，包括蔡主委佮其他幹部在內，袂使無予怹知影。怹約佇一个公立的停車場內面，佮過去的做法仝款，李春華的司機載伊入去，聽候張世堡的車駛入去，李春華才換車、坐上張世堡的車。大雨中的街路是殕色的溪流，對西南爿海面吹來的風有𣻸溼氣。張世堡共李春華講，猴忠仔毋是怹的人，若接近伊，愛非常細膩。李春華用詼諧的氣口講「接近你也沒有好多少」。",
    "paragraph_id": 461
  },
  {
    "title": "重逢地圖",
    "author": "胡長松",
    "text": "其實佇某一部份李春華所提供的報告文件，伊已經盡可能共家己對男性恥笑的氣口掩崁，不過，讀者猶是有時會當發見諷刺詩人彼款影跡。「妳的助理說，妳最近的酒越喝越多了。」 「在這個圈子，不鍛煉酒量行嗎？老早被你們這些不安好心的怪叔叔騙了！」 「哈，妳說得妳好像是聖女貞德。我聽說連妳的男朋友也抱怨得很厲害！」 「張世堡你可真噁心。我告訴你吧，騙他太累了，我要換一個來騙。」 「哦！真的嗎，原來是把他甩了？",
    "paragraph_id": 462
  },
  {
    "title": "重逢地圖",
    "author": "胡長松",
    "text": "難怪看妳悶悶的。」 「亂講！你才悶！是我的就是我的，不是我的，我只要開口，也還是我的。」 「哈！我就是欣賞大小姐妳的自信！」 車佇雨中駛進前，是港邊的路，大粒的雨滴對港nih吹起來，敢若玻璃珠仔拍佇車身。張世堡彼台是6000 CC的德國跑車，猶原予雨拍甲pit-pok叫，搖來顯去──無應該有西北雨的季節矣，竟然是按呢的狂雨──李春華佇報告按呢描寫。",
    "paragraph_id": 463
  },
  {
    "title": "重逢地圖",
    "author": "胡長松",
    "text": "雄雄，車斡入貨櫃碼頭的倉庫群，敢若迷宮，紲落，怹的車就駛入其中一間四角形、紅毛塗起的大倉庫，敢若一塊大紅塗磚。車駛入去了後，鐵門就放落來。──你想欲做啥，竟然載我來這款奇怪的所在？李春華問。張世堡落車，嘛共李春華請落車，現場是暗毿的燈火，燈下一套椅桌。張世堡共伊揤佇桌仔邊，手扶伊的面講： 「姜老告訴我，你在周總的鞋底裝了追蹤釦，他們招待他的時候發現的。他們不想打草驚蛇，所以來問我。說吧！",
    "paragraph_id": 464
  },
  {
    "title": "重逢地圖",
    "author": "胡長松",
    "text": "又是誰要妳這麼做的？」 「我自己做的，對付那個老不修，我總要為自己留一手。難道和他搏真感情？」 「我不信妳自己有這個技術。」 「我找私人的公司做的。」 「我還是不信。」 「你需要的話，我給你他們的名片。」 李春華對皮包仔共「勇氣徵信社」的名片提予伊。「真的嗎？好，我會去查的。」 「姜老怎麼說呢？」 「妳倒是要感謝我，我告訴姜老，那機關是我另外弄的，還好他沒有起疑。但妳也太奇葩了！",
    "paragraph_id": 465
  },
  {
    "title": "重逢地圖",
    "author": "胡長松",
    "text": "竟然想得出這種下策？」 「我倒不覺得是下策。周啟中太貪心了，啥都要，我非要教訓他不可。」 「他才覺得妳貪心咧！他不是白白地讓妳當上了不分區，還幹了書記長？以妳的資歷，這已經是奇蹟了。而妳竟然想監控他？我真是為妳的無恥感到難過。」 「哼！在我手裡，只有被牢牢握住的鳥才是隻好鳥。你說吧，這到底是什麼地方？」 「妳還看不出來嗎？",
    "paragraph_id": 466
  },
  {
    "title": "重逢地圖",
    "author": "胡長松",
    "text": "是個倉庫，以後我的貨會填滿滿的啊，妳的功勞哩，哈哈，自由貿易港特別條例，貨從這邊進來，再轉出口，就是台灣貨啦！台灣紅利啊！而且剛才聽妳這麼一說，我這小老弟倒是想要讓妳這個大立委嬌嫩的手握握看哩！」 「哪輪得到你？快說！你到底帶我來做什麼？」 「讓妳這個大立委陪我上上相啊！妳看那個鏡頭，笑一個吧！」 張世堡退一步，手指烏暗中一个會反光的物件，應該是攝影鏡頭。張世堡講：「我特地找妳來演春宮片的。",
    "paragraph_id": 467
  },
  {
    "title": "重逢地圖",
    "author": "胡長松",
    "text": "」 李春華規身軀雄雄交懍恂。「你敢？」 「為什麼不敢呢？」 張世堡共槍掰出來，命令李春華褪衫。「誰要你這麼做的？是姜玄嗎？還是『紅沙』？」 「妳說什麼？『紅沙』？」 「不用裝傻。『紅沙』已經信不過你，也已經託人帶話給我了。今天你如果把我怎麼樣，他將不會再給你任何訊息。」 「我不是被唬大的！快脫掉吧！自作聰明的人總要為自己做的事付出一點代價。",
    "paragraph_id": 468
  },
  {
    "title": "重逢地圖",
    "author": "胡長松",
    "text": "」 李春華發現伊失禁矣，燒燒濕濕的熱流，對裙下的褲底流落來絲仔襪，伊發現伊的懸踏鞋澹去矣。這是這世人頭一遍。「哥我錯了，不要這樣。」 「哼，妳沒錯，是我錯了。」 「我可以任你擺布，只要你把那頭的攝影機關掉。」 「真的嗎？」 「真的。",
    "paragraph_id": 469
  },
  {
    "title": "重逢地圖",
    "author": "胡長松",
    "text": "」 張世堡共伊拖去烏暗中的柱仔跤、鏡頭無照著的角落，叫李春華共衫褪落來，了後，張世堡共李春華揤佇塗跤 7 ──既然現在台海局勢這呢複雜，按呢咱毋是閣較需要一个對話溝通交流的管道？馬上就欲到位的雙城論壇，毋就是一個對話的機會？毋過想袂到現在一寡牛黨的激進派、小藍鳥等等啊，開始以大陸對台灣軍事脅迫做理由，要求趕緊共雙城論壇擋落來。",
    "paragraph_id": 470
  },
  {
    "title": "重逢地圖",
    "author": "胡長松",
    "text": "啊，毋過我認為呢，這个雙城論壇是兩岸之間少數、可貴的官方溝通平台，佇兩岸愈是緊張的時刻，其實愈是需要對話，因為呢，增加了解總比增加誤解好嘛，呼籲牛黨政府，應該愛對咱的民主韌性有信心，嘛希望政府會當予雙城論壇繼續辦落去。其實兩岸交流絕對無等於統戰嘛，閣何況台灣是有夠額的自信來展現咱的自由多元、來予大陸閣較理解台灣。無論是學生團來台灣抑是雙城論壇，攏是為兩岸關係帶來溫暖。",
    "paragraph_id": 471
  },
  {
    "title": "重逢地圖",
    "author": "胡長松",
    "text": "過去牛黨講，兩岸愛健康對話交流，按呢，徛佇保台的理由，毋是閣較應該鼓勵交流?若按呢，像遐青鳥啦黑熊啦，怹講「共機繞台」、統戰，就袂當辦雙城論壇，像按呢的講法，毋是就閣較不應該聽矣？毋就變成封殺兩岸交流的契機矣？立委妳按怎看。──兩岸這呢複雜的一个處境，當然是長期的歷史因素造成的，所以兩岸未來，我認為只要是正常人，都是希望會當透過對話慢慢來解開歷史所造成的、這呢濟的結，絕對毋是相拍，絕對不是相戰。",
    "paragraph_id": 472
  },
  {
    "title": "重逢地圖",
    "author": "胡長松",
    "text": "所以你看，到這時，美國嘛一再不斷跳針講，他們非常歡喜看著兩岸會當有穩定健康的對話佮交流。我想全世界不管你是不是「口是心非」，攏會公開表示支持兩岸和平對話交流。因為一旦進入了老死無欲往來，進入這種凍霜的冷戰，就誠有可能會有誤會，會有「擦銃走火」。彼此之間的這種無信任，不斷疊懸，只會致使兩岸問題閣較無法度透過和平的方式佮手段來解決。",
    "paragraph_id": 473
  },
  {
    "title": "重逢地圖",
    "author": "胡長松",
    "text": "所以咱當然希望透過了解，透過交流，透過互動，透過對話，來慢慢的解開兩岸的問題。所以今仔日，凡是反對兩岸這種和平的對話交流接觸的人，攏是有心機的歹人！敢講你欲害死台灣？敢講你希望兩岸是相拍相戰？佇「柔波美髮彩妝沙龍」，頭家娘彩鳳那看電視那講：「想袂到，委員妳的台語遐遛！」 「當然遛！恁講話攏無經過頭殼，我嘛是台灣人呢！阮阿母是台西人，我自細漢來到左營大漢，生活攏嘛講台灣話。",
    "paragraph_id": 474
  },
  {
    "title": "重逢地圖",
    "author": "胡長松",
    "text": "啥人並我較有資格講伊是台灣人？」 「莫怪喔！」 「是啦！委員，妳這在地台灣查某囡仔，若是轉來地方，阮遮姊妹仔一定攏伨妳的啦！」坐佇邊仔的林妙晴嘛按呢接喙。李春華維持伊一向儼硬的表情，無閣應怹。",
    "paragraph_id": 475
  },
  {
    "title": "重逢地圖",
    "author": "胡長松",
    "text": "李春華佮張世堡見面的隔日，就是林妙晴共李春華招來「柔波美髮彩妝沙龍」，講欲共伊打點一下，閣特別按奈，講規間店袂使接待其他人客，尤其，愛安排「柔波」手藝上幼的劉秀眉來為委員服務，對頭毛、到指甲、到面妝，全部愛共委員整理甲上媠氣有精神。確實有需要。前一暝，伊規身軀狼狽坐上張世堡的車，拍電話交代司機，共車停去仝款彼个交換車的停車場，伊講伊想欲家己駛車轉去就好。",
    "paragraph_id": 476
  },
  {
    "title": "重逢地圖",
    "author": "胡長松",
    "text": "事實是伊為家己規身軀的尿味佮查埔人𧿬踏過的氣味感覺見笑。伊坐佇張世堡的車頂，感受著規世人毋捌有過的屈辱。親像伊這款自細漢就優秀的囡仔，無人並伊對彼款屈辱感閣較生份。兩禮拜前，伊替仝黨的同志輔選，才公開罵對手陣營的一个女參選者「政治糞掃」。想袂到，今佇張世堡的車頂，伊鼻著家己規身軀攏是糞掃的味。予張世堡按呢的金主蹧躂，本底就是預料中的代誌，總是，無應該是遐呢艱苦的代誌才著。",
    "paragraph_id": 477
  },
  {
    "title": "重逢地圖",
    "author": "胡長松",
    "text": "對拄才予銃指咧開始，伊所感受著的威脅，引起伊成做一个人的本質上的驚惶佮無比的見笑。佇張世堡的車頂，李春華的下腹拄才佇烏暗中予張世堡𧿬踏的感受，敢若閣咧膨脹。尤其彼个查埔人的味，繼續佇張世堡的車內湠開，敢若一塊予病毒穢著的床單，伊又閣失禁矣，尿對伊的大腿內底面流落來，流入伊的懸踏鞋，當車咧轉斡的時，伊甚至聽著鞋底tsiuh-tsiuh叫的聲。",
    "paragraph_id": 478
  },
  {
    "title": "重逢地圖",
    "author": "胡長松",
    "text": "伊希望張世堡無聽著彼个聲，毋過彼是無可能的，因為張世堡共伊講，假使若𣻸𣻸無爽快，跤底的鞋會當暫時褪落來無要緊。怹佇停車場揣著李春華的車，伊落車，換駛家己的車轉去左營的舊厝。伊洗身軀，毋過下腹的膨脹洗袂去，伊開始大哭。了後佇客廳啉酒啉規暝，一直到透早，林妙晴敲電話予伊。「委員，這馬咱先洗頭，小等來予秀眉畫彩妝。妳莫看阮秀眉無點喔，伊是咱內圍郭家的新婦，這回廟nih割香，郭家是五大柱首之一呢！",
    "paragraph_id": 479
  },
  {
    "title": "重逢地圖",
    "author": "胡長松",
    "text": "」彩鳳按呢講。「就是郭武忠啦！」林妙晴補充。李春華心內雄雄趒一下。「毋過這回廟裡割香，地方的是非有影誠濟……」彩鳳繼續講：「若是委員妳想欲插手，上好愛掠一个軍師，若我看，就妙晴上適當矣………」 「地方有啥物是非？」 「啊，這妙晴妳來講啦……」 「這……」妙晴的面躊躇起來。「妙晴也毋是無熟啊！講來聽看覓。」李春華越頭看妙晴，目尾捽對佇鏡裡伊身後的秀眉，秀眉保持恬靜咧做伊的代誌。",
    "paragraph_id": 480
  },
  {
    "title": "重逢地圖",
    "author": "胡長松",
    "text": "妙晴講：「新的里長楊鳴風愛特別注意，勢力無小，廟的事務漸漸欲插，活動規畫、巡境路線、陣頭跤手、交通路線，等等，逐項攏有意見。新里長楊鳴風算是外來勢力，伊欲數想王爺廟的經營，一直想欲介入董事會。這遍割香嘛想欲做一个『主普』，毋過王爺廟的人抵制伊，所以風波愈來愈大。」 「嘿！小小一个里長，有啥物通驚的？」李春華講。「袂使按呢講，咱選舉是愛人人好，攏嘛是一个里一个里拍落來的。",
    "paragraph_id": 481
  },
  {
    "title": "重逢地圖",
    "author": "胡長松",
    "text": "楊鳴風其實嘛是內圍出世，佮委員妳仝款，老爸是軍方背景。早前伊走路，對中國大陸的深山野林學一寡古早的秘術，轉來到內圍，起一間野廟皇武宮，也有予人問事，也有八家將的少年人陣頭，男男女女，不時佇皇武宮的埕斗咧荒（hong），放煙火、烘肉、啉酒、唱歌，聽講嘛飼毒予怹遐囡仔人咧食，香爐愈來愈興旺……」妙晴講。「哦！按呢誠心適哦！」 李春華夯頭看秀眉眼神敢若有不安。伊繼續問妙晴：「按呢，妳敢熟似彼个楊鳴風？",
    "paragraph_id": 482
  },
  {
    "title": "重逢地圖",
    "author": "胡長松",
    "text": "」 「若我，這个地方的腳數無毋捌的。」 「妳敢會當安排我佮伊熟似？」 「當然是會使，只是……」 妙晴看秀眉在場，無想欲加講。畢竟，秀眉的翁婿猴忠仔可能是王爺廟這回割香的主會，楊鳴風佮廟咧鬥爭的代誌，可能無偌方便佇遮講傷濟。妙晴雄雄換一个話題講：「著啦！這站地方的怪事嘛誠濟，蠓愈來愈厚，山裡的猴群嘛不時落山來偷挔（hiannh）查某人咧晾的內衫，閣風聲講有大隻『溜』佇社頭社尾賴賴趖。」 「唉！",
    "paragraph_id": 483
  },
  {
    "title": "重逢地圖",
    "author": "胡長松",
    "text": "妳嘛毋通盡講攏講講這啦！」彩鳳出聲。「講彼哪有要緊！妳毋通遐大驚小怪啦！」妙晴按呢講：「委員，我才閣揣機會講予妳了解。」 「當然，，彼有需要！」李春華按呢講。雄雄，伊問秀眉：「郭先生這幾工敢有定定佇厝？我敢會當過去拜訪？」 秀眉的面攝出一个笑容，佇鏡裡對伊頕頭。8 離開「柔波」雖然是下晡兩點左右，毋過口面風雨大，打狗港都烏天暗地，拜訪的行程攏無適當。妙晴講，不如去市區的大眾舞場「王妃」遐度時間。",
    "paragraph_id": 484
  },
  {
    "title": "重逢地圖",
    "author": "胡長松",
    "text": "李春華叫司機共車駛過來載怹，妙晴彼工出門是一身軀烏貓性感的貴夫人，璇仔藍金爍爍的無䘼旗袍、烏色繡花的絲仔襪頂面閣有花草，芳水味予規台車親像駛入一座暴雨中的玫瑰園，甚至共李春華的芳水味崁過。李春華共妙晴剾洗：李春華講：「私下毋免叫我委員。」妙晴講：「遵命！按呢私下我著叫妳姊仔，敢好？」李春華笑笑，無應伊，毋過嘛無拒絕。",
    "paragraph_id": 485
  },
  {
    "title": "重逢地圖",
    "author": "胡長松",
    "text": "tshìng甲掠袂 一粒頭鬥佇幼幼的頷仔頸頂，膨皮的面有簡單畫妝，掛一个有精神閣親切的笑容。𠢕人。",
    "paragraph_id": 486
  },
  {
    "title": "迷宮",
    "author": "胡長松",
    "text": "迷宮 內圍壽山跤的衙門後是友信的外媽怹兜。講是「衙門」，其實就是大廟對面的派出所。聽講日本時代就有彼間派出所。派出所後壁彼箍笠仔，蹛真濟位桃仔園搬來的人，攏講怹蹛佇衙門後。日本統治台灣期間，共桃仔園漁村建設做一个大軍港，阿桃仔園遐的討海人，就只好遷徙出去，上近的一陣，就來到壽山跤的衙門後遮重新徛起，成做內圍人。",
    "paragraph_id": 1
  },
  {
    "title": "迷宮",
    "author": "胡長松",
    "text": "予人遷出故鄉漁港的桃仔園人無閣掠魚，嘛無田無園，只好學做生理，友信怹外公就是按呢的生理人，到友信小可捌代誌的7、8歲，怹外公已經是佇地方有頭面的實業家──可能嘛是因為按呢，雖然平平是內圍人，身為做田人囝孫的友信，其實真罕得去怹外公怹兜。怹老母講：「袂合！」因為怹時常規身軀土粉，佮外公怹兜的囡仔無通比並。友信怹老母嘛自然袂愛tshuā怹轉去後頭。",
    "paragraph_id": 2
  },
  {
    "title": "迷宮",
    "author": "胡長松",
    "text": "所以，自友信細漢，衙門後的街仔巷就一直是伊上生疏的地頭，予伊感覺彼个所在袂輸迷宮。衙門後的彼條上闊的街仔路行到底，倒斡，有桃仔園人家己拜的老祖廟──雖然怹嘛拜衙門對面彼間大廟，毋過，老祖廟的老祖是桃仔園人對桃仔園請來的，自然有特殊的地位，若三月十五老祖生的日子，規个衙門後就鬧熱tshih-tshih，刣豬倒羊，袂輸過年仝款。彼嘛是友信少數會綴怹老母轉去衙門後的時間。",
    "paragraph_id": 3
  },
  {
    "title": "迷宮",
    "author": "胡長松",
    "text": "老祖廟的邊仔有一條大溝，大溝對面有一座園仔，予一片刻甲足媠的鉎仔門鎖咧。衙門後遐的囡仔講，彼个園仔內面蹛一个傀儡仔，講是對傀儡山來的，日時攏佇衙門後行踏，暗時去佇彼个園仔睏。彼个傀儡仔久來因為袂記之轉去傀儡山的路，所以起痟去，時常烏白叫佮烏白拍人，所以大人就只好共彼片大門規年迵天鎖起來──衙門後的囡仔就是按呢講的。彼工，嘛是老祖生的日子。",
    "paragraph_id": 4
  },
  {
    "title": "迷宮",
    "author": "胡長松",
    "text": "中晝才食飯飽，友信佮三个衙門後的囡仔來到園仔外口，講欲偷偷仔peh入去彼片鐵門後壁「探險」。有一个較大漢的躼跤仔，毋知對佗位搬一塊破椅條仔來，怹共跤楔佇彼塊椅條，三二下就反過門邊的牆仔，跳入彼个拋荒的花園。彼花園嘛毋知啥人的，有一間大門仝款閂咧的紅瓦厝，厝前有二欉大欉榕仔，榕仔的鬚相牽連，垂到塗跤，予友信一跳入去就感覺烏陰烏陰。佳哉榕仔邊有一大簇圓仔花紅冇冇，共伊心內的烏陰掃除去。",
    "paragraph_id": 5
  },
  {
    "title": "迷宮",
    "author": "胡長松",
    "text": "怹本底攏期待會使看著啥物傀儡仔，抑是聽著啥物人聲嘛好，結果，規个園仔恬寂寂，予怹淡薄仔失望。所以彼个較大漢的躼跤仔就講：「行，咱入去彼間厝看覓咧！」 日頭赤炎炎，野蜂佇圓仔花的花欉飛。對塗跤沖起來的熱，強強欲予人袂喘氣。「喂，你敢有看過遐傀儡婆仔？」彼个躼跤仔那行那問友信。「有啊，哪會無？」友信按呢應。伊的頭殼出現捌有2个傀儡婆順田邊的路行來佇怹兜門跤口的畫面，烏色佮紅色的布纏佇怹的身軀。",
    "paragraph_id": 6
  },
  {
    "title": "迷宮",
    "author": "胡長松",
    "text": "怹身揹竹籃，內面貯一寡山產野菜，來田庄佮人交換物件。「傀儡仔！傀儡仔！」友信學厝邊的囡仔按呢喝，毋過予伊的老母阻止。「毋通按呢共人叫，遐是散鄉人。」所以，當躼跤仔問伊，伊想起老母的話「遐是散鄉人」，就對家己跳入園仔欲看傀儡仔的舉動感覺小可見笑。一群囡仔行來到紅瓦厝。彼間厝的大門閂咧，怹對窗仔看入去，暗毿中，成實看著一个老阿婆倒佇一頂柴眠床頂懸，假若是睏去矣。",
    "paragraph_id": 7
  },
  {
    "title": "迷宮",
    "author": "胡長松",
    "text": "毋過，伊的面黃酸貼脈，閣看袂出有啥物喘氣的動靜，所以嘛假若是死去矣仝款。有一个烏焦瘦的衙門後囡仔細細聲講：「成實是傀儡婆呢！敢會是死矣？」 「你莫烏白講啦！猶未咧啦！」友信看著阿婆的手輕輕仔動一下。伊繼續講：「伊就是恁講的傀儡仔喔？」 「嘿啊嘿啊！」另外一个大箍的嘛按呢講：「較早就是伊！偌歹咧！阮佇榕仔跤抾蟬仔殼，就是予伊夯掃帚摃出來。今你看，惡人惡報，這馬伊破病倒佇遮，我看欲活無久矣！",
    "paragraph_id": 8
  },
  {
    "title": "迷宮",
    "author": "胡長松",
    "text": "」 「呸，腫頷的！你無講話人袂講你啞口啦！」躼跤仔按呢共彼个大箍的罵：「較停仔伊若成實曲去，做鬼掠咱，咱就衰矣！」 「著呢！」躼跤仔一講煞，這群囡仔雄雄攏恬去，假若雄雄予面前著欲到位的死亡驚著仝款。「喂，莫閣看矣，咱緊來揣看敢有蟬仔殼啦。」彼个烏焦瘦的按呢講。伊頭一个離開窗仔邊，然後怹四个囡仔就攏走去榕仔跤。友信夯頭，佇樹葉之間洩入來的光影裡，伊成實看著樹枝的蟬仔殼。",
    "paragraph_id": 9
  },
  {
    "title": "迷宮",
    "author": "胡長松",
    "text": "嘛就佇仝彼个時陣，伊聽著紅瓦厝內底雄雄喝一聲：「恁遮猴死囡仔！佗位來的啊！」 聲音是對窗仔內底傳出來的，是彼个老阿婆的喝聲。想袂到，遐聲音猶袂結束，躼跤仔已經走去到牆仔邊矣。友信佮另外二个囡仔嘛綴咧走。怹跤手猛掠，三二个手就翻過牆仔頭。「遮呢恐怖！彼个傀儡婆閣中氣十足呢！拄才，拄才是啥人講伊欲曲去的啊！」彼个躼跤仔對牆仔頭跳落來的時，喙裡按呢踅踅念。「喂！咱明仔載才閣轉來抾蟬仔殼！」伊按呢招。",
    "paragraph_id": 10
  },
  {
    "title": "迷宮",
    "author": "胡長松",
    "text": "逐家攏對伊頕頭。友信佮彼个大箍「腫頷的」行仝方向，欲行去怹外媽兜。彼箍圍的巷仔有影袂輸迷宮，踅來踅去，友信想講，若毋是佮彼个「腫頷的」做伙行，大概揣無路。「腫頷的」親像捌真濟代誌，佇路裡伊共友信講：「有的人會佮伊身邊的物件做伙蔫〔lian〕去，這是阮阿媽講的。聽講庄仔頭遐，有一欉鹿角樹，本底足ām，花嘛開足濟，舊年做風颱了後著蟲，葉仔落了了，結果過無久，彼欉樹仔的主人就破病死矣。」 「敢成實按呢？",
    "paragraph_id": 11
  },
  {
    "title": "迷宮",
    "author": "胡長松",
    "text": "」雖然友信心內梟疑，毋過伊想起拄才樹枝的蟬仔殼佮彼間紅瓦厝內面的阿婆，感覺「腫頷的」講話假若有道理。這个世間，親像有另外一套伊毋知的道理。按呢一想，伊心內就悶悶，齷齪起來。伊心內好奇，轉去了後問怹老母敢知影彼个大溝邊的傀儡婆。怹老母共伊講，彼个傀儡婆佮過去伊所看著的傀儡婆無仝，自少年就來佇大溝邊的彼間大厝宅做查某𡢃。",
    "paragraph_id": 12
  },
  {
    "title": "迷宮",
    "author": "胡長松",
    "text": "後來，伊予大厝宅的老爺娶做細姨，閣替伊生一个後生，結果，伊佮伊的後生就受大某怨妒佮苦毒。後來彼个老爺死去，彼个後生大漢了後學歹，予人關幾落年，出獄了後去台北討趁，真罕得轉來。彼間厝內的人最後攏搬去美國矣，規間厝佮彼个園仔，偆伊老阿婆一个人咧顧。「嘛是可憐的散鄉人啊！」友信怹老母按呢講。「毋過伊嘛是欲死矣！」友信佇心內按呢嚅。伊想起樹枝的日影之中，彼个靜靜的蟬仔殼。",
    "paragraph_id": 13
  },
  {
    "title": "迷宮",
    "author": "胡長松",
    "text": "第二工的老祖廟仝款有鬧熱，所以友信的外媽嘛是叫怹轉去衙門後拜拜。友信中晝食飯飽仝款去到大溝邊彼个園仔外口。毋過，昨昏彼幾个囡仔攏無出現，干焦伊家己一个佇炎蓬蓬的日頭中硞硞等，遮望遐探。昨昏彼塊椅條毋知已經予人收去佗位矣。伊費真大的工peh上牆仔頭，結果，才peh起去，就予一个穿制服的初中生咻落來。「喂！你毋驚予彼个阿婆摃死？」初中生按呢嚇伊。友信毋知影是按怎初中生彼時陣會佇遐出現。",
    "paragraph_id": 14
  },
  {
    "title": "迷宮",
    "author": "胡長松",
    "text": "伊聽著初中生按呢喝，驚一下隨跳落來。「我只是欲入去抾蟬仔殼爾爾。」伊按呢講。「蟬仔殼？遐有啥物希奇？行！我tshuā你來去揣蛇殼。」初中生按呢講。伊生得真薄板，學生制服穿佇身軀闊朗朗。「無愛，我無愛蛇殼！」 「哈哈！無膽hòonn？抑是欲蠶仔葉？你有飼蠶仔hòonn？遐足濟。」 「敢有遠？」 「無啦！佇山邊遐爾爾。」 友信聽伊按呢講，就綴彼个初中生對山跤遐行過。",
    "paragraph_id": 15
  },
  {
    "title": "迷宮",
    "author": "胡長松",
    "text": "彼个初中生成好性地，沿路tshuā友信佚迌，掠草蜢仔予伊、佮伊比賽對大溝掔石頭、弄溝仔邊彼幾隻鴨仔，等等。按呢無意中，怹就行到山邊。友信毋捌家己一个人行遮遠。晉前伊的老母嘛干焦tshuā伊行到老祖廟後壁遐爾爾。今怹已經行二倍遠矣。伊想講，佳哉，猶閣早咧，蠶仔葉挽挽咧，拜託彼个初中生緊tshuā伊轉去外媽兜，按呢閣會赴。毋過彼个初中生搪著另外幾个大漢囡仔，假若共蠶仔葉的代誌放袂記去矣。",
    "paragraph_id": 16
  },
  {
    "title": "迷宮",
    "author": "胡長松",
    "text": "怹來到一欉大榕跤，開始佇遐踢毽子。怹問友信敢欲耍，友信講無愛。伊講：「我共蠶仔葉挽挽咧，就想欲轉去矣。」 「喔！蠶仔葉！著hòonn！險險袂記去！」彼个初中生共頭毛jiàu一下，用手指山邊講：「你有看著無，彼欉桑材，佇遐，我等咧隨tshuā你去。咱先耍毽子。」 友信成實看著山邊，一欉暗綠色的桑材，伊一世人毋捌看過遐大欉的，聽好〔thìng-hó〕會使應付到伊彼盒蠶仔生孫仔為止矣。",
    "paragraph_id": 17
  },
  {
    "title": "迷宮",
    "author": "胡長松",
    "text": "伊看著彼欉桑材，心肝頭才放心落來，知影彼个初中生並無騙伊。按呢，伊就放心佮彼陣大漢囡仔做伙耍毽子矣。一直到一陣山風吹來，伊才發現山影已經崁落來，日頭已經落山。友信看彼群大漢囡仔猶未耍夠氣，就著急起來。伊知影已經愛轉去伊的外媽兜矣──閣再講，若一暗落來，伊可能就揣無路矣。伊共彼个初中生問：「你敢欲轉去矣？」 「轉去佗位？」 「轉去恁兜啊！」 「阮兜？哈哈！阮兜就佇遮啊！」伊用手指邊仔彼間低厝仔。",
    "paragraph_id": 18
  },
  {
    "title": "迷宮",
    "author": "胡長松",
    "text": "然後，才想起伊講欲tshuā友信去挽的蠶仔葉。伊講：「行！咱來挽蠶仔葉！」 「免啦！我無愛挽矣！」友信感覺伊欲哭出來。「按呢，你敢會使tshuā我行轉去？」 「袂使！」彼个初中生講：「阮老爸欲轉來矣，伊若無看著我，我就愛予伊飼箠仔枝！」 「喔！」友信雄雄感覺閣受氣閣見笑，毋過伊毋知影欲按怎講。山影崁落來矣，拄才行來的彼條溝仔邊路，路燈嘛點著矣。伊踏出跤步，大伐走起來。",
    "paragraph_id": 19
  },
  {
    "title": "迷宮",
    "author": "胡長松",
    "text": "伊毋捌感覺遐爾驚惶過，就親像這世人攏無法度閣看著怹老母的彼種驚惶。伊知影，愛先走轉去溝仔邊的彼个園仔，紲落，才斡入去衙門後。毋過，衙門後的巷仔親像迷宮仝款。伊那想，那感覺規雙跤攏軟去矣。是按怎遐爾戇欲綴人行？伊罵家己。這聲，伊可能愛浪溜嗹，做散鄉人矣。伊想起伊看過的傀儡仔的形影，驚甲強強欲哭出來。毋過伊知影伊袂使哭，因為若哭，伊就永遠無機會走轉去矣。",
    "paragraph_id": 20
  },
  {
    "title": "迷宮",
    "author": "胡長松",
    "text": "伊出力走，甚至走甲一跤淺拖予伊家己踢入去溝裡，伊規氣共另外一跤嘛褪起來，褪赤跤拚命走。伊總算來到溝仔邊的彼个園仔，這時陣才敢小歇喘一下。毋過，當伊閣想著園仔內底彼个「腫頷的」講伊著欲死去的傀儡婆倒佇眠床頂的形影，伊隨就閣大伐走起來。伊走入去衙門後的迷宮，想著昨昏看著的蟬仔殼，想起「腫頷的」的話，感覺真歹吉兆。伊共伊的驚惶弓佇伊的嚨喉，佇夜暗的巷仔走幾落輦，一直揣袂著外媽怹兜。",
    "paragraph_id": 21
  },
  {
    "title": "迷宮",
    "author": "胡長松",
    "text": "一直到有一个阿伯仔看伊走第三遍經過，共截落來，問伊欲去佗位。伊才吼出來，講：「我欲去阮外媽兜！」 「莫著急，你共阿伯講，恁外媽是啥物人？」 友信規个頭殼空空，毋知欲按怎應。過一時仔，才對頭殼底浮出一个伊捌聽阿母講過的名字：「侖仔啦！阮外媽侖仔啦！」 「喔！侖仔我知。你莫哭，乖，侖仔我知影，來，我tshuā你轉去。」彼个阿伯共友信的手牽起來，按呢共友信講。",
    "paragraph_id": 22
  },
  {
    "title": "迷宮",
    "author": "胡長松",
    "text": "閣無偌久，伊遠遠看著外媽的厝，嘛看著伊的老母佮伊穿媠媠的阿妗徛佇門口埕，親像佇遐著急等候伊足久矣。伊用最後的氣力跳入阿母的胸坎裡，最後，放聲吼起來。阿母共友信攬咧，講：「戇囝，阿母佇咧，免驚，免驚，莫閣吼矣！免驚！」 友信大漢以後，就真罕得閣轉去怹老母的後頭厝。毋過，當伊佇這个親像迷宮的社會失志的時陣，伊永遠會使想起彼个共伊牽咧的阿伯，閣有彼个暗暝，伊的阿母溫暖的胸坎。",
    "paragraph_id": 23
  },
  {
    "title": "迷宮",
    "author": "胡長松",
    "text": "（完） 2017/4/21 寫佇內惟",
    "paragraph_id": 24
  },
  {
    "title": "死的聲嗽",
    "author": "胡長松",
    "text": "死ｅ聲嗽        胡長松         空氣內面有一陣歹鼻ｅ煙硝味。窗仔開咧，遂連一絲絲啊風都無。遐最後ｅ彼束光線自窗仔舌消失晉前，給歸塊玻璃抹作血紅，然後，閣用烏暗將伊擦掉。伊行入來，我注意著伊ｅ皮鞋，推[thui]甲烏滲滲閣金熾熾，不過，伊咯咯ｅ腳步聲，輕輕渺渺，親像留值門外口足遠ｅ所在仝款。我無給招呼，伊家己坐落膨椅內，腳蹺值茶桌頂頭。「你等我真久啊ｅ款？",
    "paragraph_id": 1
  },
  {
    "title": "死的聲嗽",
    "author": "胡長松",
    "text": "」伊開嘴，然後，自伊ｅ褲袋仔撏[gim5]薰出來。我想無，是按怎伊ｅ墨鏡猶嘸提落來？「嗯！」我應一聲，看伊將薰點灼。就算講伊ｅ面即陣是向我即爿，我也嘸知伊墨鏡後壁彼兩蕾目睭到底是底給我凝，抑是根本道無底看我？總講一句，我看未出伊ｅ眼神。「先飲[lim]淡薄仔酒好啦。」我講。伊若有若無點 [tam3]一個頭。拍開玫瑰木ｅ酒櫥，我提出上高級ｅ彼矸XO葡萄酒，芳透透ｅ葡萄色緻，值我疲疲搐ｅ手裡搖來晃去。",
    "paragraph_id": 2
  },
  {
    "title": "死的聲嗽",
    "author": "胡長松",
    "text": "我閣提出兩個水晶酒甌仔溙[thin5]酒，即時陣，遂想起阮囝仔時代。埤仔墘ｅ大大蕊黃花，金爍爍ｅ花瓣包著紅色火舌仝款ｅ芯蕊，值日頭腳，曝加干那卜燒起來。風颱才過，天頂青揚揚，幾百尾ｅ大頭鰱擠值水閘邊ｅ水竽仔叢內底，賁[phun2]來賁去。我合伊兩個人，一身潦入埤裡，雙手插落去掠魚，予彼大頭鰱賁加……   「你考慮了按怎？」伊將聲調壓低講。「啥物考慮了按怎？」   「哼！你莫 tiN2青。",
    "paragraph_id": 3
  },
  {
    "title": "死的聲嗽",
    "author": "胡長松",
    "text": "」伊夯頭，大大嘴將薰孚[phu7]出來。「欸，你敢知影，我拄才想起咱作囝仔ｅ時，潦值埤內底……」   「恬去！我今仔日來嘸是卜聽你講古ｅ。你聽予清楚，即擺理事長ｅ競選，你上好是莫參加，抑若無者……」   我行過，將酒甌仔匟值伊ｅ面頭前，續落店邊仔坐落。伊腳夯落來，將薰擱值薰盒仔，捧甌仔飲[lim]一嘴燒酒。伊梳一個海結仔頭，抹油，捋[loah]對後壁。即個面我熟甲有存，伊ｅ目眉烏密，鼻骨懸督督。",
    "paragraph_id": 4
  },
  {
    "title": "死的聲嗽",
    "author": "胡長松",
    "text": "彼時，阮予一尾一尾大頭鰱賁加歸身軀全土，看著顧埤ｅ歐里桑遠遠夯一枝柴箍，對埤仔墘ｅ另外一頭走來。「喂！卜按怎？咱辿[soan]未赴啊！」我給問。「你哪會遮槌，參伊打啊！卜按怎？」伊講。「嘿！阿狗你會記得否？」伊雄雄笑一聲。「哪會未記得？殷厝卡早值恁兜隔壁，即馬搬去三欉榕遐。」我講，三欉榕下腳有一個老墓仔，彼時，阮囝仔捷捷值墓龜爬起爬落底蹉跎，「不過，足久無伊ｅ消息啊。",
    "paragraph_id": 5
  },
  {
    "title": "死的聲嗽",
    "author": "胡長松",
    "text": "」   「哈，你當然嘛無伊ｅ消息！」伊將薰摀花，閣笑一陣。彼款笑聲予人歸身軀起雞母皮。笑煞，伊閣講一擺：「你當然嘛無伊ｅ消息！」   值彼個顧埤ｅ歐里桑走偎來ｅ時，阮禁氣，潛入水竽叢下腳。歐里桑走到遐，一開始受氣加操訐譙詈，不過，過一下子了後，發現阮無動無靜，伊遂緊張起來。伊大聲喝：「囝仔！恁莫閣匿啊，會死啦！囝仔！」阮繼續匿值水底，無睬伊，予大頭鰱一直捅阮ｅ身軀。",
    "paragraph_id": 6
  },
  {
    "title": "死的聲嗽",
    "author": "胡長松",
    "text": "續落，彼個顧埤ｅ歐里桑驚加將柴箍摒[phiaN]咧，乍[choann ]嘛潦入來。阮差不多仝一個時間伸手去掠伊ｅ腳，予伊道按呢哀叫一聲，跋落水底。「聽你ｅ口氣，你知影伊ｅ下落？」我聽著家己ｅ聲微微啊底顫。「嘿嘿！我當然嘛嘸知。不過，我會凍給你講，伊彼暫綴值林董仔遐，林董仔舊年聽講嘛像你仝款，卜來搶理事長ｅ位，結果遂……嘿嘿，當然，這是聽講，聽講你知乎？」伊講煞，斡頭過來，我感覺歸個腰脊骨冷起來。",
    "paragraph_id": 7
  },
  {
    "title": "死的聲嗽",
    "author": "胡長松",
    "text": "「喔！」我啜一嘴燒酒。彼個歐里桑，跋入水底了後，值水底一爿操譙，一爿喝救命。我看著伊，問講：「咱咁卜給救？」伊就是按呢笑：「哈！救啥？救伊起來掠咱嘸？」阮提著大頭鰱走ｅ時，彼個顧埤ｅ歐里桑猶閣值水裡直直賁……   「友仔，是你才講予你知呢，時代無仝啦！你無聽人講，未虐蟳，卜虐鱟，欸，愛會曉看辦勢。」   「恁劉董確實是一尾角色，」我講，「不過，你尚好嘸通放袂記，當初時，包括伊在內，是啥人挺起ｅ？",
    "paragraph_id": 8
  },
  {
    "title": "死的聲嗽",
    "author": "胡長松",
    "text": "」   「哈哈！這我當然嘛是會記得，萬分ｅ感謝。」   「你會記尚好，咱做人……」   「唉咿！友仔，我拄才講，我嘸是卜來遮聽你講古ｅ，更加嘸是卜來聽你講道，咁講你聽無？我來，干擔卜等你一句話。等你一句話，我就走！」   彼時，有黃色花瓣佮紅色花舌ｅ花蕊，開值整個埤墘、田墘，燒烘烘，若親像卜給歸個過去燒掉。我合伊值遐火焰內底走跳。伊ｅ酒甌仔空去，我問伊閣卜飲[lim] 否，伊掊一個手。",
    "paragraph_id": 9
  },
  {
    "title": "死的聲嗽",
    "author": "胡長松",
    "text": "我手伸入去衲袋子，摸一下我新買ｅ槍：「可惜你來傷慢，我已經答應人啊！」   「哼！」伊講：「友仔，到時陣莫怪我無情，我先給你講清楚。各人ｅ公媽各人栽，我代替阮劉董來遮，就是卜寄話來，上好你是會曉看辦勢。阮劉董嘛講，伊卜聽看覓仔你開啥物條件，無定伊會當接受。」   「無條件。你給講，我無條件。我絕對參選到底。」   「敢講，完全攏無機會？」   「無機會。」   「若看值我即個老朋友一場咧？",
    "paragraph_id": 10
  },
  {
    "title": "死的聲嗽",
    "author": "胡長松",
    "text": "」   「老朋友？」我慢慢無閣驚伊。我喝講：「若是代念老朋友，你應該倒轉去勸恁劉董，請伊退出，嘸是來遮糟蹋我！」我看伊，伊ｅ墨鏡後面，若像熾一下光。伊哈一個唏：「喂，你嘛卡差不多咧！嘴箍誠硬呢！你閣會記頂擺縱貫路ｅ代誌乎？想看覓，自從彼擺漏氣了後，誰閣信你？喂！遐是我給你安搭ｅ呢！即馬，咱歸條縱貫路攏嘛知影，你干單是一個卒仔！」講煞，伊將桌仔大大力礑[tng3]落，「我隨時會當予你西呦那啦！",
    "paragraph_id": 11
  },
  {
    "title": "死的聲嗽",
    "author": "胡長松",
    "text": "」閣來，伊對褲袋仔撏第二枝薰出來，咬值嘴裡，又閣嘿嘿笑兩聲。我瞭解，遐完全是藐視ｅ笑聲。我無講話，干單用目睭給凝。「彼時，無嘸著，值火焰ｅ過去，你一直是一個氣魄ｅ查甫子，」我徛起來，慢慢行去伊ｅ身邊，給伊幔咧。續落，我對衲袋仔捎[sa]槍出來拄值伊ｅ頭殼額。我給講：「不過，你莫嚇[haN2]我，你，我嘛要予你知影我是啥物人物。我會當挺恁徛起，就會當揪恁跋落，知否？",
    "paragraph_id": 12
  },
  {
    "title": "死的聲嗽",
    "author": "胡長松",
    "text": "」   伊予我ｅ槍拄咧，遂看起來一點啊都袂驚惶。甚至，伊對另外一爿褲袋仔撏錸咑[lai2-tah]出來，鏗一聲將蓋拍開，若親像一點仔都無將我匟值眼內。伊點火，烞薰，而且，腳又閣伸去擱值桌仔頂，晃咧晃咧。然後，伊給錸咑ｅ蓋嵌[kham]咧，匟入褲袋仔。「有話好好仔講嘛，友仔！」伊即瞬才斡頭看我，用手輕輕仔給我ｅ槍拺[sak]開，對著槍管孚[pu5]一喙薰：「敢講，你猶未鼻著遐味呢？",
    "paragraph_id": 13
  },
  {
    "title": "死的聲嗽",
    "author": "胡長松",
    "text": "」   我一時捎無伊ｅ靠身。他欷哼兩聲，安呢徛起來，對著我講：「你敢這緊就放袂記啊？欸……不過今仔日，我話講夠遮就好，嘸管你ｅ意思啥款，我攏愛告辭啦！」講煞，他咳一聲，順一下仔伊ｅ嚨喉。對伊即款無要無緊ｅ態度我氣甲痺痺搐：伊ｅ眼內敢真正一點仔都無我ｅ存在？好啊，我閣一擺夯槍給拄咧：「你給我擋咧！」我喝：「你莫叫是我嘸敢給你碰[phong7]！」其實，我ｅ手搐加足厲害。「哼！",
    "paragraph_id": 14
  },
  {
    "title": "死的聲嗽",
    "author": "胡長松",
    "text": "」伊對嚨喉底出聲，猶原是給我ｅ槍掊開，續落遂做伊行。伊閣撣一句話予我：「好！我等你碰！」   伊一步一步行向門口，我ｅ槍即時相準伊ｅ尻脊骿；嘸知是怎樣，囝仔時代，顧埤ｅ歐里桑，跋落值埤裡賁ｅ形影，遂閣浮現值我ｅ面頭前。彼個歐里桑，愈賁愈細力，愈喝愈無聲……即瞬遂合伊ｅ腳脊骿歸個疊做夥。將門拍開了後，伊行出去。我無開槍。伊行入去值夜幕之中，行出門，最後一擺斡身看我。",
    "paragraph_id": 15
  },
  {
    "title": "死的聲嗽",
    "author": "胡長松",
    "text": "伊看著我慢慢將槍放下來，然後，阮自安呢徛對看，直直到伊開嘴：   「即馬你知影，卜碰死家己ｅ朋友，原仔嘸是簡單ｅ代誌乎？」伊將伊ｅ墨鏡提落來。我發現伊ｅ目睭仁發光，若像是射出來兩枝青色ｅ箭，而且，目睭仁四周圍有干那蜘蛛網仝款ｅ血絲牽纏。「多謝你ｅ燒酒。」伊講。即瞬，我才感覺著我ｅ頭殼額仔，有一絲仔ｅ熱流滲落來。",
    "paragraph_id": 16
  },
  {
    "title": "死的聲嗽",
    "author": "胡長松",
    "text": "我看著伊對烏夜中消失ｅ時，我ｅ手嘛消失去，偃頭看，我ｅ腳嘛消失，續落，是我ｅ胸崁……   我才想起著伊入門晉前彼陣煙硝味。我感覺恐怖。一切攏消失去，閣來，除了烏色ｅ空虛，我啥物攏看未著，干擔聽著伊咯咯ｅ腳步聲，輕輕渺渺，愈來愈遠…… 2000.10  初稿 2004.10 定稿 PAGE  1 PAGE  1",
    "paragraph_id": 17
  },
  {
    "title": "淡忘",
    "author": "胡長松",
    "text": "淡忘的恩典 （小說） ＊ 初春最後一道的寒流離開以後，阿陽在施璧芮小姐的陪伴下，來到了台灣中部地區的豐饒平原。他剛剛從一段新任務的忙碌中喘了口氣，向公司請休了幾天特別假，而去拜訪了孕育他的文學與信仰的業師K先生。道別的時候，K先生說，沿著台19線走走看看是不錯的。於是，他們就馳車向南而去。清晨，台19線道路兩旁的小葉欖仁傘似的張開，向上吐出新葉點點，閃爍著金黃翠綠的光芒。",
    "paragraph_id": 1
  },
  {
    "title": "淡忘",
    "author": "胡長松",
    "text": "注滿水的稻田映著藍天和雲影，田裡新綠的秧苗綿延到了天邊。萬物都在欣然生長繁盛之中。＊ 阿陽告訴施璧芮小姐：「這樣的景色好像要我把過去的不愉快都遺忘了。於是我猛然想起了前一陣子的閱讀。那是關於德國路德宗的田立克牧師談論保羅名句『我作一件事，就是忘記背後，努力面前的。』*的篇章。田立克牧師在一開始就問讀者說，我們需要淡忘的竟是什麼呢？」 ＊ 施璧芮說：「難道不是我們一切的不愉快嗎？",
    "paragraph_id": 2
  },
  {
    "title": "淡忘",
    "author": "胡長松",
    "text": "」 ＊ 阿陽說：「的確是我們的不愉快沒錯。但是好像又不是那麼簡單。」 ＊ 想不到這句話才說完，阿陽的腦海中就閃過了小時候的悲慘心靈了。背負了大人們的爭吵的日子，是一種過於早熟的勞苦吧。而後，他的腦海中，又閃過了年輕的母親帶著他們幾個孩子離家的畫面，他們曾縮居在空蕩的一處屋子、三餐以摻醬油的米飯度日。",
    "paragraph_id": 3
  },
  {
    "title": "淡忘",
    "author": "胡長松",
    "text": "他也想起了他的兒時，母親在辛苦勞動的畫面，或者在日正當中騎著鐵馬、包著頭巾，載著比她還重的貨物在路上踽踽前進的模樣。＊ 在灑滿陽光的大道上，阿陽說：「不全然是這樣。過去有些不愉快是很難淡忘的。田立克牧師說得不錯，每個生命的存有都註定含有過去的成份，就像路旁那一棵年老的大樹，它必然存在著生命的根基，是難以撼動的吧！我想，有些過去，會伴隨著大樹的生命，直到它倒下吧！",
    "paragraph_id": 4
  },
  {
    "title": "淡忘",
    "author": "胡長松",
    "text": "那些不愉快也是這樣的，它們不會消失，倒是會換成一種養分滋養我們，而聖保羅的話似乎另有玄機。」 ＊ 施璧芮小姐嘟著嘴說：「那又是什麼？你老是這樣惡習不改，喜歡賣關子！」照進車窗的陽光，落在她染成褐色的捲髮上。＊ 阿陽一臉歉然：「不是這樣的啊！我只是難以啟齒罷了！」 ＊ 施璧芮說：「又有什麼好難以啟齒的？」 ＊ 阿陽說：「喔親愛的，那是保羅身上的刺啊。妳難道忘了，使徒保羅的身上，難道不是背負了重罪嗎？",
    "paragraph_id": 5
  },
  {
    "title": "淡忘",
    "author": "胡長松",
    "text": "難道他不曾親手捉拿了眾多的基督徒上十字架，奪取了他們的生命？而耶穌基督殉難的時候，他不也是在現場帶頭喝采的一個領袖嗎？他若只是背負著這些罪孽，生命終是無法前進的啊。妳看他多誠實，他常常說他是帶著重罪的人。只是，背負著這些罪的重擔，人們將會寸步難行。他是提醒我們這件事而已。",
    "paragraph_id": 6
  },
  {
    "title": "淡忘",
    "author": "胡長松",
    "text": "我說難以啟齒，是因為我犯下的罪孽絲毫不比保羅少啊，假設我要時刻認真回想這些罪孽，我將要睜不開我的眼睛，恐怕像是保羅在大馬士革的路上看見耶穌一樣，眼睛都要瞎了！」 ＊ 施璧芮說：「你這麼說似乎有些道理。但是，人自己的罪孽又豈能說忘就忘呢？如果那麼簡單，世上就沒有惡夢了啊！」 ＊ 阿陽說：「妳說得太好了。我們靠著自己要遺忘自己的罪孽，那只會一事無成罷了。",
    "paragraph_id": 7
  },
  {
    "title": "淡忘",
    "author": "胡長松",
    "text": "假設妳相信終有一個末日的審判，就算我們自己忘了這些罪惡，最後我們的罪惡還是被記著，而終有一個死亡在等著我們。這是我們永遠也無法遺忘，也無法『被』遺忘的。這個死亡，就是人類永遠的惡夢了。所以保羅勉勵我們，要忘記我們背後這個死亡的巨大權勢啊！」 ＊ 施璧芮聽阿陽這麼說，不禁喊了一聲：「天啊！",
    "paragraph_id": 8
  },
  {
    "title": "淡忘",
    "author": "胡長松",
    "text": "」 ＊ 阿陽繼續說：「幸好，妳要牢牢記住，保羅說，只有審判台上的判官耶穌基督有辦法淡忘了我們的罪，而這個淡忘的恩典，來自於我們因為相信祂，而且承認了我們這些罪，在這些罪上努力悔改著。於是祂寬宥了我們，讓我們終於也能淡忘了自己的罪，讓我們也能淡忘了死亡，而勇敢地朝向前方邁進。這就是保羅說『我作一件事，就是忘記背後，努力面前的。』的真正奧義了！」 ＊ 施璧芮說：「哇！原來是這樣。",
    "paragraph_id": 9
  },
  {
    "title": "淡忘",
    "author": "胡長松",
    "text": "還好是這樣，要不然，我今天又要作惡夢了。」 ＊ 阿陽說：「哈哈！不會的！陽光這麼美，我相信妳今天絕對不會作惡夢的。」 ＊ 施璧芮說：「最好是這樣！但是你還沒有說清楚，保羅說的面前的東西，又是什麼？」 ＊ 阿陽說：「這次再讓我賣個關子吧！下次再告訴妳！」 ＊ 於是，他們的車子繼續靜靜地在灑滿陽光的台19線道路上奔馳。K先生說得不錯，這條路太美了，那是台灣真正的田園之地。",
    "paragraph_id": 10
  },
  {
    "title": "淡忘",
    "author": "胡長松",
    "text": "就算不是第一次開，阿陽仍覺得像是第一次開在這條路上一樣，處處充滿著驚奇。在道路兩旁的大樹上，陽光的金綠光芒散佈在空氣中，好像延伸到了耀眼的藍色天幕的最深處。2018/3/25 ＊註：腓立比書3:13：「弟兄們，我不是以為自己已經得著了；我只有一件事，就是忘記背後，努力面前的。」",
    "paragraph_id": 11
  },
  {
    "title": "人事",
    "author": "胡長松",
    "text": "（小說）人事     胡長松 阿陽想起這件往事。是佇台灣中等教育畸形的1980年代，伊的老爸為著伊所做的一件特殊的代誌──阿陽定定想，這款代誌伊做袂來啦，毋過，伊的老爸煞為著伊按呢做。彼个時陣，囡仔人讀冊時行「越區就讀」，尤其打狗市區的國中，追求「明星國中」──毋干焦按呢，明星國中內面，分「A段班」佮「B段班」。人攏講，「A段班」就是「讀冊班」，阿「B段班」攏無咧讀冊，就是「放牛班」啦。",
    "paragraph_id": 1
  },
  {
    "title": "人事",
    "author": "胡長松",
    "text": "彼冬阿陽國校畢業，欲去讀的國中嘛是「明星國中」，彼間國中內面毋但有「A段班」佮「B段班」，聽講閣有「特A班」，是校長特別撨的，老師攏有揀過，保証高中第一志願規班考欲規十个。阿陽怹老母消息靈通，轉來講，若欲讀這款「特A班」，小學成績愛好，閣愛tsông人事。人事？阿陽小學成績是好，毋過怹兜做田底的，哪有啥物人事通tsông？",
    "paragraph_id": 2
  },
  {
    "title": "人事",
    "author": "胡長松",
    "text": "也阿陽怹老爸鳴豐仔，平時佇社會就是姑鳥一隻，朋友有是有，若講欲tsông人事彼款的，臨時臨耀，是欲去佗位揣？按呢想來想去──啊，著啦，煞無去想著彼箍陳的？鳴豐仔共阿陽怹老母講──彼箍陳的，阮專科同窗，聽講入去養護工程處，誠會曉軁，今已經做到主任矣。人彼佇官場的，較有辦法，我來去拜託伊！──人就欲予你拜託？阿陽怹老母講。──哪會袂？陳的會當畢業，敢毋是靠我共伊補習數學？鳴豐仔講。",
    "paragraph_id": 3
  },
  {
    "title": "人事",
    "author": "胡長松",
    "text": "伊數學足好，當年大學聯考97分，可惜英文憨慢，4分，無考著大學，入去讀工專，成績一等的，頭名畢業。彼个陳的，確實攏來佇鳴豐仔厝nih補數學，一直夠畢業。阿陽記甲真清楚，隔轉工，怹老爸一个面青筍筍轉來。──按怎，敢有揣著人？阿陽怹老母講。──扯（tshé）！免閣講矣！彼箍陳的，煞煞去矣！──按怎講？──煞毋知我入去伊的辦公室（嘿！閣不止仔大間咧！）彼个陳的就嫌我的鞋仔癩哥。",
    "paragraph_id": 4
  },
  {
    "title": "人事",
    "author": "胡長松",
    "text": "我就拄去柴埕，鞋仔免講嘛癩哥，伊就講，伊彼辦公廳舖大理石的，無好整理，去伊遐的攏穿甲偌仔襒tsah咧！假若講我穿甲假若工仔，去削著伊的面底皮。怹娘咧，人講過橋拆橋枋就是這款的。──按呢你就走矣？──代誌無講，欲按怎走？我只好面底皮繃咧，共代誌講予聽，問看伊有啥物辦法。我閣共陽仔小學市長獎的獎狀提去予伊看。想袂到伊講我是欲共害，伊講伊做公務人員，無咧行這路的，叫我免寄望伊。毋過，『啥物特A班？",
    "paragraph_id": 5
  },
  {
    "title": "人事",
    "author": "胡長松",
    "text": "有影這好？』陳的嘛是按呢講，閣共資料抄落來，講欲替我去別个部門問看覓。伊的面，我看就知矣，根本就無心，干焦驚我共伊的辦公廳踏垃圾去，扯！煞煞去矣！阿陽想起，經過伊的老爸去別位的走tsông，伊猶是入去彼班特A班讀冊，彼是伊的老爸無顧面子，去向人拜託來的。尤其── 尤其阿陽進一步想起，佇國中開學的第一工，落風颱雨，伊的老爸鳴豐仔駛車來接伊下課，伊一坐入去車頂，老爸就共伊講──嘿！",
    "paragraph_id": 6
  },
  {
    "title": "人事",
    "author": "胡長松",
    "text": "原來彼个陳的，怹囝佮你仝年咧！我拄才共問，原來伊嘛來讀恁這班哩！扯！攏共我講伊無路！唉！人喔！翻頭看，經過35年，今阿陽的囡仔嘛讀大學矣，伊的老爸鳴豐仔嘛過身去矣。這工風敆雨閣來到打狗，伊想起這个故事，雄雄了解伊愛面子的老爸捌為著伊做過偌爾大的犧牲。2021/8/7 寫佇打狗徛家",
    "paragraph_id": 7
  },
  {
    "title": "請問阮阿爸",
    "author": "胡長松",
    "text": "【二二八系列小說之 6】    請問，阮阿爸……   胡長松     幾若年後 「阮老母死了後，我才小可知影阮老爸ｅ代誌。阮二伯仔叫我來揣你。伊講當初時，阮阿爸是你埋ｅ。我問過足濟人，才問著你搬來值遮。」 幾若年後，我來夠愛河邊一間鐵厝。即間鐵厝，值向河ｅ巷仔邊，隔一條石頭仔路ｅ對面，道是熱天ｅ愛河墘岸。過晝ｅ日頭照值河邊鳳凰樹ｅ葉仔合樹椳，一斑一點，嘛映在無風無搖ｅ河水，熠熠發光。",
    "paragraph_id": 1
  },
  {
    "title": "請問阮阿爸",
    "author": "胡長松",
    "text": "睏晝ｅ時間，四周圍干那是呼吸暫停，陷入值寂靜之中。一寡長短ｅ木材曝值壁邊，濕濕ｅ水汽位柴枋[pang]裡蒸出來，有一陣干那是拄漬好ｅ鹹魚ｅ味。開門ｅ是歐里桑林有夏。林有夏大約六十歲頭，頭毛氆白，穿一領白色小可反黃ｅ吊迦仔，一身軀ｅ排骨烏金仔烏金，看起來猶真勇健。伊目睭瞇咧，夯頭看位石頭仔路ｅ方向。路裡無人，日頭光照加石頭仔路刺目起來。伊揚手，意思叫我入去。",
    "paragraph_id": 2
  },
  {
    "title": "請問阮阿爸",
    "author": "胡長松",
    "text": "鐵厝內面其實是小型ｅ木材加工廠，正中一座鋸檯，角仔柴、隔枋、合板[pan2]、各種傢司頭仔……大大細細囥加歸內底，土腳攏是柴幼仔，壁邊有一扇窗，滲入來ｅ光線裡，膺蓬蓬ｅ柴麩底旋轉。角落ｅ椅頭仔頂有一台La-ji-ou底放送，電台ｅ主持人當底賣藥仔。「我一定是攪擾啊……」   「無啦！你坐！你坐！」 阮面對面坐咧，恬恬勃[pouk]薰。「你位叨來ｅ？」 「台南。",
    "paragraph_id": 3
  },
  {
    "title": "請問阮阿爸",
    "author": "胡長松",
    "text": "」 「嗯我想起來，恁老母仔有講過，恁搬去值台南。十幾冬啊喔，她來揣我。」 「哦？」 「彼當陣，她來問我恁老爸仔埋值叨，人卜開路，要khioh骨，她遂揣無墓。我chhoa7她去，結果，恁老爸仔ｅ墓予一抱野草嵌牢咧。」 「坦白講，我嘸八去過阮阿爸ｅ墓，阮老母無卜講。落尾，她給伊安值寺裡，我才通去。」 「喔……」   「歐里桑，我想卜請問，彼時陣，阮老爸……」   伊深深點一個頭，然後又閣點一枝薰。",
    "paragraph_id": 4
  },
  {
    "title": "請問阮阿爸",
    "author": "胡長松",
    "text": "薰煙慢慢上升、散開，值窗光之中旋轉。下面是伊對我所講ｅ話：   是，恁老爸仔是我埋ｅ 彼時陣我三十出頭歲。我是澎湖人，十五歲道來高雄學做木，續落娶某生子，滯值鹽埕埔五層樓仔後壁。無嘸著，恁老爸殷兄弟仔滯值阮彼箍笠仔，殷徛鬥陣。殷厝裡有一頂總舖眠床，是我去釘ｅ。我猶會記，恁二伯仔是第五鄰ｅ鄰長，光復了，恁二伯仔對眾人ｅ代誌足熱心ｅ，所以伊做鄰長。其實阮定定做夥飲燒酒。飲啊！是安怎嘸飲？",
    "paragraph_id": 5
  },
  {
    "title": "請問阮阿爸",
    "author": "胡長松",
    "text": "你知否，咱台灣人，伊娘咧，卡輸人ｅ細姨仔子，新婦仔命啦！你知否，殷來彼工，阮閣值路頭搭一座靴呢高ｅ牌樓，松梧ｅ呢！結果，靴畜牲……你講啥？八啦！恁老爸仔我哪會嘸八？伊合我差不多歲，因為禿額，我攏叫伊阿禿仔。伊生著真大漢，值日本時代，伊是田町壯丁團ｅ團長，唬！伊遐木劍[bok-khan2]武起來，赦赦叫！驚倒人，未輸咧做風颱咧！伊讀過公學校，落尾光復了，有人介紹伊去看守所做採講。酒喔？",
    "paragraph_id": 6
  },
  {
    "title": "請問阮阿爸",
    "author": "胡長松",
    "text": "伊嘛飲，飲無像我遮濟道有影。你今年幾歲？喔，三十二，安呢彼年阮嘛差不多你晉ｅ歲。恁老爸仔疼你啦，你滿月，他行[heng7]紅蛋行夠戲院靴去。我給講，你好額喔？即馬物件遮貴。伊講，子伊ｅ，伊歡喜，講我目孔赤。我咧目孔赤？我子生四五個，哮道未赴啊，我目孔赤卜創啥？不過，橫直伊疼你啦！伊疼你啦！道是安呢。你卜飲酒否？我去kam2仔店摜，今仔日咱飲一杯……未啦！費氣啥？kam2仔店值隔壁爾啊…… 對啦！",
    "paragraph_id": 7
  },
  {
    "title": "請問阮阿爸",
    "author": "胡長松",
    "text": "我晉才發覺，你合恁老爸仔生得足仝面ｅ，特別是恁彼個頭殼額仔，若仝一個模仔印出來ｅ咧……唉！想未夠，你嘛三十二啊！阿禿仔若無死…… 即件代誌，其實我真久無閣想啊。有時仔我看咱人啊，唉呀，一枝草枝啦，lap落道扁去啊啦；是講，扁去歸去道予扁去好啦，閣想卜爬起來創啥？憨憨仔過日啦，予狗lap予豬lap嘸是攏差不多，日頭曝落夠底，仝款lian去。賤命啦！你成實嘸飲一杯？好啦，無，你飲茶，嘸通客氣。",
    "paragraph_id": 8
  },
  {
    "title": "請問阮阿爸",
    "author": "胡長松",
    "text": "其實彼日我嘛險予靴畜牲打死。阮厝內ｅ米甕拄好無米，所以我透早道去三塊厝靴買二斗米轉來，差不多卜偎晝ｅ時陣，我提米袋去還。出門晉前，阮某煩惱加，她講前一日，陸橋腳靴有一個電力公司ｅ人予兵仔打死，叫我莫出門。我給講，哪會使？買賣是安呢，咱米袋無提去還人，人卜安怎做生理？我閣給講，我無做啥，殷未對我安怎。是啊，卡早日本時代，官府歹是歹[phain2]，掠人嘛要閣講道理，我無做啥物代誌，官府掠我創啥？",
    "paragraph_id": 9
  },
  {
    "title": "請問阮阿爸",
    "author": "胡長松",
    "text": "晉想起來，彼時陣有影真悾am。其實講破是安呢啦，我想卜順續去揣我一個朋友飲燒酒。伊滯值南台路靴。所以我米袋還還咧道去揣伊。結果才飲無二嘴，阮道聽著答答答ｅ槍聲。阮緊跳起來。外面有人底喝，兵仔打落山來啊，閣衝對車頭靴去，么壽骨！有幾若台卡車ｅ兵仔，我道想講要緊轉去。想未夠一出門，遂看著有人夆打死值路中央。靴兵仔將槍架值大路口，答答答！答答答！看著人道彈。我道緊斡入去巷仔，一路匿，一路逃，唬！",
    "paragraph_id": 10
  },
  {
    "title": "請問阮阿爸",
    "author": "胡長松",
    "text": "佳哉，閣走有轉來，才死無去。我一轉夠厝，道聽講市政府靴死足濟人ｅ。阮歸家歲仔驚加破膽，攏匿值眠床腳。街仔路一直有槍聲，過二三工才靜落來。一靜落來，恁二伯仔道走來揣我。我猶會記，彼工落雨，伊渥加歸身軀澹漉漉，臭汗酸味足重，一個面花貓貓，看起來真悽慘。伊走來揣我，講恁老爸仔予兵仔打死啊，是值愛河邊ｅ一個紅毛土管[kong2]裡揣著ｅ，伊叫我詮[chhoan5]隔枋，卜給恁老爸仔做壽入木。",
    "paragraph_id": 11
  },
  {
    "title": "請問阮阿爸",
    "author": "胡長松",
    "text": "彼一工市政府有請一寡土公仔，用sak車仔給遐無人認ｅ屍體運去林德官ｅ墓仔埔埋，恁二伯仔熟悉其中一個，道拜託伊，講若夠位先莫入土，等我過處理。伊講了，道斡咧講伊要轉去厝通知，先走啊，阿我道緊詮物件傢司。隔枋拜託二個厝邊鬥腳手扛過，我嘸敢提槓槌仔值路裡行，道揹一卡袋仔，將物件攏囥入去，因為驚夠時揣無恁老爸道害啊，所以我先趕過。出門ｅ時，雨小可停啊，不過天色烏陰。我無踅過市政府，直接行五福路。",
    "paragraph_id": 12
  },
  {
    "title": "請問阮阿爸",
    "author": "胡長松",
    "text": "即條路自日本時代道有啊，開加足大條ｅ，直接位鹽埕埔通夠林德官。當然囉，彼時陣猶是石頭仔路。阿靴土公子ｅsak車仔道是順愛河行，夠五福橋才斡過林德官去ｅ。靴sak車仔一台疊四五具ｅ屍體，大約有五六台，來來去去。車沿路sak，血道沿路滴。我行上五福橋，看著遐sak車仔ｅ車輪仔跡[jiah]，一跡一跡，紅吱吱，親像是予刀仔lio5過ｅ傷渠，安呢一路lio5夠林德官去。",
    "paragraph_id": 13
  },
  {
    "title": "請問阮阿爸",
    "author": "胡長松",
    "text": "有ｅ血已經結做歸角ｅ血角，卡大粒ｅ結做血球，雨閣落落來ｅ時，道khi-khi-kok-kok，值歸條路糊糜仔路裡輦。啊！我給你講，我即世人嘸八看過評遮閣卡驚人ｅ啊啦！我值路裡ｅ一台車仔頂揣著恁老爸阿禿仔，伊禿頭，卡好認，我揣著伊ｅ時，伊ｅ外衫褲已經予人剝了了啊。靴土匪！駛殷X，靴土匪…… 值林德官，靴土公仔是挖大約七尺立方ｅ土坑，一車一坑，然後將死者埋入去。唉，想起來真凊采啦，連一領草蓆都無。",
    "paragraph_id": 14
  },
  {
    "title": "請問阮阿爸",
    "author": "胡長松",
    "text": "恁老爸仔頭殼著一槍，身軀著幾若槍，歸身軀ｅ血流了啊，干那消水去ｅ茄仔，lian 餔餔，身上ｅ血跡已經堅焦去，實在是足可憐ｅ。我給伊ｅ壽木釘好，將伊囥入去，一想著伊前幾日猶活跳跳，阮猶做伙飲燒酒，我想著道目屎流。我給講：阿禿仔，你安呢做你走，你ｅ某子卜安怎？阿你ｅ子，猶遮細漢…… 想未夠，即馬，你嘛三十二啊，恁老爸仔有靈聖，一定足歡喜ｅ啦！",
    "paragraph_id": 15
  },
  {
    "title": "請問阮阿爸",
    "author": "胡長松",
    "text": "本底我卜等恁厝裡ｅ人來封釘，嘸過，靴兵仔直直對我相，我感覺真驚嚇[hiaN5]，而且雨閣卜大陣起來，我只好直接給封釘。我給恁老爸仔講：阿禿仔，失禮啦，今仔日恁厝裡大細漢未赴來看你，辜不二衷，實在是不得已，你嘸好怨嘆。你好禮仔行，好禮仔行乎！最後，我合晉前鬥扛隔枋來ｅ二個厝邊，緊挖一個土坑，將恁老爸仔埋入去。以上 歐里桑目睭瞌瞌，身軀the值椅靠。當伊目睭閣八開ｅ時，歸個目箍攏紅起來。",
    "paragraph_id": 16
  },
  {
    "title": "請問阮阿爸",
    "author": "胡長松",
    "text": "「真多謝，歐里桑，阮老母從來嘸八講著阮老爸。我自細漢道無滯值高雄，我是值台南大漢。」 「我知啦。我想，她一定是真怨嘆。其實，恁老爸仔是代替恁二伯仔死ｅ，彼工市政府卜開會，因為恁二伯仔是鄰長，殷派人來通知，結果恁二伯無值咧，所以恁老爸仔才會代替伊去。誰知影，一去，道無轉來。唉！我有苦勸恁老母啦！我講，人啊嘸是恁二伯仔宰ｅ，哪會使怪伊。嘸過，她聽未落。",
    "paragraph_id": 17
  },
  {
    "title": "請問阮阿爸",
    "author": "胡長松",
    "text": "我想，她一定足怨嘆ｅ……」   我拜託歐里桑給我講五福路卜安怎行，然後，道向伊告辭。這是1970年代ｅ代誌。我徛值黃昏前金色日光燦燦ｅ五福橋頂，想卜揣著當年ｅ血跡，嘸過當然，我是揣無啊。車輛值點仔膠路頂面來來去去。我想，伊ｅ血，可能早已經予彼日ｅ雨水沖入去大海，流對一個我嘸知ｅ所在去咯…… 2003/4/12 PAGE   PAGE  4",
    "paragraph_id": 18
  },
  {
    "title": "貓語、烏布合貓ｅ民族",
    "author": "胡長松",
    "text": "貓語、烏布合貓ｅ民族   胡長松     彼個鐵籠仔猶摒值私人動物園ｅ牆仔角。過去，是一隻老貓關值鐵籠仔內底，是一隻五千外歲ｅ貓。有真濟人知影，伊聽有人話，閣會曉講，甚至值某一方面，講得比任何一個大學生閣較好；無人敢反對伊是一個出色ｅ演說家！當然動物園彼個所在，是無啥可能關貓ｅ，大多數ｅ人去靴，是為著卜看虎、看豹、看獅；「會講話ｅ貓？」殷晃頭：「你有講重擔[teng5-ta5N]否？",
    "paragraph_id": 1
  },
  {
    "title": "貓語、烏布合貓ｅ民族",
    "author": "胡長松",
    "text": "」一起先確實是安呢，無人卜信；嘸拘彼日，貓ｅ主人值動物園門口，提放送頭將伊錄下來ｅ貓語放送出來，遂造成了轟動，動物園一下晡擠入去十萬外人。逐個人攏卜去聽貓講話。即隻貓底講話其實合咱差無外濟，只不過，伊ｅ口氣有淡薄仔像外國人，而且咬字難免閣有未少嘶煞叫ｅ尾聲，所以一開始你可能未去注意。",
    "paragraph_id": 2
  },
  {
    "title": "貓語、烏布合貓ｅ民族",
    "author": "胡長松",
    "text": "我相信大多數ｅ人，干單會給伊當作是一隻普通ｅ貓，就算你雄雄聽出來伊會講話，加加，是給當作評別隻較巧爾爾，參足濟學人講話ｅ九官鳥仝款，會曉三兩句人話，無啥物了不起。不過，事實上無遮簡單。",
    "paragraph_id": 3
  },
  {
    "title": "貓語、烏布合貓ｅ民族",
    "author": "胡長松",
    "text": "可能無斟酌聽過ｅ人是未知影ｅ，伊ｅ聲調內面有驚人ｅ氣力：值伊miou-oh miou-oh叫ｅ貓語內底，有時陣憤慨激動，充滿著生物本能ｅ野性；有時陣無比溫柔，親像溪水輕聲細說流過溪埔ｅ歌詩；有時，閣笑頭笑尾，親像卜給過去ｅ歡喜、驕傲完全展示出來；伊歡喜，聽ｅ人就綴伊歡喜，伊受氣，聽ｅ人就綴伊受氣，遂一下手鑽入你ｅ耳孔，位靴，卜給你歸身軀ｅ神經線齊揪作伙。",
    "paragraph_id": 4
  },
  {
    "title": "貓語、烏布合貓ｅ民族",
    "author": "胡長松",
    "text": "這其中，當然嘛包括著未少你對貓所代表悠久ｅ貓族智慧彼款無邊ｅ欣羨。咱ｅ生活無聊，一工度過一工，耳孔所聽攏是生活艱苦ｅ聲調、愛情ｅ失落、空缺ｅ失志、家庭重擔ｅ挑戰……無人想會到，竟然值一隻貓ｅ嘴裡，咱會凍聽著未來生活ｅ全部趣味。",
    "paragraph_id": 5
  },
  {
    "title": "貓語、烏布合貓ｅ民族",
    "author": "胡長松",
    "text": "流湠值空氣內底ｅ貓語，用伊充滿著動物本性ｅ熱情、以及給所有虛假語言踏值跤底ｅ自然聲說，值來來去去ｅ人聲、車聲、機械聲內底流湠，聽起來道是上天ｅ恩造， 未輸絞螺仔，卜給咱人生ｅ海湧攏總絞入去。無noh！彼已經未使閣講是一款語言而已，彼已經算是萬物生存ｅ唯一真理！值遮，我無法度用貓語甲彼段錄音寫出來，不而過，用咱ｅ話大約翻譯幾句，差不多是安呢：「我活過50個世紀，恁聽予清楚，是50世紀，嘸是50工。",
    "paragraph_id": 6
  },
  {
    "title": "貓語、烏布合貓ｅ民族",
    "author": "胡長松",
    "text": "但是恁愛知影，這50個世紀，對阮貓族來講，也只不過是目一睨。我看人無數，行過世間所有ｅ山頭、每一個國家。我卜睏就睏，卜醒就醒，飫就食肉，嘴焦飲水，完全是自由自在；無親像恁！唉，我實在替恁感覺可憐，枉費啥物萬物之靈，恁ｅ生活到旦（taN），其實猶贏一隻老鼠無外濟……」晉回想起來，伊講ｅ確實有影無嘸著；咱ｅ生活（我講咱，咱ｅ民族），確實是贏一隻老鼠無外濟。",
    "paragraph_id": 7
  },
  {
    "title": "貓語、烏布合貓ｅ民族",
    "author": "胡長松",
    "text": "因為安呢，總講一句，彼隻貓所chhoa7 來ｅ，嘸干單是動物奇談彼款ｅ故事，自頭道是對咱過去一工一工罔度罔度彼款生活方式ｅ大衝擊。動物園ｅ主人，若嘸是合咱即隻貓仝款有智慧，上無伊嘛真有眼識，會使值茫茫貓海中間，給咱即隻貓揣出來。晉前有講著，雖然伊會講話，但初初若無斟酌聽是啥人會去注意？伊是位叨給咱即隻貓揣出來ｅ？",
    "paragraph_id": 8
  },
  {
    "title": "貓語、烏布合貓ｅ民族",
    "author": "胡長松",
    "text": "目前無人證實，聽講是主人值啥物時機拄好救伊一命，詳細ｅ情形除了動物園主人無人知影；嘸拘，對即個主人來講，這無重要；重要ｅ是，即隻貓替伊趁著世界性ｅ名聲，差不多國際各地ｅ學者，攏因此承認，伊是研究貓族ｅ第一專家。當然，自彼擺貓語ｅ錄音開始流湠，國際動物學家合語言學家聽著消息了後，就千里迢迢趕來。",
    "paragraph_id": 9
  },
  {
    "title": "貓語、烏布合貓ｅ民族",
    "author": "胡長松",
    "text": "殷詳細研究過，想卜位伊ｅ語言內底分析伊發聲ｅ特別技術；甚至行入去動物園，想卜位伊ｅ話句內面，得到動物學界長久以來無法度得到ｅ、關係著貓族演進ｅ答案；較頂真ｅ動物學家更加想卜去剖開伊ｅ嚨喉，來看覓仔是嘸是伊ｅ嚨喉內底有啥物重大ｅ生物秘密，是嘸是值一般貓仔ｅ兩條聲帶之外，伊猶有第三條？",
    "paragraph_id": 10
  },
  {
    "title": "貓語、烏布合貓ｅ民族",
    "author": "胡長松",
    "text": "另外ｅ彼批語言學家，出發點就小可（sio khoah）無仝，殷是卜位語言合動物自然叫聲之間ｅ關係出發，去瞭解貓語形成ｅ原理，閣進一步，來推算咱人類語言發展上初ｅ階段——不而過，殷落尾攏失望轉去。就親像其他ｅ人仝款，殷發現干單會使徛貓ｅ鐵籠仔外口，恬恬聽伊講話，動物園ｅ主人甚至連嵌籠仔ｅ烏布道無願意掀起來。遮ｅ學者，搬山過嶺，遂看無即隻貓一面，莫講閣卜做研究。",
    "paragraph_id": 11
  },
  {
    "title": "貓語、烏布合貓ｅ民族",
    "author": "胡長松",
    "text": "籠仔內發出來ｅ貓語，猶一直透過放送頭鑽入去殷ｅ耳孔，予殷ｅ心肝phok-phok chhiak，但是，殷啥物道無法度做。上失望ｅ可能是靴語言學家，值籠仔邊試卜合伊講話，竟然予即隻貓正khau 倒削，罵加臭頭爛耳。殷捎伊無法，只好攏總放棄。一直無卜予人看著貓ｅ面，這是動物園主人最高段ｅ所在。咱聽會著伊ｅ聲，看未著伊ｅ影，好閒ｅ心理使得咱更加想卜去動物園聽看伊講啥。",
    "paragraph_id": 12
  },
  {
    "title": "貓語、烏布合貓ｅ民族",
    "author": "胡長松",
    "text": "而且，逐個人攏想講，假使一工彼teh烏布若掀起來，咱無定道是全世界第一個看著ｅ人。可能因為即個緣故，烏布顛倒一直崁leh。貓嘛知影籠仔外ｅ人濟，就愈講愈有續、愈講愈精彩。伊位五千外冬伊囝仔時代開始講起，講伊安怎接受動物界ｅ考驗，四界流浪，安怎為著卜統治一粒山頭ｅ貓母，來合其他ｅ貓公冤家相拍，等等ｅ故事，順遂嘛給全世界伊看過，曾經輝煌ｅ各帝國興敗ｅ故事，一層一層講出來。",
    "paragraph_id": 13
  },
  {
    "title": "貓語、烏布合貓ｅ民族",
    "author": "胡長松",
    "text": "「無，應該講，恁人本底道是野獸。」伊出世ｅ時，咱人猶綁樹葉做杉，一四界予野獸jiok 底走，位伊ｅ嘴講出來活跳跳親像昨才發生。另外，伊位個人理財講到事業經營，位社會福利講到政治政策，值靴呢長ｅ性命內底，伊對咱人ｅ世界確實有真深ｅ理解；上重要ｅ猶是伊ｅ話內底有驚人ｅ思想，伊對性命合生活ｅ看法，是一種上簡單直接，卻是上歹做到ｅ自然哲學，親像是整個宇宙上樸實、上絕對ｅ真理，無人會使反抗。",
    "paragraph_id": 14
  },
  {
    "title": "貓語、烏布合貓ｅ民族",
    "author": "胡長松",
    "text": "歸個動物園，掠彼個鐵籠仔做中心點，一工閣一工，透早透暗人擠滿滿，逐個親像底聽佛祖講經，無人敢喘大氣，而且，閣無人看著伊ｅ身軀。是啊，「敢講一定愛看著面卡會使瞭解一個人？『愛看著才相信』，遮道是恁做人無力量ｅ所在！」彼隻貓嘛安呢講。即句話嘸是無道理：咱敢嘸捌予假仙ｅ惡人騙甲憨憨踅道因為殷ｅ好看面？咱嘸是常在為著一個歹看ｅ面秋來誤會正港條直ｅ好人？",
    "paragraph_id": 15
  },
  {
    "title": "貓語、烏布合貓ｅ民族",
    "author": "胡長松",
    "text": "照安呢講起來，假使看會著貓ｅ面，敢道會凍保證對伊較瞭解？伊講ｅ道理有較深，不過，絕對會使聽看覓，親像伊一爿用腳cham3 鐵枝仔，一爿喝喊：「人性，道是快樂歡喜。道是關係著人安怎食人ｅ全部道理，完全合阮貓族安怎食老鼠ｅ道理仝款。坦白講，恁ｅ道理是給阮貓族學ｅ，貓食老鼠，這道是萬物生存ｅ大道理。」      就算看無伊ｅ貓仔面，報紙為著卜替咱ｅ好閒服務，殷嘛是想盡辦法，卜給貓ｅ一切報導出來。",
    "paragraph_id": 16
  },
  {
    "title": "貓語、烏布合貓ｅ民族",
    "author": "胡長松",
    "text": "對咱來講，嘸管消息位叨來，總是會去相信，彼是咱接近真理ｅ唯一一條路。",
    "paragraph_id": 17
  },
  {
    "title": "貓語、烏布合貓ｅ民族",
    "author": "胡長松",
    "text": "因為報紙，咱加減知影一寡仔；譬如講，伊安怎清氣性（chheng khi2 siuN3 ），安怎洗面梳頭抓（giou3） 耳，安怎放屎lak尿，安怎值鐵籠仔內底接受伊ｅ主人（若照伊ｅ講法是伊ｅ嫺）奉待，一日食三頓飽，安怎三不五時享受掠老鼠ｅ心適（彼老鼠是主人驚伊無聊，挑故意匟入去鐵籠仔予逐（jiok）ｅ），安怎用伊利刺刺ｅ五爪，給靴ｅ老鼠一隻一隻拆作肉醬落腹；閣包括著，伊安怎合一群嘛是特別匟入去ｅ貓母談情說愛、拍種生子，安怎給逐隻貓母創加kih kai 叫……等等，咱ｅ報紙一答（tap）一滴，攏寫甲清清楚楚。",
    "paragraph_id": 18
  },
  {
    "title": "貓語、烏布合貓ｅ民族",
    "author": "胡長松",
    "text": "一開始看無貓面，嚴格講起來，是予咱有較濟ｅ空間去臆、去想、去作夢，位遮蜘蛛絲馬蹄跡ｅ線索內底，給伊偉大、智慧ｅ語言後壁充滿著天然趣味合野性ｅ一面，一針一線thin7偎來。關貓ｅ鐵籠仔，真緊就徙來值動物園彼塊上闊ｅ空埕。風吹過，嵌值烏布內底面ｅ鐵枝仔道一壟一壟浮刻出來，日頭金爍爍ｅ光線拍值頂頭，反照著赤目ｅ烏金。",
    "paragraph_id": 19
  },
  {
    "title": "貓語、烏布合貓ｅ民族",
    "author": "胡長松",
    "text": "隨著光線強弱合角度ｅ變化，有當時，咱會使值某一個方向ｅ布嵌頂懸，發現親像是貓影ｅ浮動，若有閣若無。來參觀ｅ人一輪箍過一輪，確實，貓一目睨變作咱即個社會ｅ大時行；貓ｅ圖樣貼值逐項物件頂懸，閣有十色百款ｅ海報、畫冊、mang2-kah 、影片、蹉跎物仔等等，值大街小巷四界賣；因為無人看過，這一切攏是空思妄想出來ｅ。",
    "paragraph_id": 20
  },
  {
    "title": "貓語、烏布合貓ｅ民族",
    "author": "胡長松",
    "text": "但久來，逐家對即隻貓ｅ形影漸漸有一寡一致ｅ看法，差不多攏有銀色發金ｅ毛，威嚴ｅ面，深邃若像卜熾nah  ｅ目睭。動物園ｅ主人變做電視訪問節目ｅ特別來賓，即馬伊ｅ身價暴升，凊採一句話攏受著各種媒體關心，伊天地南北暢談話仙，大力推行貓ｅ哲學，有時陣閣會學貓ｅ口氣講一兩句；伊成實是咱即個社會ｅ貓ｅ專家。干單對著貓ｅ面貌合身世，伊永遠保持神必。",
    "paragraph_id": 21
  },
  {
    "title": "貓語、烏布合貓ｅ民族",
    "author": "胡長松",
    "text": "值所有時行物仔內底，錄音帶合特殊貓語發音相關ｅ冊可能是影響上大ｅ一種。用貓語講話有一種特別ｅ趣味，起先是囝仔給大人吵卜學，但真緊，遂變成咱即個社會難得ｅ學習風氣；即馬，囝仔合囝仔之間使用粗淺ｅ貓語講話已經無稀奇，值學校，連老師就感覺無學未使。",
    "paragraph_id": 22
  },
  {
    "title": "貓語、烏布合貓ｅ民族",
    "author": "胡長松",
    "text": "這是一種歹學特殊ｅ發音，需要捲舌合扭曲ｅ嘴形，嚨喉嘛要做練習予聲帶稍寡pit 叉，閣未使pit加傷離譜予人聽無，所以，街仔路開始有專業貓語速成班ｅ看板在（chhai7）起來。另外，有冊局向動物園代理發行第一套總共120集ｅ貓語錄括錄音帶，堂堂上市，再版閣再版，干單賣即套貓語錄，就予一寡本底強卜關門ｅ冊店死無去，閣活轉來重喘氣。",
    "paragraph_id": 23
  },
  {
    "title": "貓語、烏布合貓ｅ民族",
    "author": "胡長松",
    "text": "幾若冬落來，因為貓，社會變做一款空前絕後ｅ大繁榮，不過，彼塊烏布猶嵌稠稠。為什麼彼塊烏布嘸掀起來咧？即馬，即個問題無重要，當然無需要知影。貓予咱險險無氣ｅ社會充滿了生機，敢閣有需要知影烏布內底是啥？而且，當咱ｅ頭殼內面已經相信一套貓ｅ故事，包括伊ｅ面容，嘛已經深深刻值咱ｅ心肝底，咱敢猶有勇氣去加彼塊烏布掀起來，去接受伊ｅ真面目？",
    "paragraph_id": 24
  },
  {
    "title": "貓語、烏布合貓ｅ民族",
    "author": "胡長松",
    "text": "閣有，你聽即馬所有ｅ人嘶煞叫講話，咱敢嘸是像一開始所向望ｅ，變成了一個貓ｅ民族，敢講即隻貓猶有啥物特別通看ｅ？報紙漸漸改變口氣，殷講，貓是咱民族ｅ先覺，咱應當尊重，莫去擾吵。自安呢，咱雖然變做貓民族特殊ｅ一脈，去動物園看貓ｅ人顛倒愈來愈少，差不多強卜加放未記。一直到有幾個保育團體代先發現問題，貓才重新予咱想著。",
    "paragraph_id": 25
  },
  {
    "title": "貓語、烏布合貓ｅ民族",
    "author": "胡長松",
    "text": "殷發現，較早人人討厭ｅ老鼠，即馬遂揣無一隻，莫講是城市，就算值庄腳，較早咱無物件通食唯一ｅ肉品田貉，嘛完全消失。亦道是講，咱即個所在ｅ老鼠已經絕種。雖然老鼠予咱討厭，但是殷嘛算是一個物族，值遮絕種會造成生物鍊失調，其他ｅ物族嘛會一項一項綴咧消失，未使講嘸是一件可怕ｅ代誌。",
    "paragraph_id": 26
  },
  {
    "title": "貓語、烏布合貓ｅ民族",
    "author": "胡長松",
    "text": "另外一批人才開始追查，發現即幾冬落來，宰老鼠嘛變成咱ｅ娛樂合慣習，尤其是囝仔之間，用宰老鼠來比評，問落才知影逐個囝仔身軀攏有一個數字，彼道是殷宰過外濟老鼠ｅ數字。草埔邊、溝仔墘、廢棄ｅ倉庫，疊滿滿攏是屍體；甚至保育學者發現，遮ｅ屍體內底，除了大部分ｅ老鼠，閣無其他動物，狗仔、魚仔、鳥仔、蛇、人飼ｅ雞、鴨……各種屍體攏有，而且，宰了就放值靴腐爛、生蟲。殷加宰完全因為趣味！",
    "paragraph_id": 27
  },
  {
    "title": "貓語、烏布合貓ｅ民族",
    "author": "胡長松",
    "text": "社會學者嘛開始關心，經過調查合研究，殷發現貓ｅ民族造成咱ｅ暴力合殘殺，你看囝仔，嘴裡發出貓ｅ嘶叫，一句話無拄好，揪咧就咬就拍，而且，殷對外宣布殷是外呢快樂。不過，愈來愈濟人開始煩惱，愈來愈濟人對貓ｅ哲學重新思考，尤其是關係著人只是野性動物ｅ觀點，開始受著挑戰。",
    "paragraph_id": 28
  },
  {
    "title": "貓語、烏布合貓ｅ民族",
    "author": "胡長松",
    "text": "愈來愈濟人抗議殷ｅ聲帶因為學講貓語，受著破壞，遂無法度恢復；工廠ｅ頭家怨嘆工仔一日到暗相嚷、操譙，無知空缺；上嚴重ｅ，是較早學貓語ｅ父母，發現家己無法度教囝仔講人話，嘸知卜安怎。十外萬人又閣向動物園出發，即擺，殷拍算無論如何，攏卜給彼塊烏布掀起來，向彼隻貓問予清楚。嘸拘，一切ｅ一切，攏未赴啊！殷去到靴，發現無人底收門票，內底草仔發加足am7足懸，虎、豹、獅、象，走加無半隻。",
    "paragraph_id": 29
  },
  {
    "title": "貓語、烏布合貓ｅ民族",
    "author": "胡長松",
    "text": "關貓ｅ鐵籠子，即馬予piann 值牆仔角，無看著烏布，更加無看見彼隻會講話ｅ貓。歸個動物園，即陣干單chhun 幾隻厝家鳥仔徛值牆仔頭啾啾哮……     落尾ｅ即曾代誌，無一間媒體卜報，不過，我一個值報社服務ｅ朋友給我偷講，動物園ｅ主人，一冬前就取著伊心愛ｅ貓，匿去北美洲一座幽深ｅ山林內底隱頓。這其實所有ｅ媒體攏知。2000.12.",
    "paragraph_id": 30
  },
  {
    "title": "貓語、烏布合貓ｅ民族",
    "author": "胡長松",
    "text": "10 初稿 2004/10/30 修訂 PAGE   PAGE  7",
    "paragraph_id": 31
  },
  {
    "title": "總司令ｅ最後一個春天",
    "author": "胡長松",
    "text": "總司令最後ｅ春天   胡長松 值一個難得ｅ機會，我熟識一位歷史研究所ｅ老調查員，伊知影我對1947年ｅ二二八事件真有興趣，道將下面即份伊幾年來收集ｅ資料寄予我。這主要是一份訪問紀錄，真正ｅ主角是高雄地區ｅ青年反抗軍總司令杜劍英。1947年3月6日，杜劍英合其他六個代表去夠壽山頂ｅ高雄要塞合要塞司令彭孟緝談判，被拘捕槍殺值山頂。",
    "paragraph_id": 1
  },
  {
    "title": "總司令ｅ最後一個春天",
    "author": "胡長松",
    "text": "※    ※    ※    ※    ※    ※ 歷史檔案 警備總部二二八案件人犯名冊：「杜劍英，共同首謀意圖顛覆政府而著手實行，處死刑，褫奪公權終身。」    訪問一： 某杜氏遠親   你問我總司令杜劍英ｅ代誌？呃……（伊面色躊躇）老鄉親，你講話要細膩。我只是一個做小生理ｅ人啊，你嘛知影，即馬ｅ年冬，真歹趁吃啦。我值菜市仔口賣魚貨，有時為著厝裡大細一家口仔，嘛是道要拚性命呢！",
    "paragraph_id": 2
  },
  {
    "title": "總司令ｅ最後一個春天",
    "author": "胡長松",
    "text": "透早天袂光道做夠透暗，只是趁一嘴飯吃爾啦，其他ｅ代誌，我嘸八底睬，我是老實人啊，老鄉親……啥物？親晟[chiang5]？你哪會知影？唉呀……（伊身軀微微仔顫，面色驚嚇）好啦！",
    "paragraph_id": 3
  },
  {
    "title": "總司令ｅ最後一個春天",
    "author": "胡長松",
    "text": "既然你講你無歹意，我相信你，只是……咱憑良心，老鄉親，人底講，出外是靠朋友，即句話嘸是無道理ｅ，親晟罔親晟哩，幾代落來，行值路裡嘸知通相借問，這情形嘛是有ｅ，所以人講人情卡薄紙，有影是安呢道著哩……是，阮杜家是澎湖人，你講ｅ杜劍英，算起來是我一個叔伯叔仔ｅ孫啦。老鄉親，阮澎湖小島，是一個散斥所在啊。歸年通天ｅ海風，雨水無夠，日頭曝落來，種做攏死，存一區土豆啊。",
    "paragraph_id": 4
  },
  {
    "title": "總司令ｅ最後一個春天",
    "author": "胡長松",
    "text": "我給阮老爸講，人嘛會lian去，會lian去啊，所以道離開故鄉，來夠港都打拚。我合劍英仔殷老爸憨樹仔，攏去值碼頭做綑工。老鄉親，阮是濟濟澎湖綑工ｅ其中二個。遐正是一個艱苦ｅ時代啊。你講，做綑工咁通輕鬆？三頓吃袂飽，一個肩胛予物件壓加卜崩pit去。阮講，道卡吞忍咧！阮每一日夯頭看向海ｅ彼爿天ｅ澎湖故鄉，只為著一工會使光榮轉去鄉里啊。",
    "paragraph_id": 5
  },
  {
    "title": "總司令ｅ最後一個春天",
    "author": "胡長松",
    "text": "阿憨樹仔一身軀排骨予日頭曝家烏鷌鷌，汗擦擦咧給我講，伊只央望生一個後生，生一個後生為杜家傳後啊。伊ｅ一個腰脊骨予船貨teh加伸袂直囉。春天夠位，憨樹仔殷牽手柳仔，十月懷胎，果然生一個虎生虎生ｅ查甫囝仔，道是劍英仔啦。憨樹仔笑頭笑面給我講，雖然伊即世人注定是綑工命，嘸過伊即個虎生將才ｅ後生，必定會替伊爭一口氣啊。結果伊將囝仔抱去予算命仙看。",
    "paragraph_id": 6
  },
  {
    "title": "總司令ｅ最後一個春天",
    "author": "胡長松",
    "text": "算命仙講：此兒生來剋煞，乃是大好大歹之命，尤其豬年要特別細膩。即聲憨樹仔遂憂頭結面起來。大好大歹，嘛閣一字好，著否？一半一半，免煩惱啦，我是安呢勸伊ｅ。憨樹仔講，伊嘸信有啥物剋煞，閣再講，命總嘸是完全未改得ｅ。有一工，阮道準備三牲素果，將囝仔抱去聖帝祖ｅ面前改命，求聖帝祖派一帖符仔水予飲。",
    "paragraph_id": 7
  },
  {
    "title": "總司令ｅ最後一個春天",
    "author": "胡長松",
    "text": "「關聖帝君，關聖帝君，信徒，信徒杜大樹啊，生一個後生，名號做杜劍英，算面先生講伊命中帶煞，關聖帝君啊，你若有靈有聖，道保庇犬子此去順遂，予信徒闔家大細平安，阿信徒必定是三牲四果好好仔答謝你啊，關聖帝君。」   只是，嘿，老鄉親，命咁真正是咱會改得ｅ？閣過二冬，憨樹仔得著肺癆，一口氣喘袂過，遂過身去。命啦，命啦！咱人袂獒得！若講著劍英仔，狗怪啦，自細漢冊道嘸好好仔讀冊。",
    "paragraph_id": 8
  },
  {
    "title": "總司令ｅ最後一個春天",
    "author": "胡長松",
    "text": "我猶會記，我一個後生讀公學校ｅ時合伊仝班，喔，伊都已經慢人讀啊，爬牆仔啦，冤家啦，不時嘛予老師罰跪，阮後生轉來學予我聽，講老師捷捷叫伊跪值壁邊，雙手夯懸，捧一個大盒仔，若像底賣アンパンｅ，道是日本話ｅ餡phang2啦，結果殷同窗道攏叫伊「餡phang2」。這柳仔實在真害道著，孤一個子，放加安呢。若我道無通啊喏，我予阮子讀冊，讀冊。袂讀ｅ，甘願予做工。你講，做做遐兵是卜創啥？",
    "paragraph_id": 9
  },
  {
    "title": "總司令ｅ最後一個春天",
    "author": "胡長松",
    "text": "我聽講劍英仔落尾去值唐山做兵有幾若冬，光復了轉來，外chhiaN5 iaN7咧，閣做一個啥物主任，哼，有啦，尪仔頭是好看啦，嘸過咁是頭路？飫飢失頓猶無打緊，性命休去都有。所以我講柳仔袂曉想道是安呢。嘸著了了啦！嘸才會你看柳仔哭加安呢。道是啊，先是死尪，閣來遂存一個孤子都烏有去……卜怪誰？我講咱人ｅ一生卜行夠叨註好好ｅ啦，若是像即款ｅ，當時仔卜發生啥物代誌，誰講會準著否？老鄉親，這我嘸八，我嘸八。",
    "paragraph_id": 10
  },
  {
    "title": "總司令ｅ最後一個春天",
    "author": "胡長松",
    "text": "我是一個安分守己ｅ生理人啊。你講啥？聯絡？無，嘸八，自彼擺代誌發生道嘸八閣聯絡！（伊口氣堅決）若有，是清明轉去澎湖祖墓，有一二擺看著柳仔，她瘦卑巴，真不成人。她只是徛遠遠，失神失神。我無合她講話，確實無，無啦。唉呀！遐是安怎樣ｅ一段日子啊？喔，老鄉親，我嘸願閣想啊！無暝無日ｅ哭聲，唉，聽著靴哭聲，我道感覺咱人ｅ生命，其實是外呢嘸值，外呢嘸值啊！你講杜劍英冤枉？",
    "paragraph_id": 11
  },
  {
    "title": "總司令ｅ最後一個春天",
    "author": "胡長松",
    "text": "是有啦，嘸過，彼時若無予兵仔打死，嘛無在穩尾後道袂予另外啥物人打死，著否？怪命啦，怪伊家己ｅ性地啦！啥物代誌嘛仝款，無德無定，自細漢道安呢，展遐風神卜創啥？總司令？恬恬過日咁真歹過？失禮，其他ｅ代誌我道攏無瞭解，我講過，我是一個老實人啊。阿若是柳仔，我知影ｅ真少。聽講後來信阿督仔教。連祖公仔都嘸拜啊，閣會凍創啥……（輕視ｅ表情） 訪問二：大砲議員    自古好漢多怨嘆！咁講嘸是？啊！",
    "paragraph_id": 12
  },
  {
    "title": "總司令ｅ最後一個春天",
    "author": "胡長松",
    "text": "老兄弟，咁講，咱蕃薯仔道註定彼款ｅ糟蹋，無通出聲，減采若存有淡薄仔骨氣，嘛是道吞忍落？這是啥物道理，啥物道理？咁講咱，咱道註定是……咳……咳……（伊雄雄大嗽，面掩咧親像底哮）唉老兄弟，我郭某某無老，我無老啊，若叫我閣拚一場，血祭，血祭台灣，我是卜去ｅ，我是卜去ｅ啊！我ｅ先祖，福建泉州人士，值清朝遷徙來夠小琉球合崙仔頂之間ｅ孤島太監府，彼個島有幾戶人家，乃是樸實ｅ化外小島。",
    "paragraph_id": 13
  },
  {
    "title": "總司令ｅ最後一個春天",
    "author": "胡長松",
    "text": "不過，後來太監府是消失去啊，沉落值海底。我ｅ祖父值太監府沉落晉前，閣再遷徙，來夠東港街庄，滯值街庄外ｅ一間土角ｅ草寮，搖鈴瓏賣雜細過日。日本時代，我ｅ阿爹經營魚行，打出一片天下，夠我出世ｅ時，厝裡已經小有餘財。老兄弟，阮郭家先民，是打拚ｅ啊，所以呢，我生來嘛嘸是輕可ｅ命。天行健，君子以自強不息。要拚啊，要拚啊，目睭瞌去，干擔留一個名爾啦！",
    "paragraph_id": 14
  },
  {
    "title": "總司令ｅ最後一個春天",
    "author": "胡長松",
    "text": "於斯，我將我ｅ一生，獻予咱蕃薯仔，道算講我ｅ雙手予鮮血所染，我嘛願意。主耶穌啊，請用你ｅ仁慈赦免我，請用你ｅ寶血遮嵌我，請赦免我滿是血ｅ即雙手……（伊將頭殼額擱在伊握按ｅ雙手） 日本時代，我讀過幾年ｅ公學校，夠我十歲，我ｅ阿爹道將我送入府城台南ｅ教會初中。是的，阿爹伊乃是一位虔誠ｅ基督徒。喔主耶穌啊，請你成做我ｅ石磐合偎靠，向望你公義ｅ國降臨，請你成做我ｅ盾牌，我已經知影啥物是殖民地ｅ悲哀囉。",
    "paragraph_id": 15
  },
  {
    "title": "總司令ｅ最後一個春天",
    "author": "胡長松",
    "text": "親像我ｅ厝邊，一個日本警察ｅ後生，伊是外呢仔獒用話來給咱侮辱，叫阮清國奴，清國奴啊！阿我，只會凍齒根咬咧，暗自悲嘆。總是值暗暝ｅ夢中，我ｅ身軀虛弱，漂浮在半空中，親像茫茫揣無巢ｅ雀鳥啊。醒起來，我道安呢想：我不過是有身無命ｅ人，我要走揣我ｅ救恩。一直夠四年彼冬，出現一位英語教師，儒生模樣，不過，呵，伊竟然值課堂教阮讀法蘭西大革命ｅ文章。",
    "paragraph_id": 16
  },
  {
    "title": "總司令ｅ最後一個春天",
    "author": "胡長松",
    "text": "當伊講夠法蘭西ｅ人民攻入去巴士底監獄，勝利啊，勝利啊，伊ｅ雙手夯懸，阮ｅ靈魂剎那間嘛值久夢中清醒起來。是的，彼時ｅ我是安呢想ｅ，我原來有祖國，美麗多情ｅ祖國，有勇敢ｅ人民，我無孤單啊。是的，伊道是林茂生博士啊！只是，嗚呼吾師……祖國，是安怎款待你ｅ，安怎誣賴你ｅ啊？",
    "paragraph_id": 17
  },
  {
    "title": "總司令ｅ最後一個春天",
    "author": "胡長松",
    "text": "（伊大力宕一下桌仔）是的，我無對不起祖國，哼，是祖國對不起我……你看覓咧，我為祖國做啥，我郭某某是八因為祖國流血ｅ人啊…… 1919年，我去夠東京讀冊，加入新民會，然後值1926年，加入中國國民黨ｅ東京秘密黨部。呵，彼個時陣，我雙手夯懸，講，咱台灣人，要覺醒啊，四萬萬ｅ祖國同胞，才是咱ｅ同胞啊，我是外呢仔為漢民族ｅ血脈感覺光榮。堯舜漢武家世赫赫，呵，我大聲喝喊，日本蠻子！日本蠻子！",
    "paragraph_id": 18
  },
  {
    "title": "總司令ｅ最後一個春天",
    "author": "胡長松",
    "text": "咱台灣人哪會使來予殷糟蹋，予殷看輕，予殷侮辱？老兄弟，竟然我道值北國ｅ大雪裡哮出聲囉，不過，遐嘸是虛微ｅ哮聲，遐是憤慨有氣力ｅ哮聲啊。我要振作，我要拚，我要爭取台灣人ｅ劍英前途……呵，咱ｅ前途值祖國啊。你看覓咧，這是彼時陣ｅ老相片，是黎元洪大總統，我上萬言書予伊，我講，中國必須統一，台灣才通得救啊，阿伊道大大力將我ｅ肩胛頭貼一下，好男兒，好男兒啊！轉來了後，我定居值高雄。",
    "paragraph_id": 19
  },
  {
    "title": "總司令ｅ最後一個春天",
    "author": "胡長松",
    "text": "1941年，太平洋戰事爆發，嗡嗡ｅ警報響起來囉！炸彈啊，炸彈啊，美國ｅ戰機位海ｅ彼爿飛來，轟！轟！港區ｅ碼頭、船隻、樓仔厝，爆炸崩倒，彼時陣我道暗想，呵呵，祖國ｅ春天接近囉，台灣人ｅ春天接近囉！阿靴日本仔狗，原來是知影阮底想啥ｅ啊！殷推行國語家庭運動，推行改名運動。哼！我郭某某，咁是恁日本仔狗會使買收ｅ？阿殷果然是真獒記仇報冤ｅ人啊！道值即個時陣，發生了東港事件。殷確實是真獒報冤ｅ人啊！",
    "paragraph_id": 20
  },
  {
    "title": "總司令ｅ最後一個春天",
    "author": "胡長松",
    "text": "因為東港事件，台南有名ｅ歐律師入獄囉，閣有我ｅ妹婿，豈有此理！無罪證啊，阿我，嘛是學法律ｅ人啊！我為殷奔走、抗訴，結果，日本仔狗講我嘛是謀事者，講我值雞寮仔裝發報機，洩漏軍情，呵呵，屈打成招啊，殷予我坐值井字形ｅ柴架仔頂，將我綁按，才一目睨，我ｅ腳腿道麻去，痛啊，痛啊，二暝二日，我一句話都無講，一擺閣一擺值虛弱之中睏去，然後，有皮鞭sut值我ｅ身軀，一陣一陣ｅ抽痛予我醒來。痛啊！真不成人！",
    "paragraph_id": 21
  },
  {
    "title": "總司令ｅ最後一個春天",
    "author": "胡長松",
    "text": "我齒根咬咧，不斷給家己講，要堅定，我有漢民族ｅ志氣啊……只不過是，老兄弟，你永遠要知影，終其尾，咱ｅ意志值肉體疼痛ｅ時，完全是軟弱ｅ啊！最後我服罪囉，被判重刑…… 遮前後有東港事件、鳳山事件、旗山事件、旗後事件，四大事件受牽連入冤獄者有千幾人，阿你咁知影萬惡不赦ｅ大魔頭是誰[siang5]？哼哼！道是彼時ｅ高雄州警察署特高警部：仲井清一。",
    "paragraph_id": 22
  },
  {
    "title": "總司令ｅ最後一個春天",
    "author": "胡長松",
    "text": "（伊講咧講咧，咬牙切齒起來） 話講倒轉來，老兄弟，只要存一口氣，咱總是有機會ｅ啊。一起先，我認為我會死值獄中，戰爭啥物時陣會結束啊？祖國ｅ勝利，何時夠位啊？我ｅ意志漸漸稀微，是的，我重病囉，陷入半昏迷之中。1945年7月，殷講，伊未活啊，所以將我送出來。哼，好聽，保外就醫，是無想卜予我死值監獄啊！結果，天助我也，閣過無外久，原子彈道撣值長崎廣島，日本天皇「玉音」放送，無條件投降。哈哈！",
    "paragraph_id": 23
  },
  {
    "title": "總司令ｅ最後一個春天",
    "author": "胡長松",
    "text": "咱贏啊，咱贏啊啦！我跳起來。一時間，我ｅ病齊好啊。我行上街仔路，大聲喝喊：仲井清一，我郭某某，要你人頭來祭！殷日本人終其尾嘛是無膽ｅ啊，有幾個日本僑民聽著風聲，來夠我厝裡負荊請罪，閣提「金一封」二十萬大圓想卜安貼。呵，東港事件，千百人受牽連啊！二十萬算啥？老兄弟，我郭某某，咁是殷會使買收ｅ？不過當然，我嘛是給錢收落來。即條錢，嘸是為著我郭某某，是為著卜招兵買馬，血祭台灣，卜血祭台灣ｅ啊。",
    "paragraph_id": 24
  },
  {
    "title": "總司令ｅ最後一個春天",
    "author": "胡長松",
    "text": "我對天咒詛，卜殺盡靴日本特高！然後，我位台灣頭行夠台灣尾，參加一場閣一場e演講大會，是的，我是國民黨e老黨員啊，三民主義萬歲，中華民國萬歲，台灣人出頭天囉！呵呵！我卜報仇啦！道值即個時陣，杜劍英出現值我ｅ面前。我非貪財之人，只求盡雪國仇，一快也！是的[ti]，伊是安呢講ｅ。",
    "paragraph_id": 25
  },
  {
    "title": "總司令ｅ最後一個春天",
    "author": "胡長松",
    "text": "我看此人儀表堂堂，體格懸強，頭戴一頂黑色禮帽，手拄[thuh]一枝柺仔，全然紳士模樣，不過講話ｅ氣勢凜凜，呵，一條好漢，一條好漢啊！我拄位祖國轉來，幾年前參加貴州情報隊特訓，然後加入對日青年軍，潛入上海敵區埋伏，官拜中校。聽聞郭兄血祭台灣壯志，特來效命。求之不得，求之不得啊！只是，卜安怎進行才好？我一槍將伊彈掉便罷！杜劍英將伊ｅ手槍夯出來。我講不可莽撞啊。",
    "paragraph_id": 26
  },
  {
    "title": "總司令ｅ最後一個春天",
    "author": "胡長松",
    "text": "現此時，仲井清一即個魔頭，已經高昇潮洲警察署長（是的，國民黨政府彼時無能力管理治安事務，警察猶是日本人為主），殷聽著風聲，四箍輪轉派重兵守備，無法度接近，不可莽撞啊。於斯，伊道時常來阮厝裡參詳對策。秋天夠位，遣送日本人ｅ船隻已經入港。值港邊，日本僑民原本哀愁e面容，出現一絲笑容。未使閣等，未使閣等啊啦！我復仇之心，勝過伍子胥啊！",
    "paragraph_id": 27
  },
  {
    "title": "總司令ｅ最後一個春天",
    "author": "胡長松",
    "text": "杜劍英對我講：不入虎穴，焉得虎子，郭兄怎嘸派壯士數名，偽裝憲兵，登堂入室將伊拘捕解決。正是囉，正是囉，唉呀！我哪會無想著啊！遐是戰後e第一個新曆年，大街小巷攏是鑼鼓聲合弄獅迎神e咻喝聲。三民主義萬歲，蕃薯仔出頭天啊！我想，靴戰敗e日本人，一定匿值厝裡嘸敢出來。哼敗戰之民e悲哀苦味，換人來嚐[tam]啊。「郭兄，重金禮聘ｅ壯士六名，服裝車輛齊備，等兄差遣。」 「去罷！照計畫細膩行事！」 「是！",
    "paragraph_id": 28
  },
  {
    "title": "總司令ｅ最後一個春天",
    "author": "胡長松",
    "text": "」 【國聲報記者謝XX一月五日特稿】今晨在半屏山下竹子門橋發現屍體一具，頭中二槍，全身彈孔，血跡斑斑，死狀悽慘。高雄州警部刻展開調查。【國聲報記者謝XX一月六日特稿】昨日在半屏山下竹子門橋發現之屍體一具，確認為現任潮洲警察署長仲井清一。仲井家屬表示，昨晚有憲兵六七員執拘捕令前往仲井清一住處，曰軍部案件約談，將之拘提。仲井清一輕裝隨往，旋即失蹤。憲兵團表示，無任何案件記錄。",
    "paragraph_id": 29
  },
  {
    "title": "總司令ｅ最後一個春天",
    "author": "胡長松",
    "text": "檢警刻朝仇殺方向偵辦此案，日僑嘩然，人心惶惶。正是囉！你問我後來安怎收尾？呵呵，老兄弟，嘸通未記，我有「金一封」啊。此案檢察官是一個中國人，伊來夠寒舍問案。我對伊講，蔣委員長講過「以德報怨」，不過孔子嘸是安呢講ｅ，孔子是講：「以德報德，以直報怨」。動用私刑是文明ｅ悲哀，不過我安呢做，是替四萬萬中國人出一口氣啊，恁做未夠ｅ，我替恁出面，你猶有面來見我嗎？",
    "paragraph_id": 30
  },
  {
    "title": "總司令ｅ最後一個春天",
    "author": "胡長松",
    "text": "伊大聲應講，國有國法，未當例外，未當例外啊……於斯呢，我道將存落來ｅ十萬箍提予伊。最後，伊道恬恬走啊。我大笑，哈哈，前恥盡雪，這是身為蕃薯仔ｅ光榮啊…… 哼只是想未夠……（伊閣大力宕一下桌子）想未夠誰知影，狗去，來ｅ是豬啊！殷中國仔，是評日本狗卡害卡粗殘啊！經過一年，米起大價，民不聊生，官員腐敗，花天酒地。杜劍英猶是時常來揣我，只不過，阮ｅ心肝頭，閣憂鬱起來啊！",
    "paragraph_id": 31
  },
  {
    "title": "總司令ｅ最後一個春天",
    "author": "胡長松",
    "text": "我繼續四界演講，批判時政，三民主義不存啊！咱蕃薯仔，家己要振作啊！我大聲喝喊。老兄弟，我乃堂堂知識份子，我為著國家啊！彼時陣省黨部主委李翼中講，對對對，咱國家，就是要有兄即款敢言敢擔當ｅ人啊，陳儀政府內面是一堆畚圾官啊，郭兄，請你繼續打拚。呵呵，伊安呢講ｅ，安呢講ｅ啊！結果過無外久，二二八事件道爆發啊，杜劍英予彭孟緝槍殺值山頂，我被通緝，最後入獄二百工。",
    "paragraph_id": 32
  },
  {
    "title": "總司令ｅ最後一個春天",
    "author": "胡長松",
    "text": "阿黨部，李翼中彼個雙面賊頭，原來只不過是利用我而已，伊咁有替阮講過一字半句？無啦，全部是無顧情義、貪生怕死ｅ鼠輩！馬鹿！我一出獄，馬上宣布退出國民黨，我郭某某，此生無卜做中國人……（伊滿面憤慨） 二二八發生ｅ時？無，我無合杜劍英做夥，彼時陣我參加一個黨部辦ｅ農林考察團，無值高雄。若無，我早道無命去啊。",
    "paragraph_id": 33
  },
  {
    "title": "總司令ｅ最後一個春天",
    "author": "胡長松",
    "text": "伊安怎上山ｅ我嘸知影，我干擔知影伊予彭孟緝砰死，嗚呼，一條好漢，台灣人ｅ一條好漢啊……（伊大罵一聲，無閣講話） 訪問三：某區公所職員 杜劍英？是啊，我合伊有一面之緣，伊是澎湖人，人生得真大漢，真飄撇，聽講日本時代八去值大陸，做啥我道嘸知啊，聽講是加入軍隊，詳細我無清楚。我去揣伊ｅ是光復了ｅ代誌。伊拄位大陸轉來，是日產清查室ｅ主任，我揣伊主要是為著厝ｅ代誌。",
    "paragraph_id": 34
  },
  {
    "title": "總司令ｅ最後一個春天",
    "author": "胡長松",
    "text": "是，我滯值市議會後面彼片官舍靴，日本時代，足濟日本ｅ官員滯值即箍笠仔。閣卡早是滯值鮐港埔ｅ一間柴枋仔厝。講來話頭長，我自日本時代道值區公所吃頭路，落尾戰爭結束，日本人打輸，要轉去，我ｅ老長官是一個日本科長，對我未歹，問我咁卜搬入去滯，包括厝內家具伊嘛會使俗俗仔賣我，免得伊閣要處理，費氣。道當作是我答謝你即幾年對我ｅ忠心啊，伊話中ｅ意思是安呢。我真多謝伊。",
    "paragraph_id": 35
  },
  {
    "title": "總司令ｅ最後一個春天",
    "author": "胡長松",
    "text": "講起來嘛嘸驚你笑，我ｅ心肝頭，感覺親像khio著便宜，暗喜在心，嘸過看伊滿面悲苦，嘛無好意思表現出來（伊ｅ面色反紅）。隔冬春天，科長ｅ船班就卜夠，伊來向我話別。伊將我ｅ手握咧，目箍紅紅，講我若有機會，一定要去日本揣伊。喔，我ｅ即個老長官，是一個好人啊。我再一次向伊說謝。彼日我去碼頭邊送伊，喔，是一隻鐵殼ｅ大船啊。春天ｅ海水映著白雲，日本人合送別ｅ台灣人之間，有一種講未清楚ｅ悲緒。",
    "paragraph_id": 36
  },
  {
    "title": "總司令ｅ最後一個春天",
    "author": "胡長松",
    "text": "先生，這咁嘸是奇怪ｅ嗎？卜離開ｅ日本人個個穿加真整齊，雖然講是敗戰之民，不過猶勉強振作ｅ面，予人看著真感佩啊。你要來啊，咱一定會閣見面。船螺聲音聲聲催，伊徛值船頂對我揚手，伊是安呢講ｅ。我答應伊。科長離開了後，我道取某子搬入去彼間厝滯。結果，才搬入無二工道拄著麻煩，有一位外省軍官來夠門口，講卜接收。伊取幾個兵仔，閣取二個市政府接收委員會ｅ人來，道安呢一群人將我圍起來。",
    "paragraph_id": 37
  },
  {
    "title": "總司令ｅ最後一個春天",
    "author": "胡長松",
    "text": "殷講，日產道是國產，搬入去滯，道是霸佔國產，是犯法ｅ，殷叫我即時出去，講殷卜接收。接收委員會ｅ人閣給我威脅，講卜給我掠入去籠仔內坐。咁講是鱸鰻嗎？我真受氣，罵殷亂來，我講，道算遐厝是日本人ｅ，要接收做國產，嘛要有啥物接收ｅ證明，憑啥叫我晉搬出去？而且內面ｅ物件攏是我家己ｅ，卜嘛要一寡時間予阮搬。殷提未出證明。",
    "paragraph_id": 38
  },
  {
    "title": "總司令ｅ最後一個春天",
    "author": "胡長松",
    "text": "阮起冤家，冤真久，結果，彼個軍官知影講未贏我，見笑轉受氣，青打白打，道將我打值倒土腳，最後殷當然是將我趕走。阿我ｅ某子是哮加靴呢悽慘啊，我有足濟物件嘛予靴兵仔提提去。值即個時陣，有人叫我去揣杜劍英出面。我才知影，原來接收日產ｅ單位有二個，一個是接收委員會，專攏外省人底控制；另外一個，道是杜劍英ｅ日產清查室。你問我這二個單位有啥物無仝？坦白講，我嘛嘸知。",
    "paragraph_id": 39
  },
  {
    "title": "總司令ｅ最後一個春天",
    "author": "胡長松",
    "text": "我干擔知影，外省仔一四界看著好物道講卜接收，予咱蕃薯仔真怨嗟。你若講是國產，收去，咱無話講，嘸過收去總是要歸國家嘛！咁是安呢？嘸是啦，看誰接收去道是誰ｅ。接收？我看是劫收卡有影。阿杜劍英道時常取幾個人坐一台細台土拉庫四界巡邏，若看著有人底烏白來，道連車括人押押去倉庫。所以講，伊合靴外省仔冤仇結真重道是安呢。彼日盈暗，我總算揣著伊，阿即個杜劍英真阿沙哩，對我講：「好，兄弟，交予我辦。",
    "paragraph_id": 40
  },
  {
    "title": "總司令ｅ最後一個春天",
    "author": "胡長松",
    "text": "我專治即款ｅ外省貪官。」伊叫我放心，先轉去等消息。我嘸八看過人有靴呢堅定ｅ眼神，利劍劍ｅ劍光啊，予我感覺十分欽佩。落尾，我聽講伊人chhoa7咧道去揣彼個外省仔軍官，將伊hou出去。哪會有法度？這我嘸知，總是，我真感激伊……為著卜答謝伊，我買一寡禮物送夠伊府上，嘸過伊嘸收。嗯，伊確實是一個人物，是一個人物啊…… 啥物？有人講伊合官員勾結買賣清查室ｅ物件？",
    "paragraph_id": 41
  },
  {
    "title": "總司令ｅ最後一個春天",
    "author": "胡長松",
    "text": "這我嘸信，恐驚是有人造謠中傷ｅ啦，若換做別人我道卜信，伊，我嘸信。雖罔伊是半山無嘸對，不過，你講看覓咧，伊若合官員勾結，哪會死加遮慘（伊面容憂鬱）…… 是啊，是二二八，喔…… 事件拄爆發ｅ時我有看著伊，值高雄中學，伊身揹武士刀指揮學生合群眾。我因為參加區公所ｅ治安隊，幾若擺看伊穿軍服，徛值一台土拉庫頂懸來來去去。呵，真正是一個人物啊！你問我高雄中學ｅ情形？喔，失禮，我確實無清楚。",
    "paragraph_id": 42
  },
  {
    "title": "總司令ｅ最後一個春天",
    "author": "胡長松",
    "text": "落尾我予靴阿山仔兵掠去。我最後一擺看著伊，已經是值壽山頂。彼一工，聽講伊參幾個人上山談判，結果，彭孟緝給伊扣起來，仝一個時陣，軍隊道打落來啊。我因為參加區公所ｅ治安隊，嘛予靴兵仔押上山頂。喔，我予殷審問，值卜押入枷牢ｅ半途中，雄雄看著伊。烏陰霎雨，值防空壕前ｅ空地，伊歸個人軟ko5 ko5不成人，腳脊胼插一塊牌仔，予兵仔押上卡車。喔，遐無親像伊，無親像伊啊！續落，卡車頂ｅ鼓吹道陳囉！",
    "paragraph_id": 43
  },
  {
    "title": "總司令ｅ最後一個春天",
    "author": "胡長松",
    "text": "槍決示眾啊，槍決示眾啊！我遠遠喝伊，不過伊無應我，道值即個時陣，押我ｅ兵仔用槍大力撞我ｅ胸崁，我痛加頭眩目暗，道昏去……（伊面aN3低） 訪問四：聚文堂ｅ頭家 你問我杜阿叔ｅ代誌……（伊滿面悲傷，用手抔目屎）失禮，先生，我是想起我ｅ老爸，伊嘛死值二二八，唉…… 我ｅ老爸叫做王屏水，日本時代八綴阮阿公去夠中國。我想，殷合杜阿叔是彼時陣熟識ｅ。去中國創啥？",
    "paragraph_id": 44
  },
  {
    "title": "總司令ｅ最後一個春天",
    "author": "胡長松",
    "text": "這我嘸知，不過，我細漢ｅ時，八無意中值衫櫥裡看著二張相片，一張是孫中山ｅ，另外一張是蔣介石ｅ，相片頂頭閣有殷ｅ簽名宕印仔。彼時陣值日本時代，我嘸知影遐是誰，道提相片去問阮老爸，結果予伊罵加半小死。是秘密，是一個我永遠無瞭解ｅ秘密啊！你講ｅ著，確實，我有抗日ｅ家世。阮嘛是澎湖人。我ｅ阿公叫做王豐，伊少年時來夠高雄，值橋仔頭ｅ製糖所學著鐵工技術，出師了後道值台灣鐵工所吃頭路。呃，阮阿公，好定你是八ｅ。",
    "paragraph_id": 45
  },
  {
    "title": "總司令ｅ最後一個春天",
    "author": "胡長松",
    "text": "昭和三年，伊召集高雄地區ｅ鐵工人五百人組工會，做會長爭取工權，日本人足嗟[chheh]伊，道將伊開除，結果歸個工會發動罷工，代誌鬧真大。你知否，台灣有史來ｅ工會罷工，這是頭一曾啊！阮阿公對日本人真不滿，伊不准阮值厝講日本話，若予聽著要罰跪。我相信阮ｅ性地一定是受伊影響無嘸著。先生你看覓仔咧，這是阮老爸少年時仔ｅ相片，生著真斯文乎？伊是讀冊人，真有才情，雖罔伊有時對阮兄弟仔真嚴，嘸過阮攏真尊敬伊。",
    "paragraph_id": 46
  },
  {
    "title": "總司令ｅ最後一個春天",
    "author": "胡長松",
    "text": "而且伊腹腸真闊，有正義感，厝邊隔壁呵咾有著。戰爭ｅ時陣，未少人拜託伊代殷寫批去南洋，伊嘸八拒絕。阮老爸ｅ朋友、人客真濟，一日夠暗值阮兜來來去去。是，我細漢ｅ時滯值港町，阮老爸八讀過漢學仔，獒寫毛筆字，所以值港町開一間刻印仔店聚文堂。伊代客寫字，刻印，嘛印名誌、賣文具。伊是一個獒經營ｅ人啊，生理愈做愈大，無出幾年，聚文堂道發展成為高雄州規模尚大ｅ一間名誌印刷所。",
    "paragraph_id": 47
  },
  {
    "title": "總司令ｅ最後一個春天",
    "author": "胡長松",
    "text": "我若有閒ｅ時會鬥顧店，有時會值印刷房鬥腳手。阿我頭一次見著杜阿叔，是值戰爭結束，日本投降ｅ隔冬。彼時陣，我只是一個十出頭歲ｅ囝仔。杜阿叔穿插紳士，白西裝，烏皮鞋，一頂絨布ｅ禮帽，來值阮店門口，阮老厝邊有一個過去時常值高雄館看電影ｅ好額人查某子來買物件，拄好嘛值阮店裡，她細聲給我講，即個人看著足像亂世佳人彼齣電影內面ｅ男主角，真緣投。所以，自我第一擺看著伊，對伊ｅ印象道真深。",
    "paragraph_id": 48
  },
  {
    "title": "總司令ｅ最後一個春天",
    "author": "胡長松",
    "text": "另外嘛有人看伊穿安呢，講伊是阿山，結果嘸是。我落尾知影，伊是為著卜辦報紙來揣阮老爸ｅ。官員枉法，上下貪污，台人四處遭排擠欺壓，失望日深，弟望辦報為民喉舌。我捧茶出來ｅ時，聽著伊大約是安呢講ｅ。革命尚未成功啊。伊將伊絨布ｅ禮帽囥值桌頂，飲一嘴茶，伊ｅ目頭結結，雄雄，遂變成歷盡風霜ｅ面。我想伊是一個做大事業ｅ人啊！",
    "paragraph_id": 49
  },
  {
    "title": "總司令ｅ最後一個春天",
    "author": "胡長松",
    "text": "果然，一個月後，伊ｅ自由新報道出刊咯，阮ｅ店是報紙ｅ印刷所兼事務所，阿我，有時會鬥相工排版ｅ空缺。碑仔頭市場國軍白晝搶魚商卓乞食現款六百 無法無天 我是接收委員 要什麼票？竟以手槍威脅驗票員 「你看覓咧，即款代誌，逐工都來，傷無站節啊，咱蕃薯仔，連鞭要立志覺醒啊！」先生，我是時常聽見杜阿叔安呢講ｅ，要有台灣人ｅ地位啊！要立志啊！",
    "paragraph_id": 50
  },
  {
    "title": "總司令ｅ最後一個春天",
    "author": "胡長松",
    "text": "雖然我嘸八啥物是台灣人ｅ地位，不過，卻是普普仔知影立志即件代誌ｅ，因為我嘛是有讀書ｅ人……只是，唉呀，你講，是安怎代誌會變即款，是安怎，是安怎……（伊ｅ目箍閣紅起來） 幾個月後，報紙出現即條新聞： 號外！台北大稻埕緝煙員藉口緝煙洗劫毆傷煙販林氏歐巴桑 不堪民眾理論惱羞成怒開槍 可憐陳文溪中彈槍下一條冤魂 是啊，你嘛知影，二二八爆發咯。",
    "paragraph_id": 51
  },
  {
    "title": "總司令ｅ最後一個春天",
    "author": "胡長松",
    "text": "隔日盈暗，杜阿叔來夠事務所，有一位過去捷捷來揣阮老爸ｅ國民黨市黨部秘書隨後嘛夠位。殷慣習入來印刷房講話，因為有轟轟叫ｅ機械聲，外面ｅ人聽卡未清楚。「杜兄，聽講台北民眾幾千人，透早遊行去夠公署抗議，代誌鬧真大？」彼位先生安呢開嘴。「是，我有聽講。」 「那麼[nah-mou]，這，應該道是咱偃倒陳豬ｅ機會咯！」自稱黨部秘書ｅ人安呢講，伊故意將聲調放低，激加真神秘。「哼哼！",
    "paragraph_id": 52
  },
  {
    "title": "總司令ｅ最後一個春天",
    "author": "胡長松",
    "text": "」 杜阿叔提出伊噴沙ｅ烏色薰斗，慢慢將薰草添滿，將薰點灼。伊吐一嘴薰煙，煙霧後面是冷如寒星ｅ二蕾目睭。「哼哼！秘書先生，你咁真正是安呢想ｅ？」 「呃，這當然啊，當然啊！」 「若安呢，秘書先生認為黨部會做何打算？願聞其詳。」 「這……」秘書先生躊躇咯，伊用手thuh一下伊ｅ烏框目鏡。「我想你應該真清楚才著，唉，聽講台北ｅ處理委員會卜成立啊，我對黨部ｅ如意算盤亦小知一二。",
    "paragraph_id": 53
  },
  {
    "title": "總司令ｅ最後一個春天",
    "author": "胡長松",
    "text": "」杜阿叔繼續講：「表面上，是卜徛值民眾即爿，實際上呢，是利用民眾ｅ力量來鬥陳豬，鬥看會倒否；陳豬會倒尚好，若鬥未倒，才緊合主戰ｅ一派劃清界線，道講是替政府出面安貼民眾，功在平亂，嘛未有敗害……秘書先生，你講，恁ｅ算盤，咁是安呢tiak ｅ啦？哈哈！」 阮老爸親像聽出啥物，連連點[tam3]頭。我猶會記，即個時陣ｅ秘書先生，面綠落去。",
    "paragraph_id": 54
  },
  {
    "title": "總司令ｅ最後一個春天",
    "author": "胡長松",
    "text": "伊thi-thi-thuh-thuh：「杜兄，這……你ｅ消息……啊，咁講CC ｅ人已經……或者是……」 杜阿叔講：「是又閣安怎？總講一句，你，應該是未出賣阮才著啦乎？」（先生，我講ｅ是坦白話，秘書先生一個面青筍筍，歸身軀疲疲搐，我嘸八看過遮呢軟稚ｅ人啊。） 罷了罷了罷了。杜阿叔揚一下手：「照我ｅ看法，只有戰鬥合投降二條路啦！」杜阿叔是安呢講ｅ。台灣人要有武裝，才會有未來啦！",
    "paragraph_id": 55
  },
  {
    "title": "總司令ｅ最後一個春天",
    "author": "胡長松",
    "text": "我看其他，嘿嘿，攏是假ｅ啦！秘書先生，安呢啦，嘸知你咁會使支援步槍一百枝，槍籽二萬發？市黨部秘書直直搖頭，我哪會有槍，我哪會有槍籽？杜兄，你要三思啊！「哼，假仙假怪！」秘書先生走了，杜阿叔斡頭給阮阿爸講，陳儀嘸是簡單人物，其中可能有計，好定連殷黨部ｅ人攏會中計。伊含一嘴薰斗講，細膩是本，最好台灣人要家己覺醒，組織起來，咱看太濟咧，攏真清楚阿山仔ｅ奸詐合粗殘，「最好，要有武力，要有家己ｅ武力才會使！",
    "paragraph_id": 56
  },
  {
    "title": "總司令ｅ最後一個春天",
    "author": "胡長松",
    "text": "」伊閣給阮阿爸講：「總講一句，王兄，你要細膩才好。」 阮老爸點一個頭：「是啊！我知。是講，杜兄，你ｅ消息，是……」 「哈哈！我哪有啥物消息？我是用臆ｅ啦！殷黨部內面即馬攏是啥物腳數咱嘸是嘸知，而且許德輝你知否？彼個軍統ｅ小角色，叫人傳話予我，卜策動暴動，講已經派人馬落來，叫我值高雄接應！哼！伊掠準我嘸知影伊ｅ身份，殷卜趁即擺機會將台灣人一網打盡……」 「啊！",
    "paragraph_id": 57
  },
  {
    "title": "總司令ｅ最後一個春天",
    "author": "胡長松",
    "text": "杜兄……」 「你鎮靜，要保守秘密，我打算將計就計，利用殷ｅ力量予靴阿山好看！」 彼時，高雄ｅ街仔路猶是平靜ｅ。半暝，我看見阮老爸一個人徛值庭仔腳吐大氣。唉，路邊ｅ鳳凰樹頂，夜暗ｅ寒蟬哀啼。「尚好是莫亂起來，尚好是莫亂起來啊！」我是聽見阮老爸安呢踅踅念ｅ。閣過二三工ｅ盈暗，警察局長ｅ烏頭仔車值阮厝附近ｅ一間酒家門口予人燒去，紅紅ｅ火焰衝夠半天懸。是，二二八ｅ火，是燒位高雄來咯。",
    "paragraph_id": 58
  },
  {
    "title": "總司令ｅ最後一個春天",
    "author": "胡長松",
    "text": "有一寡人行上街仔路，叮叮咚咚打鑼打鼓，殷大聲喝喊：「廢除專賣」「槍決元兇」「台灣人團結起來」「豬官槍交出來」「趕走阿山」。是啊，先生，我嘛感受著遐喊喝之中ｅ憤怒咯。我想卜出去看鬧熱，嘸過阮阿爸將我擋咧，伊講：「危險，未使！」市區出現槍聲，過無外久，la-ji-ou道放送學校停課ｅ消息。我知影，代誌已經無仝款啊。安呢，夜暗暝ｅ槍聲，道值高雄市區湠開。",
    "paragraph_id": 59
  },
  {
    "title": "總司令ｅ最後一個春天",
    "author": "胡長松",
    "text": "隔工透早，有人提一張通知單來，叫阮老爸去市政府開會，講是處理委員會。我給阮老爸講，我綴你去，嘸過伊不准。伊講，莫出門，留值厝鬥顧店。結果，等候伊離開，我道家己偷偷仔踏腳踏車去夠學校。是，彼時陣，我是雄中ｅ一年學生。三月初幾ｅ代誌？失禮，我記未清咯！我干擔會記真濟人攏走出來啊，聚集值大路口，樹仔腳，廟埕，閣有人穿卡早ｅ日本軍服行來行去。",
    "paragraph_id": 60
  },
  {
    "title": "總司令ｅ最後一個春天",
    "author": "胡長松",
    "text": "「解除武裝」「阿山退出高雄」「解除武裝」「阿山退出高雄」，三塊厝ｅ三鳳宮太子爺廟廟埕，有一大群人安呢喝喊。我來夠雄中門口ｅ時，看見未少學長合同窗，嘛有其他學校ｅ人。遮無像外面靴呢吵鬧，真有規矩組織，大部分ｅ學生攏恬恬底準備物件，干那是為著後一場ｅ大戰鬥底準備，氣氛真緊張。道值即個時陣，杜阿叔出現在我ｅ面前。伊穿一軀畢紮ｅ草綠色軍服，坐一台小卡車來夠校門口。伊跳落來，叫人將車頂一箱一箱ｅ物件搬入去。",
    "paragraph_id": 61
  },
  {
    "title": "總司令ｅ最後一個春天",
    "author": "胡長松",
    "text": "「阿叔！」我給喝。「呃……業仔，你來遮創啥？」 「我來看覓咧！」 「危險，緊轉去。恁老爸咧？哪會予你出門？」 「伊去市政府開會。」 「嘸好！業仔，你緊轉去，給恁老爸講，我接著情報，市長ｅ話未信得，叫伊緊走！」 結果，先生，這竟然道是我最後一次看著杜阿叔咯。彼工我值市政府揣著阮老爸，將杜阿叔ｅ話講予聽，嘸過阮老爸只是吐一個大氣，搖頭。我看會出來，伊對整個代誌是失望咯。「唉！恁杜阿叔猶無夠瞭解阿山。",
    "paragraph_id": 62
  },
  {
    "title": "總司令ｅ最後一個春天",
    "author": "胡長松",
    "text": "市長不過是傀儡[ 加禮]尪仔啦，會使安怎？」伊是安呢對我講ｅ。「業仔，你要知，千萬未使出去亂來。即馬尚要緊ｅ，是停止流血，你知否？」 結果第二工，阮老爸親像無將杜阿叔ｅ話當作一回事，猶原是一透早道去市政府開會。不過即擺，伊是無閣轉來啊。阿山仔兵衝入市政府，將伊打死值槍下。阮去收屍ｅ時，伊ｅ皮帶、手錶、皮鞋……歸身軀ｅ物件攏已經予人扒了了。我咁是認為杜阿叔卡瞭解阿山？先生，這咁有差別？",
    "paragraph_id": 63
  },
  {
    "title": "總司令ｅ最後一個春天",
    "author": "胡長松",
    "text": "阮老爸死ｅ彼一日，道是杜阿叔合市長上山談判ｅ彼一日，亦道是杜阿叔予彭孟緝逮捕槍殺ｅ彼一日啊！唉，瞭解合無瞭解，咁真正有啥物差別嗎……（伊瞌目） 訪問五：南洋老戰士   你問我杜劍英？喔！我無未記。我所想著ｅ，道是彼一場ｅ戰鬥，啊！彼一場光榮閣悲慘ｅ戰鬥啊！",
    "paragraph_id": 64
  },
  {
    "title": "總司令ｅ最後一個春天",
    "author": "胡長松",
    "text": "遐是戰爭結束ｅ第三年，也道是阮位南洋海南島轉來ｅ第二年，是，1947，確實，是1947，真想未夠有一日，阮竟然會再一次穿著阮彼軀日本海軍ｅ軍服來對付祖國ｅ軍隊啊！喔，阮朝思暮想ｅ故鄉啊……（伊雙手交叉，目睭瞌起來。）   是啊！值海南島ｅ日子是靴呢仔悽慘。戰爭結束啊，日本軍隊撤退，阮幾千個台灣兵留守值島南ｅ集中營，等候祖國政府ｅ船隻來接。遐是日頭直照ｅ所在，值赤豔ｅ日頭下，山崙草木全是白死殺一片。",
    "paragraph_id": 65
  },
  {
    "title": "總司令ｅ最後一個春天",
    "author": "胡長松",
    "text": "阮ｅ糧食無夠，隊員一日仔一日消瘦落肉。已經整整十個月，祖國ｅ船隻一直無聲無說，尚悲慘ｅ閣有麻拉痢仔無情ｅ傳染病，湠開咯。每一日攏有隊員代著，便一代著，道是吐合漏，歸身軀虛脫失水，無一目睨，道吐加出血。每一日攏有隊員值絕望中死去。唉！道是安呢，道是安呢啦，一日過一日，阮值心肝頭喝喊：祖國咧？祖國咧？阮安呢想，恐驚阮是不免要死值異鄉ｅ罷！嘸願啊！",
    "paragraph_id": 66
  },
  {
    "title": "總司令ｅ最後一個春天",
    "author": "胡長松",
    "text": "阮是值1946年ｅ七月份轉來台灣ｅ，是阮其中二百五十個隊員kheng5錢租漁船仔轉來ｅ。道值船卜離碇ｅ彼一刻，濟濟留落來無法度走ｅ隊員，徛在海南島ｅ岸頂向阮揚手：「要會記啊，給政府講，來給阮載，阮值遮等恁ｅ消息，要會記啊！」唉！不過，這是永遠ｅ離別囉。夠旦，我有時半暝仔醒過來，閣會想起殷失去青春ｅ面容，喔，是阮對不起殷啊！",
    "paragraph_id": 67
  },
  {
    "title": "總司令ｅ最後一個春天",
    "author": "胡長松",
    "text": "雖罔阮一轉來夠台灣，道向政府當局報告海南島ｅ情形，不過，嗚呼，竟然無人睬阮，甚至殷是遮呢仔貪污腐敗糟蹋人，阮想未夠，想未夠啊！是安怎阮無歸去戰死值南洋戰場啊！轉來ｅ時，有一個軍官閣值阮ｅ面前罵阮是日本走狗。唉！我早道知影，台灣人真不滿，一定卜出大代誌。無外久二二八道發生。是阿永仔走來揣我ｅ，伊講：「行，即擺來合殷拚一個生死！」唉！想起來阿永仔是可憐啦！",
    "paragraph_id": 68
  },
  {
    "title": "總司令ｅ最後一個春天",
    "author": "胡長松",
    "text": "伊是合我坐仝隻船轉來ｅ老戰友，彼時我知影有一個查某囝仔底等伊，伊講轉來台灣道卜給娶做某。伊講加嘴笑目笑，不過落尾轉來夠台灣，伊某娶無成，真失志。卜怪道怪時勢啦。是1946年八月份ｅ代誌，伊去提親，殷無緣ｅ丈人爸給伊講，要六隻雞合六斗米綰定。伊想講簡單，一嘴道答應。",
    "paragraph_id": 69
  },
  {
    "title": "總司令ｅ最後一個春天",
    "author": "胡長松",
    "text": "你知影阮拄位南洋轉來ｅ，哪有啥物錢，閣何況晉前儉落來ｅ攏付船費去啊，會使講是一箍人溜溜啦，不過若講卜閣來趁、來儉，六隻雞合六斗米哪會是大問題？誰知影米價菜價直直起上天，伊若儉一角，物件道起一箍，一日三市，道安呢，綰定ｅ日子夠位，伊kheng5無錢通買聘禮，婚約只好取消去。伊感覺真見笑，差一塊仔卜跳港自殺，是我有嘴講加無瀾給揪牢咧，伊才死無去ｅ。當然伊ｅ心內真怨嘆。",
    "paragraph_id": 70
  },
  {
    "title": "總司令ｅ最後一個春天",
    "author": "胡長松",
    "text": "所以，當伊講卜合殷拚一個生死，我一嘴道贊成。橫直我嘛是無某無猴，既然值南洋死無去，合殷死拚嘛卡贏予殷中國仔糟蹋死。阮先是去值三鳳宮頭前參加民眾ｅ聚集。講聚集，其實是一場宣戰大會，各路人馬齊夠，阿阮南洋轉來ｅ，攏穿起軍服。值彼個時陣，杜司令威風凜凜，徛值廟前ｅ石階頂：   蕃薯仔團結反抗啊！生靈塗炭啊！打倒阿山！打倒中國仔！拚落啊！拚落啊！道安呢，青年反抗軍成立咯。先生，你問我軍容嗎？唉！",
    "paragraph_id": 71
  },
  {
    "title": "總司令ｅ最後一個春天",
    "author": "胡長松",
    "text": "阮是受過日本軍事訓練ｅ，不過，猶有其他三教九流ｅ人士……濟濟是烏合之眾罷！（伊吐一個大氣。）總是自古英雄惜英雄，杜劍英果然是一個將才啊，伊將民眾編做幾個戰鬥隊合補給隊，其中一隊由阮負責，我是小隊長，阿永仔是副小隊長，阮所chhoa7領ｅ，攏是卡早ｅ日本兵，總共八九個。杜司令予阮ｅ任務是打開封鎖ｅ衝鋒隊，主要要合高雄本地以及台南來ｅ學生軍聯合，衝鋒戰鬥。",
    "paragraph_id": 72
  },
  {
    "title": "總司令ｅ最後一個春天",
    "author": "胡長松",
    "text": "日頭退去，毛毛ｅ小雨落值阮喝喊扭曲ｅ面容，是，阮是轉去夠南洋異鄉有椰子樹影ｅ黑暗戰場咯！衝啊！達達達！衝啊！暗暝夠位，攻擊發起，阮ｅ部隊親像秋風掃葉，將市區大細警察局合派出所包圍起來。投降啊！殷一見阮，道棄守逃向壽山要塞，阮順利接收警察槍枝，隔日續落去圍攻三塊厝鐵路邊ｅ守備隊。唉！中國兵真是蝦米啊！阮一將殷包圍，才無外久，殷無啥抵抗，道打開後尾門，坐值卡車soan溜咯。",
    "paragraph_id": 73
  },
  {
    "title": "總司令ｅ最後一個春天",
    "author": "胡長松",
    "text": "阮清查所有接收ｅ武器，暫時退值高雄中學安營整兵。杜兄！想未夠，中國兵仔竟是紙糊ｅ啊，我想明日，咱道直取火車站合市政府頭前ｅ憲兵隊，續落攻下105彈藥庫，免三二日，壽山賊寨道是咱ｅ掌中肉。咱台灣人道卜出頭天囉。先生，彼時ｅ杜司令是外呢有豪氣啊！伊講，是，夠時，咱高雄道是台灣人ｅ大基地，一切卜位遮開始，位咱遮開始啊！哈哈！伊大笑幾聲。",
    "paragraph_id": 74
  },
  {
    "title": "總司令ｅ最後一個春天",
    "author": "胡長松",
    "text": "嘸拘過一下久，伊ｅ目頭道閣結起來：總是，輕鬆夠手ｅ勝利難免會予人疑猜。伊講，台北ｅ處委會已經成立，彼班貪生怕死ｅ仕紳，無瞭解中國人ｅ胃脾，我恐驚其中有詐，殷會予殷利用去。唉！咱台灣人要團結才有救啊！伊深深吐一嘴大氣。先生，杜司令確實是深謀遠慮ｅ將才啊！伊最後ｅ話竟是實現囉。咁講這道是咱台灣人ｅ命運？咁講這道是啊？",
    "paragraph_id": 75
  },
  {
    "title": "總司令ｅ最後一個春天",
    "author": "胡長松",
    "text": "續落來ｅ二日，阮合學生軍分頭進攻火車站合市政府頭前ｅ憲兵隊，對方有機槍，火力真強，阮直直攻未落來，而且有幾個人戰死。阮只好閣退守轉來值高雄中學。阮開始煩惱，假使一直攻未落來，恐驚對方ｅ聲勢會愈大。嘸知誰去傳燒酒來，阮竟是哀嘆圍坐值樹腳啜[sip]起來咯。總司令，何不考慮直搗黃龍呢？講話ｅ是一個台灣人警察王氏，伊本底值警察局服務，幾日前阮攻入警察局ｅ時，伊加入阮ｅ陣營。",
    "paragraph_id": 76
  },
  {
    "title": "總司令ｅ最後一個春天",
    "author": "胡長松",
    "text": "伊所講ｅ直搗黃龍道是叫杜司令直接攻上壽山賊寨。不可輕舉妄動，目前咱連憲兵隊都攻未落，若直攻壽山，不免赴死。值遮合殷綿死爛打，咁會是辦法？面對杜司令ｅ躊躇，王氏繼續講，要趁殷猶未準備妥當，出奇致勝才是上策。何不兵分二路，一路攻壽山，一路埋伏值市區，當壽山要寨受敵，市區ｅ部隊必定要受命支援，咱即時會凍將殷夾擊值半路，杜兄認為如何？",
    "paragraph_id": 77
  },
  {
    "title": "總司令ｅ最後一個春天",
    "author": "胡長松",
    "text": "中國兵ｅ虛實我是清楚ｅ，實際上，殷乃是欠缺訓練ｅ烏合之眾，杜兄大有謀略，必建奇功。必建奇功？杜司令ｅ面出現光彩，嗯，是啊，是啊，王兄說得是。只是，壽山地勢崎峭複雜，而且咱ｅ槍藥無夠，我無把握。王兄咁有啥想法？王氏講，杜兄，高雄要寨有台灣人警察林某，我事先已經安貼好勢，可作內應，兄可假談判之名，上山伺機合伊聯絡探聽情報，可免兄掛慮。",
    "paragraph_id": 78
  },
  {
    "title": "總司令ｅ最後一個春天",
    "author": "胡長松",
    "text": "近日仕紳值市政府召開處委會，言說卜合彭孟緝賊頭談判，黃市長值其中別有所圖，行雙面計，咱必須積極參與，將計就計，設使兄會使合黃市長做夥上山，必然安全無慮。以愚弟對彭孟緝ｅ認識合理解，伊乃是貪生怕死之徒，兄ｅ軍威凜凜，彭必不敢對兄動手，如果順利，咱有機會不費吹灰之力，釋彭ｅ兵權，夠時咱道有高雄要塞成做基地。杜兄認為如何？喔！哈哈哈！王兄所言甚是！你是我ｅ子房，我ｅ子房啊！就安呢辦！就安呢辦！",
    "paragraph_id": 79
  },
  {
    "title": "總司令ｅ最後一個春天",
    "author": "胡長松",
    "text": "杜司令將伊ｅ酒杯捧起來，先生，道值寒風掃落之時，阮乾杯咯！予焦啦！遐豪情啊，遐壯志啊！親像一腹火燒起來。拚啊！拚落去啊！阿永仔竟是唱起日本海軍ｅ軍歌，我嘛綴伊唱，我嘛綴伊大聲唱落啊！（伊ｅ目箍有淚珠閃熠）   道值彼暝，阮ｅ部隊來夠壽山外圍，開始連夜對壽山彈槍，目的卜威嚇彭孟緝，卜逼彭孟緝合阮談判。隔日，道是三月五日，彭孟緝位壽山對市區打砲。伊答應談判，市處委會值市政府緊急開會，擬好條文卜上山。",
    "paragraph_id": 80
  },
  {
    "title": "總司令ｅ最後一個春天",
    "author": "胡長松",
    "text": "談判ｅ代表由黃市長chhoa7隊，杜司令嘛值其中。三月初六，殷上山咯。阮值山下市政府附近待命，等候消息。不過，道值中晝ｅ時刻，阮聽著鼓吹聲位壽山頂傳來，轟轟ｅ軍卡聲接近。達達達，達達達達！先生，道是即個時陣啊，一台接一台ｅ軍卡直接駛位市政府來。達達達，達達達達！槍聲響起，先生，阮ｅ部隊四散逃走去。慚愧嗎？喔，先生，我未凍無愧，嘸過，咁講要阮認錯？遐是閻羅王ｅ笑聲啊！(伊ｅ頭掩低。",
    "paragraph_id": 81
  },
  {
    "title": "總司令ｅ最後一個春天",
    "author": "胡長松",
    "text": ") 訪問六：台灣人警察王氏      （伊恬恬，真久ｅ時間無願意講話，親像有真深ｅ顧慮。）   喔！我先問你，你卜怎樣相信我講ｅ道是事實？或者講，你卜安怎相信任何一個人講ｅ道是事實？甚至，咱ｅ記智內面咁無可能有咱家己相信ｅ白賊話？你會想辦法判斷？嘿嘿，這咁有可能？坦白講，我無認為予日本人管道卡輸予中國仔管。這嘸干擔是我ｅ看法，我知影真濟人合我有仝款ｅ看法。所以，我所做ｅ代誌，我相信恁嘛一定會理解。",
    "paragraph_id": 82
  },
  {
    "title": "總司令ｅ最後一個春天",
    "author": "胡長松",
    "text": "復仇嗎？喔……   你要知影，仲井警部，伊真照顧我，伊對待部下親像兄弟啊！彼時我是潮洲警察署ｅ一個小小警員，厝裡真散赤，阿我ｅ老母得到重病，恐驚是未活啊！我值門口徛哨ｅ時，想著這一切，道流出著我男兒ｅ目屎。是啊，當仲井警部出現值我ｅ面前ｅ時，我竟然完全無注意著，我為我ｅ失職感覺虧欠咯。",
    "paragraph_id": 83
  },
  {
    "title": "總司令ｅ最後一個春天",
    "author": "胡長松",
    "text": "嘸過仲井警部並無責備我，伊甚至關心我，當我講出阮老母ｅ病情，伊竟然貼我ｅ肩胛頭，叫我免煩惱，要我緊送阮老母去病院，醫藥費伊會想辦法。是啊，先生，即款ｅ恩情，怎樣會使放未記？雖然落尾，我ｅ老母猶是病死在病院ｅ床頂，不過即份情，我是要報答ｅ啊！我ｅ老母卜死晉前，嘛交代我即件代誌。只是過無外久，日本戰敗啊。道值1946年ｅ新年，我聽著仲井警部予人謀殺ｅ消息。",
    "paragraph_id": 84
  },
  {
    "title": "總司令ｅ最後一個春天",
    "author": "胡長松",
    "text": "先生，值簡單寒酸ｅ告別式，你若看見仲井夫人合伊ｅ三個子兒，你嘛會合我仝款鼻酸ｅ罷。彼時，我道咒詛要揣出兇手，替伊報仇。是啊，天理確實昭昭，落尾我竟然查出來，兇手確實道是杜某某。以暴制暴嗎？先生，你言重咯。畢竟我是冒我生命ｅ危險啊！而且，我並無動刀動槍。1946年ｅ三月，我揣著機會調往高雄市警察局，因為我知影杜某某人值靴，我ｅ目的道是卜揣機會完成我ｅ志願。",
    "paragraph_id": 85
  },
  {
    "title": "總司令ｅ最後一個春天",
    "author": "胡長松",
    "text": "而且，值彼個時陣，濟濟ｅ日本警察要被遣送轉去日本，餞別會上，殷對我ｅ寄望是這呢仔深啊！日本警察ｅ嚴格訓練予我受著當時童局長ｅ重用，我時常綴值伊ｅ身軀邊。即個童局長，性好漁色，貪污腐敗，不過，伊合杜某某是死對頭，這當然對我ｅ復仇是有好處ｅ。童局長三番二次卜揣杜某某ｅ麻煩，只不過杜某某是一個角色，攏無法度如意。閣隔年，二二八爆發，市面亂起來咯。三月初三拄好是高雄市新科參議員就職ｅ日子。",
    "paragraph_id": 86
  },
  {
    "title": "總司令ｅ最後一個春天",
    "author": "胡長松",
    "text": "暗暝，黃市長邀請議員吃飯，順續邀請童局長，做夥參詳解決之道。即場飯局我有參加，乃是擔任護衛隊ｅ一員。黃市長合童局長坐值仝一桌，我徛值童局長後面待命。誰知影飯吃夠一半，外面道吵吵鬧鬧起來，親像有真濟人來。當我行出去ｅ時，童局長ｅ烏頭仔車已經燒起來，歸個街仔路擠滿滿是卜鬧事ｅ群眾。有其他ｅ警員開槍示警，嘸過已經未赴。我聽著幾聲：「衝啊！衝啊！打倒貪官！」然後群眾道衝入來。",
    "paragraph_id": 87
  },
  {
    "title": "總司令ｅ最後一個春天",
    "author": "胡長松",
    "text": "因為人實在傷濟，我緊斡身保護童局長合市長位後尾門逃走。阮直接走位警察局去。童局長命令所有員警武裝待命。值局長室，黃市長對童局長講：「總不能讓少數暴民擾亂了一般民眾的生活，局長，你是知道的，這是我身為市長的責任了。我今天早上有聯絡了要塞的彭司令，必要的時候，請他出面平亂。」   童局長講：「哦？那彭司令怎麼說？」   「彭司令的意思是，他乃負責要塞守備，不負責市區治安。況且他也還沒準備好。",
    "paragraph_id": 88
  },
  {
    "title": "總司令ｅ最後一個春天",
    "author": "胡長松",
    "text": "他說治安的事還是交給警察局。童兄，你有幾分把握？」   「這個嗎？」   先生，若我講童局長是鼠輩，你是未反對ｅ罷？即個時陣，童局長ｅ面色躊躇起來，伊直直晃頭講：「維護治安呢，當然是我們警察單位的責任，這是責無旁貸的，只是呢，恐怕……唉！市長，我是擔心……若有彭司令的支援，那當然是挺好的。」   市長講：「局長，我今天可是和司令談了很久，他是有他的顧慮……唉，你知道，他是只願打必勝的仗。",
    "paragraph_id": 89
  },
  {
    "title": "總司令ｅ最後一個春天",
    "author": "胡長松",
    "text": "」   「必勝的仗？這個嗎……」童局長閣晃一個頭。這道是機會咯，先生。道是即時陣，我偃[aN3]身值童局長ｅ耳孔邊講：「局長，恕我冒昧。屬下有一計……」   是啊，先生，正是擒賊擒王之計啊。局長開嘴大笑，直直呵咾我，然後將我ｅ計謀給市長講，市長嘛點一個頭。你想賊王是誰？當然啊，道是杜某某咯。想未夠代誌ｅ進展這呢順利。",
    "paragraph_id": 90
  },
  {
    "title": "總司令ｅ最後一個春天",
    "author": "胡長松",
    "text": "彼暝，黃市長離開警察局無外久，杜某某果然chhoa7民眾將警察局包圍，童局長即個鼠輩無啥物抵抗，道投降逃向壽山，然後，我道加入值杜某某ｅ隊伍咯。其實我嘛料想未夠彭孟緝ｅ手段這呢殘忍。杜某某若要怪，道怪伊家己是一個莽夫罷，或者是仲井警部在天之靈冥冥ｅ主意罷。虧欠嗎？（伊笑一聲）我夠旦無感覺對杜某某有啥物虧欠。如果這算是謀殺，道請你報警將我掠走罷！",
    "paragraph_id": 91
  },
  {
    "title": "總司令ｅ最後一個春天",
    "author": "胡長松",
    "text": "（伊伸出伊ｅ雙手） 訪問七：杜劍英之女杜春暖   是，我是伊ｅ查某囡。我ｅ阿爸過身ｅ時，我是七歲。位山頂落來ｅ人給阮講，我ｅ爸爸予殷彈死，未閣轉來啊。我綴著媽媽合阿嬤去夠壽山走揣伊ｅ屍骨。有人講，我ｅ爸爸埋值山路斡彎ｅ一欉茄苳樹下，嘸過阮無揣著彼欉樹。阮呼喊爸爸ｅ名，一聲過一聲，嘸過，只有風吹過樹尾ｅ煞煞煞ｅ聲回答阮。寒風刺骨ｅ夜暗暝，媽媽合阿嬤值樹下掘土，全無發現。",
    "paragraph_id": 92
  },
  {
    "title": "總司令ｅ最後一個春天",
    "author": "胡長松",
    "text": "落尾，媽媽合阿嬤坐值路邊ｅ石頭頂面，直直哭。我給媽媽講：我足驚，我足驚ｅ。有狗吠ｅ聲值樹林裡遠遠偎近來。我舉頭看，樹林裡出現一個人影，真懸，有闊闊ｅ肩胛頭。我給媽媽講：「是爸爸！是爸爸！伊猶未死！伊猶未死！伊來啊！」   阿嬤合媽媽ｅ哭聲恬落來，嘛斡頭看。「誰在那裡？」對方安呢講。嘸是爸爸ｅ聲。伊徛值十步遠ｅ所在，我看見伊ｅ槍。「妳們要幹什麼？」伊繼續問。",
    "paragraph_id": 93
  },
  {
    "title": "總司令ｅ最後一個春天",
    "author": "胡長松",
    "text": "彼隻狗繼續吠，衝進前，親像卜咬阮，予彼個人揪咧。媽媽講：「我要找杜劍英，我是他的妻子。他如果活著，我要找到他的人，他如果死了，我要找到他的屍體。」   我感覺媽媽真勇敢，雖然她ｅ聲疲疲銼。「喔！他死了！你們走吧！」彼個人安呢講，口氣無像晉前靴呢歹。「那他埋在哪裡？求你說一下。」   「這位女士，我也不知道。不過，如果妳們被別人發現了，會有危險。快走吧！",
    "paragraph_id": 94
  },
  {
    "title": "總司令ｅ最後一個春天",
    "author": "胡長松",
    "text": "」   阿嬤閣哭出來啊，她哭加趴值土腳：「先生！嗚……你好心咧，我干擔即個子，你好心咧，給阮講一聲……」   彼個人大聲講：「喂！我真的想告訴妳們，不過我真的不知道。別不識好歹，快走！」   道值即個時陣，阮聽見有其他ｅ人嘛位樹林來。彼個人對天頂彈一槍，講﹔「再不走，我就把妳們抓起來！」   道安呢？阮一暝過一暝，只有失望離開。喔，你問我續落來ｅ日子？是，你是講我ｅ媽媽所受ｅ委屈合侮辱……啊！",
    "paragraph_id": 95
  },
  {
    "title": "總司令ｅ最後一個春天",
    "author": "胡長松",
    "text": "先生，真感謝你願意同情，不過，我想，恁永遠無法度瞭解她每一日ｅ生活，她是安怎值侮辱之中thi2開目睭；每一日，值四周圍閃避ｅ眼神之中喘氣；每一日閣一日，用她歸身軀ｅ氣力維持阮ｅ生活……我干擔請你記落來，我有一個偉大ｅ媽媽，偉大ｅ媽媽啊……（她目箍紅貢貢）   閣有我ｅ阿嬤，她是靴呢傷心。不過佳哉，上帝派一位牧師來夠阮兜，伊為阿嬤洗禮，最後她值上帝ｅ疼愛中得著安息。",
    "paragraph_id": 96
  },
  {
    "title": "總司令ｅ最後一個春天",
    "author": "胡長松",
    "text": "她嘛chhoa7阮上教會，阮綴她唱教會ｅ聖詩「踏出罪惡烏暗ｅ交界」，遐，予阮真大ｅ安慰。幾年前她過身去囉，值卜死晉前，她握我ｅ手，給我講：「阿暖仔，阿嬤真嘸甘恁，自細漢恁道遮呢辛苦。恁一定要會記，全世界ｅ烏暗，攏無才調予一葩微微ｅ燈仔火化去。恁道是上帝ｅ光，要會記，要會記。」夠旦，我猶時常想起她所教我ｅ聖法蘭西斯ｅ祈禱文：「主啊！予我成作祢和平ｅ子兒。",
    "paragraph_id": 97
  },
  {
    "title": "總司令ｅ最後一個春天",
    "author": "胡長松",
    "text": "值怨恨之處，播下仁愛；值傷痕之處，播下饒赦；值懷疑之處，播下信心；值絕望之處，播下向望；值幽暗之處，播下劍英。」   是啊，我向望慈疼ｅ天爸上帝，會凍光照值即個島嶼每一個人ｅ內心，予被害者得著溫暖，予加害者悔改。先生，我是外呢向望會使看著加害者悔改，轉向上帝。嘸過，你要知影，高雄屠夫彭孟緝夠旦一無悔改。伊所講ｅ話全是白賊。若有機會，我卜給講，總有末後ｅ一日，伊要徛值上帝ｅ寶座頭前接受審判。",
    "paragraph_id": 98
  },
  {
    "title": "總司令ｅ最後一個春天",
    "author": "胡長松",
    "text": "最後ｅ記智？喔，你問我對爸爸最後ｅ記智嗎？我定定想去著彼暝ｅ伊ｅ形影。遐是一個我受著風寒ｅ暗暝。伊入門來，我看見伊懸強ｅ、親像永遠未予人打敗ｅ身軀。伊將伊烏色絨質ｅ帽仔掛值衫架。伊將我攬咧，坐值榻榻米ｅ眠床頂。伊挲我e頭殼，用溫柔ｅ聲音唱一首日本ｅ囝仔歌予我聽。其實我聽無，因為我是值中國出世ｅ，未曉聽日本話。不過我位伊溫柔ｅ聲音內面聽出伊ｅ悲傷，道親像秋天黃昏ｅ風，輕輕仔吹值我ｅ面。",
    "paragraph_id": 99
  },
  {
    "title": "總司令ｅ最後一個春天",
    "author": "胡長松",
    "text": "後來我問阿嬤，才知影彼條歌號做「Aka-Tonbo」，道是「紅色田嬰」，是伊做囝仔ｅ時，阿嬤唱予伊聽ｅ。落尾阿嬤嘛教我唱，我每一擺唱，攏想起我ｅ阿爸。",
    "paragraph_id": 100
  },
  {
    "title": "總司令ｅ最後一個春天",
    "author": "胡長松",
    "text": "夕燒小燒の 赤蜻蛉 負わねて見たのわ  いつの日か 山の畑の 桑の実お  小かごに擷んだわ まぼろしか\u0007 黃昏夕陽ｅ 紅色田嬰 是我予姊姊背值腳脊骿頂所見ｅ 值彼一時 山崙ｅ田園 有桑穗纍纍 阮挽入值小小攜藍 親像夢境   殷講我ｅ爸爸是暴徒，這我是未凍理解ｅ。假使會使，假使會使，我卜用一切來換阮阿爸彼一暝ｅ歌聲……喔！",
    "paragraph_id": 101
  },
  {
    "title": "總司令ｅ最後一個春天",
    "author": "胡長松",
    "text": "爸爸……（她擦目屎，繼續唱）        十五でねえやわ 嫁にゆき お里のたよりも たえはてた 夕燒小燒の 赤蜻蛉 とまっているよ 竿の先\u0007 十五歲ｅ姊姊啊 嫁遠遠去 離開故鄉ｅ她 全無消息 黃昏夕陽ｅ 紅色田嬰 恬靜停歇 值竹篙尾頂 我祈禱咱所徛在ｅ，是一個和平ｅ島嶼，有上帝ｅ疼愛成作咱合咱子孫ｅ生命ｅ石磐。先生，我有真深真深ｅ向望，向望爸爸ｅ死，對即個島嶼嘸是全無意義。",
    "paragraph_id": 102
  },
  {
    "title": "總司令ｅ最後一個春天",
    "author": "胡長松",
    "text": "(她合掌祈禱，目屎位她堅定ｅ面輪落來。) 2005.1.16 PAGE  1 PAGE  17",
    "paragraph_id": 103
  },
  {
    "title": "路意士的好朋友",
    "author": "胡長松",
    "text": "(小說) 路意士的好朋友 胡長松 世間人攏知影，寫《納尼亞傳奇》出名的路意士（C.S.Lewis），佮寫《魔手指》出名的托騫(J.R.R.Tolkien，華語翻譯托爾金)，兩人捌是誠親近的朋友。尤其《魔手指》會使講是受路意士直接鼓勵、促成的作品。",
    "paragraph_id": 1
  },
  {
    "title": "路意士的好朋友",
    "author": "胡長松",
    "text": "佇怹兩人攏佇牛津大學教冊的時陣，以怹兩人做中心的文學研討團體「墨跡會（The Inklings）」，托騫時常朗讀《魔手指》的初稿予眾人聽，就算到後來托騫小可對作品無信心，抑是有別人聽甲𤺪的時，攏是路意士堅定講：「莫插怹！Tol！做你讀！",
    "paragraph_id": 2
  },
  {
    "title": "路意士的好朋友",
    "author": "胡長松",
    "text": "」 我對路意士佮托騫之間的友誼一直真誠好奇，有一个大的緣故是怹二个攏仝款有基督教的信仰，後來路意士閣進一步成做世界有名的護教文學家，毋過──路意士毋是自來就信的，伊本底是無神論者，伊信仰的轉變嘛佮伊的好朋友托騫有關係。有一派的研究是講1931年9月19的禮拜六，路意士做東，請托騫來厝裡食暗，彼暝閣有另外一位陪客戴紳。彼是一个平安、恬靜的暗暝，怹食飯飽開講到半暝，紲落順謝微爾河，佇愛笛生小路散步。",
    "paragraph_id": 3
  },
  {
    "title": "路意士的好朋友",
    "author": "胡長松",
    "text": "風吹樹葉的迷人伴奏之中，怹討論隱喻佮神話本質的問題。佇文獻的記載，托騫總算予路意士瞭解神話佇現實的意義，閣有聖經是「神話中的神話」這个道理。文獻講，經過彼暝，路意士成做一个基督教徒。按呢的講法是誠有根據的。毋過我較好賢的本性愛我閣繼續追查落來。我嘛發現，佇1929年的4月到6月之間，路意士就有去教堂參加禮拜的記錄──並彼个關鍵的暗頓閣較早2冬！",
    "paragraph_id": 4
  },
  {
    "title": "路意士的好朋友",
    "author": "胡長松",
    "text": "我四界請教專家，無人會使予我好的答案，一直到我一位朋友──伊是文史收藏家──伊對英國旅行轉來，予我下底的一份文件，講是過去佇聖吉司街的「鶆鴞佮嬰仔」酒吧做空課的一个人收藏落來的一份筆記。「鶆鴞佮嬰仔」！我規个人攏精神起來！「鶆鴞佮嬰仔」，正正是路意士佮托騫的「墨跡會」聚會的地點。",
    "paragraph_id": 5
  },
  {
    "title": "路意士的好朋友",
    "author": "胡長松",
    "text": "這份筆記標記的日期是1929年6月13禮拜四，顯然是當時在場的另外一位朋友所記錄的，根據本人的推論，L代表路意士，T代表托騫。* L：「我咧走揣性命宇宙原理的一个基本性，古早希臘哲學內面叫做arche的學問。彼是一切現實的基礎。」 T：「敢講咱眼前的世界毋是現實？遐現實主義作家寫的現實，毋是現實。」 L：「怹寫的是某一種現實，毋過對我來講，毋是完全的現實。」 「哦?？敢講你有啥物發現？",
    "paragraph_id": 6
  },
  {
    "title": "路意士的好朋友",
    "author": "胡長松",
    "text": "」 L：「確實，我這幾年先是佇中世紀的文學內面得著一寡肥底。彼款文學有表面現實以外的物件──彼是完全現實所需要的物件。大戰對人類世界的創傷，需要這種現實來醫治。比如但丁的神曲所顯示的整體，彼是這个世界的秩序。」 T：「看起來你講的現實，包括『真理』佮『意義』這類，佮永恆有關係的概念。」 L：「無毋著。現實的後壁有思想的基礎。",
    "paragraph_id": 7
  },
  {
    "title": "路意士的好朋友",
    "author": "胡長松",
    "text": "我的意思是，藏佇親像但丁的神曲內底彼款的現實，才有機會共戰爭期間世界所失去的統一性佮連續性補償轉來。」 T：「有理。咱攏知影，Greene前一站嘛批評Woolf佮Forster，講怹這類現代主義作家，創作的角色攏敢若薄紙坯鉸的符號，佇一个干焦一張紙遐薄的世間咧賴賴趖。",
    "paragraph_id": 8
  },
  {
    "title": "路意士的好朋友",
    "author": "胡長松",
    "text": "Greene認為，怹的作品無『現實感』，欠『宗教感』的視野，明顯失去任何『對人類行為重要性的感受』…………你敢欲講看覓，你後來是按怎去走揣彼个完全的『現實感』？」 L：「我毋是去走揣現實。是彼下現實來對我顯明──嘛會當講，是現實來掠著我──就親像日光掠著本底予冰雪封起來的世界，冰沓沓溶去………」 …………（以下省略）……..",
    "paragraph_id": 9
  },
  {
    "title": "路意士的好朋友",
    "author": "胡長松",
    "text": "* 我相信這份筆記是真的，因為佇路意士的《納尼亞傳奇》其中一部〈獅仔、妖婆佮怪衫櫥〉，就是出現仝款的獅仔王出現、冰雪溶去、妖婆的妖術瞬間失去的畫面。我共我的彼个收藏家的朋友講，你這文獻是誠實的好寶，價值連城。尤其伊記錄路意士按怎予伊尚好的朋友托騫影響，成做一个基督徒作家的重要過程。",
    "paragraph_id": 10
  },
  {
    "title": "路意士的好朋友",
    "author": "胡長松",
    "text": "1961年，路意士受邀請推薦諾貝爾文學獎候選人，伊佇彼年的1月16，寫批回覆瑞典學院，正式推薦托騫成做彼屆諾貝爾文學獎候選人。雖然最後托騫無得獎，這是怹的友情留佇這个世間尚尾後的記號。2021/7/24",
    "paragraph_id": 11
  },
  {
    "title": "槍聲",
    "author": "胡長松",
    "text": "【二二八系列小說 1】     槍聲    胡長松          1 冷鋒面過境ｅ春寒季節，早起拄落過雨，雖然雨已經停，不過氣溫猶誠低。壽山腳ｅ看守所是一棟抹紅毛土ｅ氆色建築物，四周圍箍一輪懸懸安鐵枝仔ｅ圍牆。圍牆內底即面停一台軍用ｅ吉普仔車，有一個查甫人徛值車門邊。伊穿西米羅，手骨綁一塊有赤十字記號ｅ布條，著急不安ｅ眼神投向看守所ｅ大門。無外久，彼道門嘎一聲打開，一個青年褪赤腳位內面行出來。",
    "paragraph_id": 1
  },
  {
    "title": "槍聲",
    "author": "胡長松",
    "text": "穿西米羅ｅ查甫人斟酌看，雄雄頓 teN一下。青年真虛弱，衫褲破糊糊，未輸乞食模樣，行路小可跛跛[pai2]，腳底親像拖萬斤ｅ重量。不過，遐確實道是伊塊等ｅ人。「正雄君，真正是你，正雄君！」穿西米羅ｅ查甫人大聲喝。青年夯頭。「院長！院長！想未夠，啊！」 即二個人真激動，殷一下攬做夥，目屎流歸面。",
    "paragraph_id": 2
  },
  {
    "title": "槍聲",
    "author": "胡長松",
    "text": "這是一九四七年三月初九ｅ代誌，彼日位看守所行出來ｅ青年，名叫許正雄，25歲，日本久米留大學醫科博士，戰後轉來台灣，擔任高雄市立病院ｅ齒科主任；另外彼個，道是市立病院ｅ院長蘇山景。當然，若看眼前ｅ模樣，無人認會出許正雄是一位醫師。「我三日前道應該要死……道應該要死啊啦……」 其實拄才，兵仔開門喝名ｅ時，許正雄已經覺悟。",
    "paragraph_id": 3
  },
  {
    "title": "槍聲",
    "author": "胡長松",
    "text": "因為彼幾日以來，有幾若擺，伊值過度飢餓ｅ半昏迷之中看著兵仔入來將人喊出去，過無外久，道有槍聲位山壁ｅ方向傳過來；逐擺值即個時陣，牢房內道是一片寂靜。每一個人攏將目睭瞌起來，是紀念，嘛是值心肝頭將死者ｅ背景閣唸一遍。「咱互相湊相工，誰若會使活咧出去，道負責去向咱厝裡ｅ人通報。」這是殷ｅ約束。伊合二十幾個人關值一間小小ｅ牢房，因為牢房傷擠[kheh]，人疊人，伊傷久無振動，歸身軀麻痛。",
    "paragraph_id": 4
  },
  {
    "title": "槍聲",
    "author": "胡長松",
    "text": "正雄聽著兵仔喝伊ｅ名ｅ時，強強peh未起來。「許桑！」坐值伊邊仔ｅ李阿順斡頭講：「請你會記，值苓仔寮，我ｅ阿娘……」李阿順ｅ目墘澹澹。正雄向伊點[tam3]頭：「會，我會去，假使……」伊無閣講。小小窗仔縫滲入來ｅ窗光，親像是伊生命最後ｅ一束光線，宣布伊ｅ死期夠位…… 伊嘴唇咬咧，恬恬綴值兵仔後面行，去夠玄關一塊柴桌仔頭前。一個外省軍官叫伊簽名。外省軍官講：「簽完名，你就可以滾了。",
    "paragraph_id": 5
  },
  {
    "title": "槍聲",
    "author": "胡長松",
    "text": "」伊起先嘸敢相信，想講是家己聽無啥有北京話，聽嘸對去，所以chhai7直直嘸敢振動。「叫你滾，你沒聽見嗎？」邊仔ｅ兵仔夯腳給踢，手指門口ｅ方向，叫伊走。安呢，伊才真正清醒過來。──完全想未夠，伊，竟然是夆放出來ｅ人。「正雄君，你咁知影？許參議員伊……」蘇院長講。「是，我知……」 一時間重生ｅ歡喜之情，即刻位許正雄ｅ面消退。伊頭佒低，目屎輪落來。── 「正雄郎！」值彼陣槍聲之後，多桑是安呢給喊ｅ。",
    "paragraph_id": 6
  },
  {
    "title": "槍聲",
    "author": "胡長松",
    "text": "續落…… 正雄干擔想卜緊離開即個所在。蘇院長講，有重要ｅ病人下晡會夠，愛緊轉去。「我先送你轉去厝換衫，來，咱道去病院。」 蘇院長請正雄坐入車底。正雄ｅ面一時躊躇。嘸知啥物時陣，一個兵仔已經坐入去值軍車ｅ駕駛座，將車發動。「放心啦！」蘇院長講。殷鑽入車後斗。軍車駛出看守所圍牆ｅ鐵門ｅ時，正雄斡頭看，拄落雨了ｅ薄霧罩值壽山山坪ｅ相思林。山頂ｅ烏雲 pit 一紃 [sun5]，有微微光線射落來。",
    "paragraph_id": 7
  },
  {
    "title": "槍聲",
    "author": "胡長松",
    "text": "正雄鼻著家己一身軀焦去ｅ血合屎尿濫濫做夥ｅ味，一陣反腹。「我想，你知影是誰。」蘇院長講。正雄點頭。無外久，車駛入鹽埕埔。經過市政府門口ｅ時，伊ｅ面貼值窗仔邊。市政府頭前ｅ廣場，即馬是一列一列ｅ棺木，排列值四個角落ｅ衛兵ｅ槍下。正雄位嚨喉底輕輕喝一聲：多桑……     2   蘇院長合正雄轉夠病院ｅ時，已經是下晡一點。殷一落車，彼台吉普仔道踅頭離開。",
    "paragraph_id": 8
  },
  {
    "title": "槍聲",
    "author": "胡長松",
    "text": "市立病院值小圓環北爿三百外米遠ｅ路邊，是日本人值戰爭尾聲起ｅ。當初時，院裡ｅ現代設備攏直接位日本配送過來。病院是一棟隘腹深間，二層樓懸ｅ白色 khong3-ku-lih 建築物，大門央西，有遮日夯雨ｅ白色門廊伸向硿紅毛土ｅ前埕。彼時埕前ｅ路猶是石頭小路，路ｅ對面合遠遠ｅ高雄川以及鐵枝路之間，是一大片ｅ稻田。三月，稻仔拄播好，青色ｅ稻仔栽，值田中央排列加整齊整齊。",
    "paragraph_id": 9
  },
  {
    "title": "槍聲",
    "author": "胡長松",
    "text": "水田映出壽山ｅ山影，有幾隻白鴒鷥歇值田墘。病院ｅ門口埕卡早攏停四五台三輪車等卜載人，不過，彼日只存七八個外省兵，圍值角落ｅ鳳凰樹腳，握[lak]十八搏徼。殷phih-pheh叫，喝加大細聲。「啊！」正雄聽著殷ｅ喝聲，心肝頭雄雄 tiuh 一下，親像猶有驚嚇。「正雄，閣有叨無爽快？」 「呃……無，無要緊。」 許正雄一個人坐值二樓診療室ｅ辦公桌，思考即幾工到底發生啥物代誌。",
    "paragraph_id": 10
  },
  {
    "title": "槍聲",
    "author": "胡長松",
    "text": "值一場熱情之後，即個城市忽然間冷靜落來，干那之中存在一個巨大ｅ斷層，予伊經過即三工牢房ｅ烏暗，遂完全未認得。咁嘸是仝款？親像即塊桌仔、即條椅仔、抑是伊桌頂ｅ紙筆合墨水。一本烏皮燙金字ｅ齒科辭典囥值桌頂，彼日伊離開晉前，拄好掀開值某一頁；彼頁插圖有一齒嘴齒，深深插入齒岸，插圖畫出神經合血管ｅ分佈。正雄將冊閡起來。",
    "paragraph_id": 11
  },
  {
    "title": "槍聲",
    "author": "胡長松",
    "text": "字典邊仔囥一枝鋼筆，是伊去日本留學晉前，多桑位堀江買來送伊ｅ，烏色ｅ筆身用日本話刻一紲金字「正雄郎金榜留念」，字已經褪色。即枝鋼筆一直紮值伊ｅ身軀邊。──「尼桑，咱咁卜轉去？」正雄想起戰爭拄結束ｅ時，合伊作夥值日本ｅ小弟世雄安呢問伊。「哪會使無轉去，多桑合卡將攏值台灣，哪會使無轉去。而且，啊！這是祖國ｅ勝利啊！",
    "paragraph_id": 12
  },
  {
    "title": "槍聲",
    "author": "胡長松",
    "text": "」正雄想起殷合幾個台灣學生，提紙、提筆、提尺，值無人看見ｅ房間偷偷仔學畫青天白日旗ｅ光景。正雄行夠窗邊，病院央南即爿，有幾間日本式ｅ烏瓦厝，閣卡遠ｅ所在，半烏陰ｅ市街路，寂靜中有肅殺之氣。伊聽會著外省兵ｅ皮鞋聲，khiak-khiak叫，有時猶有一聲二聲槍聲，遠遠位某一個方向傳過來。除了夯槍ｅ兵仔，路裡無啥物人，更加看無一個少年家，殷干那是 toe3 前幾日ｅ雨水做夥消失去。",
    "paragraph_id": 13
  },
  {
    "title": "槍聲",
    "author": "胡長松",
    "text": "「主任，這是彭老夫人ｅ病歷。」護士小姐值伊背後講。「嗯！先囥咧！」 「院長講，她隨時會夠。」 「嗯！我知。」 正雄行轉來坐落值椅仔。── 「正雄郎！」 多桑ｅ面容又閣出現。排山倒海ｅ血跡合悲傷位伊眼前嵌落來。3   可能是因為傷過頭忝，無外久，正雄ｅ目睭隨道瞌去。茫茫中，伊親像聽著有人喝伊ｅ名。醒過來ｅ時，彭老夫人合伊ｅ新婦已經入來值診療室。殷合平常時仝款，攏穿旗袍。「啊，真失禮。",
    "paragraph_id": 14
  },
  {
    "title": "槍聲",
    "author": "胡長松",
    "text": "」正雄目睭擂擂咧，用生疏ｅ北京語講。「哪的話，沒干係。」彭老夫人講：「虧你回來了，要不然，我這牙，今晚上可有得受了。」 正雄請她坐上診療椅。彭老夫人將一個珍珠皮包仔交予新婦，坐起哩。邊仔ｅ護士過將椅仔放予the 落來。「還是，那一顆嗎？」 「大概吧。這牙啊，痛起來可玄，一整張嘴痛得，要說哪一顆也說不準。」 正雄看護士。護士用台語給即句話閣講一擺。",
    "paragraph_id": 15
  },
  {
    "title": "槍聲",
    "author": "胡長松",
    "text": "彼個護士是大港埔在地人，戰後八參加過黨部婦女會辦ｅ國語講習班，聽卡有。「喔！」正雄講：「這個，很平常。」伊將椅仔頂面ｅ診視燈打灼。正雄看著她頂排第一齒後 chan 蛀加愈深落去，齒岸紅閣腫。伊提出一支鐵鉗[geNh]值下排對應ｅ後chan頂面輕輕敲二下。「唔！痛！就是這兒。」彭老夫人講。「很痛嗎？」正雄閣敲二下。「很痛。」 「其實，我敲的這一顆好好的。",
    "paragraph_id": 16
  },
  {
    "title": "槍聲",
    "author": "胡長松",
    "text": "這是說，您上排的那一顆蛀得很嚴重，所以才牽動底下的大神經。」 「哇！啥麼神經？那可怎麼辦？要拔掉嗎？」坐值邊仔ｅ彭夫人真緊張安呢問。正雄閣詳細檢查一下，講：「嗯！不過，要先麻醉。」 伊拜託護士準備麻射，請彭老夫人先漉嘴。「不會痛吧？」彭夫人閣問。正雄斡頭看彭夫人。彭夫人ｅ目睭閃開：「我是問你，痛是不痛？」 正雄無講話，親像塊想啥。",
    "paragraph_id": 17
  },
  {
    "title": "槍聲",
    "author": "胡長松",
    "text": "護士給手裡ｅ麻射交予正雄，正雄將射針夯夠目睭ｅ懸度，輕輕仔 sak 一下射筒。遐射針閣幼閣長，藥滴滲出一滴二滴。續落，伊將面佒值彭老夫人開開ｅ嘴頂懸。無外久，正雄閣來夠窗邊，伊請彭老夫人稍歇睏，等麻射降。伊看著烏雲當塊貼低，干那閣卜落雨；拄才載伊轉來ｅ彼台吉普仔，即馬停值病院ｅ門口埕。「許醫師，令尊的事……我們……我們聽說了，我們很遺憾。",
    "paragraph_id": 18
  },
  {
    "title": "槍聲",
    "author": "胡長松",
    "text": "可是，無論如何你要記得，你的命可是老夫人救的，這可是救命之恩啊！」彭夫人雄雄安呢講。正雄斡過來看殷。伊對殷深深一曲躬。4 「嘸是逐個外省仔攏安呢土雷雷無教養。其實，我相信彭司令是一個講道理ｅ人，你要知，伊嘛是留日ｅ留學生，合靴土匪仔兵無仝。我合伊八吃過飯，我知……」 三月初六彼日，殷透早六點道起床。",
    "paragraph_id": 19
  },
  {
    "title": "槍聲",
    "author": "胡長松",
    "text": "許參議員體格懸強，穿插整齊：一軀烏色喬仔呢[khio-a-lih]ｅ厚西米羅，白色ｅsiat-chuh ，頷頸打一條暗藍色有幼斜紋ｅ領帶，手掛金色ｅ手錶，海結仔頭抹油抹加金爍金爍。彼日早起sap微微仔雨，天氣真冷，正雄猶會記，早頓是卡將煮ｅ燒呼呼ｅ蕃薯糜，配一尾南文鯽仔，一 phiat  煎蛋，一碟醬菜。值桌頂，許參議員交代夫人：「恁查某人，無代誌莫出去。",
    "paragraph_id": 20
  },
  {
    "title": "槍聲",
    "author": "胡長松",
    "text": "外口亂……」收音機內面，殷聽著閣有某某縣ｅ警察局予台灣人收復ｅ放送，講話ｅ是一個查某囝仔，聲調真懸，熱切，激動，干那一陣炮仔聲。「莫出去！有聽著否？」夫人ｅ面頭結結，點頭。過一下仔，她講：「阿你咧，你，今仔日咁會使莫去？」許參議員講：「泰會使？市長道約好啊，市民大會，無去，泰會使？閣再講，人選我出來做市參議員，當然要出面，若無安呢亂落，卜會收山？",
    "paragraph_id": 21
  },
  {
    "title": "槍聲",
    "author": "胡長松",
    "text": "」伊要正雄去叫一台三輪車來…… 彼日早起八點，各路人馬開始聚集值高雄川邊ｅ市政府，有市府官員、市參議員、商漁會代表、青年團、學生隊、記者、市議會糧食組、治安組、揹大刀穿日本軍服ｅ南洋戰士、區公所ｅ巡邏隊、本省人警察，以及，正雄嘛值其中ｅ市立病院救護隊。市議會陸續派出公用車輛去各區載議員來開會。聽講前一暝，山腳町ｅ電力公司員工夆打死一個，兵仔守值靴，殺無赦，不准任何人偎近壽山，氣氛緊張。",
    "paragraph_id": 22
  },
  {
    "title": "槍聲",
    "author": "胡長松",
    "text": "正雄夠位ｅ時，伊ｅ多桑已經值靴。九點，市政府擠加插插插，各方仕紳代表入去值一樓倒爿ｅ房間開會，民眾箍值外圍，連窗仔外口都攏徛滿滿ｅ人，手夯雨傘，大細聲喝喊。市長黃仲圖要逐家冷靜，伊主張講和。逐家最後決定上山談判。十點，殷將九項結論確定，而且推派代表七名上山，其他ｅ人值市政府等消息。各種討論繼續值每一個角落進行…… 「多桑，lai5-giou2-kuh  ka？",
    "paragraph_id": 23
  },
  {
    "title": "槍聲",
    "author": "胡長松",
    "text": "」 「我想，lai5-giou2-kuh。我八合彭司令吃過飯，我知影，伊出世值讀冊人ｅ家庭。伊應當未完全無講道理。尚重要ｅ，是陳儀嘛再三表示過。」 彼時，殷爸仔子道徛值偎高雄川即爿ｅ窗邊。位窗仔看出去，州廳橋罩值雨霧之中，河ｅ對岸，舊州廳ｅ建築化做一道扁扁ｅ烏影，閣卡遠ｅ港邊，是玫瑰聖母堂尖塔頂ｅ十字架。彭老夫人目睭瞌瞌，塊歇睏。正雄斟酌給看，確實，是有修養ｅ家庭才會有ｅ氣質。",
    "paragraph_id": 24
  },
  {
    "title": "槍聲",
    "author": "胡長松",
    "text": "她穿一軀淺米黃色、箍青色邊ｅ素面旗袍，整齊、清氣、嫻靜，面妝打薄薄仔，目眉畫加真幼秀。她ｅ面容有年歲ｅ皺痕，不過，遮ｅ縐痕親像塊向人提醒她ｅ智慧合慈悲，是一個經過苦難ｅ溫柔ｅ老母親才有ｅ──無人看會出來她是一個殺人兇手ｅ母親。正雄請護士準備冰角來。彭夫人親像小可失去耐性，坐坐咧徛起來，值房間內底行來行去，四界看。「還要幾多時？」 「啊？」 「我是說，天黑前可以做好嗎？",
    "paragraph_id": 25
  },
  {
    "title": "槍聲",
    "author": "胡長松",
    "text": "」 嘸知是安怎，對即個少婦，正雄總是感覺真討厭。她一身珠光寶氣，穿一軀大紅親像卜出嫁ｅ查某囝仔所穿ｅ旗袍，有金金ｅ水晶珠，胭脂合踵甲油攏擦加厚厚厚，芳水噴閣卡厚，頷頸掛一條成斤ｅ金鍊。「您們，也要煩惱戒嚴嗎？」 「不。可天黑了就不好。還要回山上……」 「夫人，只是拔一顆牙齒，實際上很快的。我想妳知道。現在，」正雄夯頭看壁上ｅ時鐘：「現在，是三點鐘而已。」   即時陣，一聲槍聲又閣位圓環彼面傳來。",
    "paragraph_id": 26
  },
  {
    "title": "槍聲",
    "author": "胡長松",
    "text": "正雄發現彭夫人有不安ｅ表情。嘸知當時，田彼爿ｅ田蛤仔，已經開始叫起來。「唉，講著靴土匪仔兵……若知安呢，當初時，道叫恁莫轉來，我一想著恁小弟世雄閣值台北，也嘸知……」 「多桑，放心啦！世雄初三拍一個電報來病院予我，講伊隨道轉來。今仔日應該道會夠。」 「嘸過，我聽講，火車干擔駛夠岡山。」 「多桑！世雄已經是查甫子一個，你嘸免煩惱。」 「正雄郎！多桑給你交代。設使多桑有不測，厝裡ｅ責任……」 「未啦！",
    "paragraph_id": 27
  },
  {
    "title": "槍聲",
    "author": "胡長松",
    "text": "多桑！你拄才嘸是講 lai5-giou2-kuh ka ？」 「正雄郎！你要答應我，道算是失去一切，嘛要存一條命活落去！」       「許醫師，你能告訴我嗎？到底，是為什麼呢？為什麼你們本省同胞，對祖國就是一點感情也沒有呢？就非得把事情搞到這個局面呢？那幾天，多嚇人啊！你們見到我們就打。你說，我們虧待過你們嗎？難道你們甘願當那些日本狗的……」   「麗華！",
    "paragraph_id": 28
  },
  {
    "title": "槍聲",
    "author": "胡長松",
    "text": "」即時彭老夫人目睭展開，揚手，意思叫彭夫人莫閣講。「別不識大體！」老夫人保持她嫻靜、慈悲ｅ表情：「許參議員是個好人。」她將頭斡過正雄即爿：「許醫師，希望你諒解。我們是經歷過大苦難的人。保衛國家社會安定，是軍人的責任。我們都知道，槍和子彈，是辯不出好人壞人的。我們，只能為令尊的事感到遺憾。你還有什麼需要我幫你的嘛？」 正雄搖頭，伊繼續看窗外。",
    "paragraph_id": 29
  },
  {
    "title": "槍聲",
    "author": "胡長松",
    "text": "一陣風吹過，鳳凰樹幼幼ｅ樹葉，隨風旋轉，飄過來一瓣一瓣落值窗台頂面。護士將冰角提來。正雄行向彭老夫人。彭老夫人對伊微笑。「我看，是麻醉得差不多了。你瞧我，一張嘴都快說不清囉！好罷！我把我的牙兒交給你了。」        5   彭老夫人ｅ齒根，評[peng3]正雄料想ｅ閣卡堅固。伊請護士用鴨舌板將她ｅ舌 theh 咧固定，家己將二枝鐵鉗伸入她開開ｅ嘴，出真大ｅ力。",
    "paragraph_id": 30
  },
  {
    "title": "槍聲",
    "author": "胡長松",
    "text": "彭老夫人手握按按，面開始扭曲，血水位齒岸霧出來。一陣血ｅ腥[chho]味蒸入正雄ｅ鼻孔……   「我去問看便當來未？」十二點左右，許參議員閣拄著正雄，伊給講：「你小等我。」 才一斡身，道聽見外面ｅ街路乒乒乓乓。有人講：「彈[toaN7]槍啊！彈槍啊！」值倒爿側門入來ｅ走廊，每一個人攏向內底走，正門嘛有人闖入來，喝喊：「緊走！對面，位憲兵隊彼邊，兵仔嘛攻過來啊，緊啦！走啦！」許參議員喝一聲：「歹！",
    "paragraph_id": 31
  },
  {
    "title": "槍聲",
    "author": "胡長松",
    "text": "」將正雄ｅ手牽咧，卜位正爿偎高雄川即面ｅ側門出去。「啪啪啪啪！」「咻！咻！咻！」，千萬粒槍籽飛入來。有人隨趴值土腳，有人走向地下室防空壕，有人已經著槍倒落。殷爸仔子闖出正爿側門。想未夠，兵仔已經值州廳橋腳靴等殷，才閣走二步，值頭前ｅ許參議員道著槍。「多桑！多桑！」 「啊！」許參議員斡頭喝一聲：「正雄郎！」伊目睭展大，揚手，意思叫正雄匿落伊ｅ身軀下面。「多桑！多桑！",
    "paragraph_id": 32
  },
  {
    "title": "槍聲",
    "author": "胡長松",
    "text": "」 許參議員值牆邊跪落來，懸強ｅ身軀攏是血，後一秒，趴落，用伊合伊ｅ血，將伊ｅ後生嵌咧。──多桑！正雄ｅ目屎箍值目墘。伊將挽落來ｅ嘴齒囥入一個玻璃皿甌，閣來，行過水道頭靴洗手。「老夫人，請漱個口。」護士小姐講。「這麼多血！嚇人哪！」彭夫人看大家漉嘴ｅ時，安呢講。護士小姐用彼袋冰角替彭老夫人止血。老夫人講：「許醫師！成了嗎？」 「是的！」 「那該什麼時候來安上義齒呢？」 正雄看護士。",
    "paragraph_id": 33
  },
  {
    "title": "槍聲",
    "author": "胡長松",
    "text": "護士講：「啥物時陣要來 tau3 假嘴齒？」 「喔！過幾天。」 「真是謝謝你啊！許醫師！」 「不必客氣。」 護士將診療椅扶予正，牽彭老夫人行落來。彭老夫人保持她一貫慈悲、嫻靜ｅ面容。微笑。6 彼陣雨，最後嘛是落落來。雨聲嵌值城市ｅ每一個小角落。正雄合蘇院長送彭老夫人殷夠病院門口，坐上彼台吉普仔車。四箍輪轉ｅ兵仔噴嗶仔集合，向殷行禮。伊想卜問：恁咁知影？",
    "paragraph_id": 34
  },
  {
    "title": "槍聲",
    "author": "胡長松",
    "text": "殷，用槍尾刀，刺入靴遍地ｅ死去合半死ｅ人ｅ身軀，一刀一刀──嘸過伊無問。伊想卜問：恁咁知影？殷，將靴死者ｅ物件，挲起來，袋入殷膨膨ｅ衲袋仔，一件一件──嘸過伊無問。伊想卜問：恁，經過大苦難ｅ人，咁八看過人民予家己ｅ國家軍隊打加醬糊糊ｅ土地？──嘸過伊，無問。車駛出去ｅ時，正雄夯頭，目光，消失值雨中遠遠壽山ｅ墨綠色ｅ暗影。",
    "paragraph_id": 35
  },
  {
    "title": "槍聲",
    "author": "胡長松",
    "text": "嘸知安怎，伊想起彼條囝仔時代ｅ日本歌，遐是伊ｅ多桑取[chhoa7]殷去山頂神社蹉跎ｅ路裡教殷ｅ。伊細聲仔唸起來：「春天ｅ腳步夠位，咱行值溪邊，滿山ｅ櫻花予夕陽染紅，啊，美麗黃昏ｅ光輝……」 2002.5.1 ~ 2002.5.26 初稿修正 2002/6/10 校正 PAGE   PAGE  3",
    "paragraph_id": 36
  },
  {
    "title": "深情",
    "author": "胡長松",
    "text": "深情 （小說）   胡長松 晚飯後，寶螺對艾琳娜說：「去散步吧！」 於是他們就走進了寶螺家鄉的小巷弄。寶螺已經進入了中年人生的後半段，幾年前生過一場急病，倏忽之間，對這些家鄉小巷弄裡的老房子有著不同的看法了。這些老房子和他約莫同齡，都是他所出生的經濟起飛年代蓋建的販厝，密集地排列在巷子裡，二層樓或者三層樓高，貼著或者白藍或者淡黃或者咖啡色澤的小磁磚，有著小小的前庭、圍牆和一片紅色的鐵門。",
    "paragraph_id": 1
  },
  {
    "title": "深情",
    "author": "胡長松",
    "text": "其中大約半數已經在外觀上翻新了，而另有一半保持著原樣，只是更多了年歲的斑駁。「這些房子多半是過去的勞力者們畢生的血汗成就。像是這一排，有著『二樓三』的閣樓構造，幾個房間都很狹小，卻常常擠下了一家三代七八個人。」 寶螺邊走邊說著，想起他的一位很好的童年友伴阿彰，就住在這麼樣的其中一間屋子裡。阿彰的父親是外省警察，母親是本省加工區勞工，他有一個哥哥和二個姊姊。",
    "paragraph_id": 2
  },
  {
    "title": "深情",
    "author": "胡長松",
    "text": "他和阿彰曾經經常地窩在『二樓三』的閣樓，編織人生的夢想。在他們小學的時候，阿彰的哥哥是附近大龍高工最大尾的流氓，而在那閣樓的床下，藏有著亮晃晃的武士刀和滿滿一箱閃爍著奇異色彩的情色錄影帶。「你的玩伴們都曾經住在這些房子裡面吧？」艾琳娜真了解寶螺，好像知道寶螺的心思。「的確是這樣的。只是，我竟再也沒見過他們了。甚至北上就學之後，就再也沒有主動關心過他們。",
    "paragraph_id": 3
  },
  {
    "title": "深情",
    "author": "胡長松",
    "text": "學業完成以後，我返鄉就業了，和妳結婚，也生下了我們的孩子，可是我竟再也沒有尋覓過他們，好像任憑他們在我的生命中消失了。那麼妳說，我是不是一個無情的人呢？」寶螺彷彿帶著一種認真的歉意這麼陳述。「你這段經歷我是知道的。但是，你告訴我，什麼又是『深情』呢？」艾琳娜轉頭問他。秋風撫過了他們。寶螺很少遭遇艾琳娜給他那麼深的難題。是啊，人世間的「深情」又該是什麼呢？",
    "paragraph_id": 4
  },
  {
    "title": "深情",
    "author": "胡長松",
    "text": "其實，在寶螺的心裡是有一些答案的，只是，面對艾琳娜，他不好意思那麼快地就說出口，而寧可讓他的想法在腦海裡繚繞幾圈。尤其最近，寶螺基於個人信仰的體驗，對於人世的諸樣情感，也漸漸地有了一些異樣的看法。「妳知道的，經歷了那場急病之後，對於『深情』，我就不再敢於訴說了。」寶螺說著。寶螺知道艾琳娜可以了解這句話背後的意思，他是指著「深情」背後的「承諾」說的。",
    "paragraph_id": 5
  },
  {
    "title": "深情",
    "author": "胡長松",
    "text": "例如過去，寶螺很敢於誇誇地說他是對家鄉「深情」的人，因為他捨棄了北部的諸多發展的大好機會，而選擇了默默地窩居在小小的故鄉奮鬥一些什麼，很像是他這樣的一個人對家鄉守著什麼承諾似的。但二十年下來，他發現這樣的心意，只是一種接近自大的無知罷了。在家鄉，他從來就不是一個什麼被人瞧得起的角色，而他自以為是的承諾與深情，倒更接近是飛螢撲火的愚昧而已。而對於人世的情感也是這樣的。",
    "paragraph_id": 6
  },
  {
    "title": "深情",
    "author": "胡長松",
    "text": "對愛情、親情、友情來說，不能落實承諾的深情又能算是什麼呢？所以他才會對艾琳娜說，在那場急病之後，他就不敢於訴說「深情」了。「我覺得你最近說話和以前不太一樣，但我卻不太能指出差別。」艾琳娜說。「哦？真的嗎？」寶螺他們已經穿過了那一排房子，鑽進了另一條小巷：「我告訴妳，小時候我們就是這樣走到外婆家的，只是，那條小路現在被新開發的馬路和新蓋的房舍切碎了，只剩下這裡一小截、那裡一小截。",
    "paragraph_id": 7
  },
  {
    "title": "深情",
    "author": "胡長松",
    "text": "我已經不太能認識我的家鄉了。」 「寶螺，我指的『不一樣』就是這件事。過去，你很少對我訴說你對人世的陌生。在你的眼裡，你能熱切地談論熟悉的人情事物而能讓你身旁的人共感。就比如不久前，不是也有一位前輩詩人說你的上一篇作品裡，有種少見的抒情性嗎？是的，我認為過去你正是那個樣子的人。",
    "paragraph_id": 8
  },
  {
    "title": "深情",
    "author": "胡長松",
    "text": "可是，近來，你竟也常常地對我說，你還能熱愛著這個人世，只是不太能像過去一樣『融於其中』了，就好像你的身子和這個人世已經【分離】了一樣。你這麼說，多嚇人啊？今天，你說，你對於『深情』不再敢於訴說，也是一樣的嗎？為什麼呢？」 「喔，艾琳娜啊！這麼說來，妳就真是了解我的了。其實我回想，正是那場急病，在加護病房的床上，我多麼熱切的想念著這個我差點離開的人世。",
    "paragraph_id": 9
  },
  {
    "title": "深情",
    "author": "胡長松",
    "text": "我相信，也許正是在那個時候，我們所信仰的基督的靈進入了我的心，保住了我最後的氣息。」 「喔，這你是講過的。但後來呢？」 「後來，說也奇怪，我漸漸不認識過去的那個『我』了，也可以說，我對過去的『我』所牽扯的人世一切，竟日漸淡然了。雖然我依然真切地欣賞著其中的美，且厭惡著其中的醜惡。",
    "paragraph_id": 10
  },
  {
    "title": "深情",
    "author": "胡長松",
    "text": "但我知道，在某個程度上，新的一個『我』似乎已經和這個人世的情感【分離】了，就好像一個踏上巨大遊輪的遊子，啟程巡航於大海，而把那個過去懸念的人世留在家鄉的島嶼上了。儘管那艘郵輪仍日夜地繞著島嶼航行，我也能對它保有著深厚的熱愛，但卻已經不再能踏上去了。」 「這麼講多麼奇怪！好像有點絕情。」 「也不能說是絕情啦！",
    "paragraph_id": 11
  },
  {
    "title": "深情",
    "author": "胡長松",
    "text": "我最近翻開了聖經，看到耶穌對著門徒說，他去的地方，門徒們還不能去，不過，因為他去了，聖靈才能來到人世和門徒相伴。這裡頭有一種關於『分離』的奧秘。一粒麥子死了，栽在土裡，才能結出許多粒來。」寶螺用一種奇特的語調說著：「你應該能夠相信耶穌對這人世是深情的吧？」 「這我當然是相信的。難道，你是因為這樣，才說你不敢於訴說『深情』是什麼嗎？」 「也是啦！",
    "paragraph_id": 12
  },
  {
    "title": "深情",
    "author": "胡長松",
    "text": "妳可以去翻翻約翰福音的最後一章，耶穌死後復活，在提比裡亞海邊第三次向門徒顯現。在那裡，耶穌用炭火替門徒烤著餅和魚，之後把餅和魚遞給門徒。這難道不是人世間最『深情』的場面嗎？」 「喔，你這麼說我就想起來了。」艾琳娜說。「還有，妳可別忘了，所有聖經律法的總結就是『愛人如己』。我相信，這『愛人如己』也許就是『深情』了。只是我覺得自己做不到，所以不敢於開口訴說罷了。",
    "paragraph_id": 13
  },
  {
    "title": "深情",
    "author": "胡長松",
    "text": "」 寶螺這麼說的時候，更細地想起了那個提比裡亞海海邊的場面。那天，耶穌三次地問彼得：「你愛我嗎？」彼得也三次的說：「是的，你知道我愛你。」之後，耶穌三次地吩咐他：「你餵養我的羊！」 寶螺想起了那個既血性又怯懦、在耶穌被捉那天三次不認耶穌的彼得，那個耶穌形容「年輕的時候，自己束上腰帶，隨意往來」的彼得，在耶穌死後，正因為聖靈的同在，竟成為一個真正勇敢且滿有智慧的領袖。",
    "paragraph_id": 14
  },
  {
    "title": "深情",
    "author": "胡長松",
    "text": "在使徒行傳，紀載著彼得多麼無畏於舊猶太人社會的抵制而傳講耶穌的場面。寶螺突然也洞悉了彼得的深情了。那個晚上，秋天的風非常地涼爽，寶螺和艾琳娜延著舊社區的小巷弄，走到了一棟美麗的屋宇前面。那一眼就可知是大富人家的房子，門牆高大，外表也重新翻新過了。但雖然翻新過了，寶螺仍然一眼就看出那就是他從小熟悉的外婆家的房子。只是，那房子裡的人世變化太大了。「你知道這是哪裡嗎？」寶螺問艾琳娜。「怎麼能不知道？",
    "paragraph_id": 15
  },
  {
    "title": "深情",
    "author": "胡長松",
    "text": "這是你外婆家啊！」 「說也奇怪，我從小到大，時常夢見在這一帶的巷弄之間追逐著。可是今天站在這裡，我竟感到陌生了。妳想，我的舊『我』是不是真的快要消失了？我感到一種異樣的不協調，這就是我最近的景況。」 「這我就不知道了。我只知道，每次和你在你的家鄉散步，都像是探險似的。」 「這麼說是沒錯。但其實我已經離開了我過去深情以對的家鄉，踏上了一艘巨大的遊輪了。」 「又是什麼遊輪？」 「改天再說吧！",
    "paragraph_id": 16
  },
  {
    "title": "深情",
    "author": "胡長松",
    "text": "」 寶螺握起了艾琳娜的手，慢慢地又走回家。2017/11/11",
    "paragraph_id": 17
  },
  {
    "title": "金色島嶼之歌",
    "author": "胡長松",
    "text": "短篇小說集《金色島嶼之歌》 胡長松 著 \f 目錄 代序                       林央敏 評〈監牢內外〉、〈鳥鼠夾仔〉、〈金色島嶼之歌〉及〈雨佮戰鬥〉                      林央敏 【文本】 01   金色島嶼之歌（15106字） 02     監牢內外（9093字） 03   雨佮戰鬥（6551字） 04   永遠的花園（5421字） 05   老鼠夾仔（11419字） 白耳仔佮我（13987字） 院士的考驗（1760字） 快樂的變形（2816字） 一段聲音的自我紹介（896字） 共計 67049 字 \f      \t\t粗淺感想當補白 ──《金色島嶼之歌》代序 \t\t\t\t\t\t\t\t／林央敏 台語小說在公元2000年之後，出現佳作的密度比過去任何時期都高出許多，個人以為這是台語敘事文學歷經四百年或台語白話小說歷經八十年後，開始進入成熟期的跡象之一。",
    "paragraph_id": 1
  },
  {
    "title": "金色島嶼之歌",
    "author": "胡長松",
    "text": "我曾在拙書《台語小說史及作品總評》裡談到這個現象時列舉幾位老、少新秀，其中特別指出「胡長松，佳作之多不遜往年任何時期的總和。」這句話當然只針對台語小說而言。乍看和只看這句話的人，也許以為在下說得太膨風，但如果他了解到整個台語敘事文學的發展背景及2000年之前寥若晨星的小說佳作，應該會同意在下這樣據實以告。",
    "paragraph_id": 2
  },
  {
    "title": "金色島嶼之歌",
    "author": "胡長松",
    "text": "就因為胡長松的台語小說佳作多，筆者在這本「小說史評」才需要以篇幅最長的一個專節加以評述，但也同一原因，無法對他的某些小說詳細評介。",
    "paragraph_id": 3
  },
  {
    "title": "金色島嶼之歌",
    "author": "胡長松",
    "text": "現在，筆者這本台語小說史才出版半年，胡長松又要出版新的台語短篇小說集了，好像要讓這本自以為沒有遺珠之憾的小說史馬上出現「不完整」的缺憾，所幸這本名為《金色島嶼之歌》小說集中的佔6成5篇幅的9分之4篇都屬非常好的作品並且皆已「名垂」小說史，所以這裡只需略抒一些粗淺的感想，當做補白筆者那本快要出現「缺角」的小說史。",
    "paragraph_id": 4
  },
  {
    "title": "金色島嶼之歌",
    "author": "胡長松",
    "text": "胡長松是目前台灣小說界裡特別少數的幾位跨語言的小說家之一，2000年之前，他的中文小說已嶄露崢嶸受到好評，之後毅然投入台語寫作，甚至決然耕耘台語文學，無論創作或評論，皆具美學價值及賞析深度，特別是小說創作方面，他的短篇《槍聲》、《燈塔下》及長篇《大港嘴》等別集可說已經為台語小說豎起一座山脈，若再加上《金色島嶼之歌》及正在發表中的長篇《翻轉的人》，將使這座活山脈長成既高又綿亙的五彩屏風，足供愛好小說的人留連其中，細細品賞裡頭的風景，如果讀者又是一個小說作者的話，探索這座小說山脈，定然有所獲益。",
    "paragraph_id": 5
  },
  {
    "title": "金色島嶼之歌",
    "author": "胡長松",
    "text": "單就台語短篇小說來看，2005年出版的《槍聲》與《燈塔下》已為台語小說的園地充實不少佳作，這本《金色島嶼之歌》則又比前兩書更好。關於胡長松小說的好法？",
    "paragraph_id": 6
  },
  {
    "title": "金色島嶼之歌",
    "author": "胡長松",
    "text": "我在「小說史」中，曾以「精心的結構佈局、按主題所需掌握取材及剪材的要領、細膩描寫的能力、歐亨利式結尾、謹守限制觀點、文字深入角色的心靈層次、照顧到懸宕或伏筆的呼應與發現、氣氛之對比衝突和諧調、魔幻+寫實+意識流+解構手法的應用、隱喻及意象之塑造」等等觀點加以分析，其實在其他章節的評述中，別個作者的好作品所具備的小說技巧及美學效果，有些也是胡長松的小說所具備的，比如：做到故事整一性使作品成為有機結構體、高模仿與低模仿的表現、恰當的場面應用、宗教哲學的戲劇化、精緻文體的優美文段等等。",
    "paragraph_id": 7
  },
  {
    "title": "金色島嶼之歌",
    "author": "胡長松",
    "text": "有些後現代技巧，別人用得不理想，但胡長松卻能成功塑造零度寫作(zero degree writing)的「困境」(aporia)效果，使作品產生撲朔迷離的氣氛。以上種種小說藝術的美學成分，這本書裡的前六篇、特別是〈金色島嶼之歌〉、〈監牢內外〉、〈雨佮戰鬥〉、〈永遠的花園〉諸篇就高於大多數的台語小說，也高於《槍聲》與《燈塔下》裡的各篇。",
    "paragraph_id": 8
  },
  {
    "title": "金色島嶼之歌",
    "author": "胡長松",
    "text": "一篇小說會吸引讀者細細欣賞又肯重複閱讀的成分，故事本身所佔的比例不高，主要在於呈現主題的藝術技巧，包括優美文字及溶合在精緻文體中的美麗思想。",
    "paragraph_id": 9
  },
  {
    "title": "金色島嶼之歌",
    "author": "胡長松",
    "text": "前三篇筆者曾在「小說史」中評論過，就不多說了，姑舉較新的〈永遠的花園〉為例，這裡只引前兩段： 我心愛的L：請原諒我無給妳通知就家己來到這个所在，咱有約束過，無論行到佗位攏愛做伙，毋過，經過遐呢長的愛情，我發現我已經失去製造「美」的能力，所以，只好用隱瞞佮驚奇的可能來閣一遍吸引妳的目光。",
    "paragraph_id": 10
  },
  {
    "title": "金色島嶼之歌",
    "author": "胡長松",
    "text": "妳敢閣會記，我講過這世人願意為妳造一座花園，咱佇花園內面抑是坐抑是徛，抑是手牽手靜靜散步，欣賞無仝光線佮蝴蝶佇花蕾之間舞蹈……所以我來到這个所在。就佇三月初春，路的兩爿熟紅熱情的斑芝樹掣我行入來嘉南平原的這个土溝村。L，我給妳講，土溝村本身就是一塊畫布，是用田土、秧仔、灌溉的圳水、綠樹、花蕊佮古意的紅瓦厝的染料交織出來的一幅錦繡油畫。",
    "paragraph_id": 11
  },
  {
    "title": "金色島嶼之歌",
    "author": "胡長松",
    "text": "我一路注意著庄頭的足濟角落用心經營過，怹佇四界用無仝色水的花欉佈置愛情的密碼，有時用退休的農具布置出祖孫仔佚迌〔tshit-thô〕的場所，怹甚至給規村收集來的老相片轉印佇公共場所洗手的所在。毋是，這塊畫布的媠毋是干焦因為色緻，主要，是因為愛。我到位的時，規个庄頭的人攏出來歡迎我，妳無法度想像佇這个世紀，人佮人之間竟然閣有按呢的笑容。",
    "paragraph_id": 12
  },
  {
    "title": "金色島嶼之歌",
    "author": "胡長松",
    "text": "這篇小說不長，大約五千多字，通篇幾乎以這種精緻文體寫成，讀來好像如詩如畫的散文，但她不只是散文，而是有戲劇性情節的小說，讀者不妨翻開那一頁讀下去，將會發現她是一篇表現愛與信仰的宗教小說，由於她是宗教小說，裡頭的魔幻情節便不能用現實主義的邏輯加以挑剔，縱使讀者不相信，也可以汲飲其細膩的描寫和精緻的修辭而獲得美感經驗，這是文學藝術的首要功能。",
    "paragraph_id": 13
  },
  {
    "title": "金色島嶼之歌",
    "author": "胡長松",
    "text": "由此可見胡長松的寫作能力穩定又進步，相信他對自己的小說一直都有嚴格的品質要求。筆者曾說台語小說發展至今，各種長短類型的作品皆已完整具備，可是極短篇的數量少之又少，不足以成類。看來胡長松在這方面也為台語極短篇做了一些貢獻。書末有三個小短篇，其中〈院士的考驗〉、〈一段聲音的自我紹介〉都在二千字以下，後者甚至不到千字。",
    "paragraph_id": 14
  },
  {
    "title": "金色島嶼之歌",
    "author": "胡長松",
    "text": "一般說來，極短篇因為篇幅特短，無法容納許多內容，因此寫作者通常都會講究某種驚異的效果，或在情節、或在主題、或兩者兼有，讓讀者感覺驚異(surprise、creepy)，胡長松這三篇也是，〈一段聲音的自我紹介〉還增加一種把作品獨立化、擬人化的異樣表現法，與西洋某部小說和電影有異曲同工之象。〈快樂的變形〉嘗試表現超現實主義現代詩的晦澀風格。",
    "paragraph_id": 15
  },
  {
    "title": "金色島嶼之歌",
    "author": "胡長松",
    "text": "而「可笑」的是，當我讀完〈院士的考驗〉的瞬間，突然將她的主題連結在胡長松身上，我想到：要是未來，胡長松自認無法突破自己，甚至再也寫不出好小說時，是不是也要彷照他筆下虛構的院士角色？…… 我想，科學到某種境界也許帶有某種藝術性質，甚至變成藝術，但藝術無論境界如何都與科學不同，文學雖可以表現科學，但不會變成科學，所以無止境，沒有最後的完美。",
    "paragraph_id": 16
  },
  {
    "title": "金色島嶼之歌",
    "author": "胡長松",
    "text": "還年輕的胡長松還會有更佳的佳作，曾讀過他先前的短篇，再讀這一本短篇的話，應該會這麼期待。--------2013.5.27作。評〈監牢內外〉、〈鳥鼠夾仔〉、〈金色島嶼之歌〉及〈雨佮戰鬥〉 ──節錄自《台語小說史及作品總評》 林央敏 【編按】《台語小說史及作品總評》為林央敏先生著作，已由印刻出版社於2012年出版，是當前重要的台語小說史與小說評論集，本文獲該書作者同意援引，出處為第五章第三節（P.",
    "paragraph_id": 17
  },
  {
    "title": "金色島嶼之歌",
    "author": "胡長松",
    "text": "185~P.196），原著篇幅頗長，這裡只節錄其中和本書有關的部份。另本文中引用小說文本部份均尊重作者當時發表時用字，惟因本書作者於校對時再次調整了部份用字，本文為尊重原論著保留原引，但為免讀者混淆，特此說明。",
    "paragraph_id": 18
  },
  {
    "title": "金色島嶼之歌",
    "author": "胡長松",
    "text": "（前略） 在《槍聲》砰砰的三年後，胡長松又扣板機，打了一槍二二八的弦外餘音在〈監牢內外〉(2008)，因有選集收錄這篇小說，使她也合乎本文審視的範圍，接著我們就以〈監牢內外〉的原始文字\f為準來看這篇小說。",
    "paragraph_id": 19
  },
  {
    "title": "金色島嶼之歌",
    "author": "胡長松",
    "text": "．歐亨利式結尾 〈監牢內外〉的場景分成兩部份，前半章寫嫌犯在牢內等待審訊及被訊的情形，這些老少嫌犯都是某次反政府的抗暴事件時，軍方搜捕進來的，當中很多人都是冤枉被亂抓的，包括女主角的兄長蔡文達及愛人劉阿明兩人，由於他們個個被反綁，加上不時聽到牢外傳來的槍聲，牢內氣氛充滿驚恐、哀痛、不滿與氣憤，劉阿明憤於看守他們的軍方之殘暴，乾脆來個與其等死，不如奮勇殺敵的莽動，趁吃飯時，以綑綁他們的粗條鉛線出其不意的刺殺一個衛兵，當然也當場被其他衛兵以軍刀刺死。",
    "paragraph_id": 20
  },
  {
    "title": "金色島嶼之歌",
    "author": "胡長松",
    "text": "後半章寫嫌犯進牢前及進牢後的家裡情況，場景擺在女主角蔡秀美結婚當天，內容有秀美回憶她和劉阿明約會的甜蜜，阿山仔張隊長帶兵進蔡家抓人的情形，當天會講一點點中國話的秀美出面向張隊長求情，解釋兄長的無辜但無效，不過張隊長把人押走前留下一個脅迫式的條件：「妳答應嫁給我，我就相信妳，立刻把妳的大哥放了」，這句話後來「打動」秀美的大嫂苦求秀美考慮答應，於是秀美為了成全大嫂的幸福及營救自己的兄長，終於同意嫁給敵人張隊長，大哥馬上被釋放，張隊長也馬上把秀美娶走，臨行前，兄嫂一再表示感恩及歉疚，可是秀美卻反常的說「這是我家己揀的尪婿」、「我會嫁張先生是因為甲意伊」、「我會一世人愛伊！",
    "paragraph_id": 21
  },
  {
    "title": "金色島嶼之歌",
    "author": "胡長松",
    "text": "」。以上是小說的情節簡要，依內文描述，熟悉二二八事件的讀者，大約一看便知小說的背景應是二二八，但如果因此就將〈監牢內外〉當做書寫二二八的文學作品就看走眼了，因為這篇的主題不在二二八，也不是要反映二二八事件下的台灣人的不幸遭遇。",
    "paragraph_id": 22
  },
  {
    "title": "金色島嶼之歌",
    "author": "胡長松",
    "text": "〈監牢內外〉是一篇很棒的心理小說，反映監牢內、外的相關人物的心理、性格才是這篇的主題，故事頂多只能解釋是借用二二八事件以造成有人被阿山仔兵胡來亂抓的事當背景而已，這個背景也可以用白色恐怖時期，國民黨軍事統治下所發生的搜捕所謂「叛亂犯」的不特定案件來代替。作者可能也不希望這篇作品被簡單的看成是二二八小說，反而忽略心理主題，才在行文遣詞中儘量避免與二二八有直接或明顯的連結。",
    "paragraph_id": 23
  },
  {
    "title": "金色島嶼之歌",
    "author": "胡長松",
    "text": "整篇小說，無論監牢內、外都在反映人物心理，寫情節進行的文字反而很簡省，因為故事性情節不是重點，重點在於心理性情節，本篇用於反映心理的描述文字很多，一些「裝飾性明喻」多數也不是用來比喻事物，而是在比喻心理狀態，比如「遐緊張的面容洩漏出一款特別的興奮，道親像夆點灼的火種燒起來，干那是怹生命最落尾的火焰（道算落尾猶是化去的火）」、「許菊『一切攏無像啊！』的話，干那一枝五吋長釘，釘入蔡秀美的心」。",
    "paragraph_id": 24
  },
  {
    "title": "金色島嶼之歌",
    "author": "胡長松",
    "text": "角色的動作、對話很多也是在表現心理，例子不勝枚舉，為了省筆，筆者就以小說結尾處的「歐亨利式結尾」來說明這個女主角為何有這種人們意想不到的行為反映？她是出於怎樣的心理？",
    "paragraph_id": 25
  },
  {
    "title": "金色島嶼之歌",
    "author": "胡長松",
    "text": "近十年來，每次紀念二二八的活動，主辦者及參予者都會強調「走出悲情」、「愛與和平」之類的主題或口號，我們不知道作者胡長松是否受這個主題的影響或者為了反映這個主題而設計出人意表的結局，當然也可能因為台灣確有受害者家屬後來嫁給迫害族群，或是為了權與利而依附迫害集團的實例帶給作者寫作靈感的，也可能是單純為反映這個心理主題而安排的。",
    "paragraph_id": 26
  },
  {
    "title": "金色島嶼之歌",
    "author": "胡長松",
    "text": "從小說本文中，我們可以看出軍事政權的殘暴本質與不人道行為，按人事常理，那位代表野蠻政權且本身行止粗魯、個性急躁的張隊長本應讓受害者家屬之一的女主角恨之入骨才對，而她也確實看不起張隊長這個男人兼敵人，並且也明知張隊長要娶她，不是出於愛，而是出於脅迫、出於獸性本能的性慾及征服者的心態，但她卻不只答應，還主動表明自己是出於自願及真愛，告訴兄嫂「恁是無資格講話的！",
    "paragraph_id": 27
  },
  {
    "title": "金色島嶼之歌",
    "author": "胡長松",
    "text": "」這些話，由小說的間接性描述，我們可以感覺這是違心之言，但秀美仍這麼說，要合情合理的解釋這個轉折，讀者也許可以用： 一、「愛你的敵人」的基督教信仰的反應； 二、台語所謂「愛著較慘死」的奇特反應； 三、斯德哥爾摩症候群（的女子）的反應。",
    "paragraph_id": 28
  },
  {
    "title": "金色島嶼之歌",
    "author": "胡長松",
    "text": "如此，必須小說本身提供足夠的情節鋪排或有蛛絲馬跡能做這樣的解釋，可是沒有，從小說中有跡可循的唯一合理解釋就是女主角的心理轉折──秀美是出於對其大嫂於她答應嫁給張隊長後的「再三表示感謝卻只顧自己幸福並想以璇石減輕愧疚感的言行」的一種嫌惡感覺的反作用及反諷式抗議，可能她也真的想減輕兄、嫂的心理自責和愧疚，甚至還可以加上她是故意說給張隊長聽的。",
    "paragraph_id": 29
  },
  {
    "title": "金色島嶼之歌",
    "author": "胡長松",
    "text": "筆者覺得應該是出於這些心理作用，才促使女主角有那種異於常情的舉動──故意說是真愛及主動牽張隊長的手並微笑。這也符合人類會以自欺欺人的方式來因應內外環境的心理學解釋及事實。",
    "paragraph_id": 30
  },
  {
    "title": "金色島嶼之歌",
    "author": "胡長松",
    "text": "總言之，〈監牢內外〉雖不很長（約萬言左右），卻能栩栩如生的表現出人類在這種不幸遭遇下的種種心理狀態，能如此，除了作者對人性心理的掌握及寫作時也能注意到角色心理的描述之外，在描述技巧方面，不管是記憶的回敘或現實場面的順敘，作者雖以第三人稱他敘（作者旁敘）的方式進行，但絕不充當全知全能的上帝，作者僅守限制觀點，有時化身角色以角色的角度來敘述，這樣做可以使文字深刻到角色的心靈層次。",
    "paragraph_id": 31
  },
  {
    "title": "金色島嶼之歌",
    "author": "胡長松",
    "text": "筆者認為這篇小說是台語文學中難得的心理主題的佳作，至少有甲級中等的水準。胡長松的短篇小說，還有三篇散落的佳作也符合本書的觀察範圍，她們是〈鳥鼠夾仔〉(2007)、〈金色島嶼之歌〉(2009) 及〈雨佮戰鬥〉(2010)。〈鳥鼠夾仔〉寫一個罹患腎臟病的年輕記者在洗腎期間的見聞與遭遇，小說分四節。",
    "paragraph_id": 32
  },
  {
    "title": "金色島嶼之歌",
    "author": "胡長松",
    "text": "第1節由主角以類似意識流的自述方式，混合敘說老鼠被夾落陷和自己的失戀，以此引出本文的困境主題及兩條主要情節線，一條是敘事者（「蕭記者」）與診所護士「林美雪」的新戀情，一條是敘事者在病房認識的一個外省老芋仔「楊萬鈞」的夫婦情，敘述間穿插多個事件綱要以烘托主題，作者在這一節裡塑造多個或隱或明的比喻，都指向同一困境主題，包括人被職業所困、病人被病痛（含病房、洗腎機）所困、台灣被中國所困等等，猶如老鼠被夾子或籠子所困一樣，好像都在困境中苟活等死，因此「鳥鼠夾仔」成了隱喻，病房、洗腎機、「老楊」娶的年輕大陸妹都成了同一主題的困境隱喻，受困的老鼠也就成了人類、台灣人、敘事者自己的明喻。",
    "paragraph_id": 33
  },
  {
    "title": "金色島嶼之歌",
    "author": "胡長松",
    "text": "在這一節中，作者也順便諷刺今日台灣醫界把醫德放一邊，賺錢擺中間的現象，和媒體人不把台灣當家的牙刷主義心態，文字的內在含量可謂相當高。第2節起，開始鋪排前述兩條情節線，敘述上雖然仍屬主角自述，但已在自述中逐漸增加像是由主角旁述的場面情節，文字密度也逐漸放鬆，到第4節解開老楊自殺之謎的驚奇式「發現」後，就變成很平常的單線敘述了。",
    "paragraph_id": 34
  },
  {
    "title": "金色島嶼之歌",
    "author": "胡長松",
    "text": "作者似乎有意安排這篇小說的文字密度、敘述法及情節內容都由緊密模式走向寬鬆模式，以迄主角與護士的愛情明朗順利，受困的老鼠也得到解放的結局。無論是否如此？這個有意或無意的敘述模式很成功，但也出現主題無以為繼和文字鬆弛的反效果。",
    "paragraph_id": 35
  },
  {
    "title": "金色島嶼之歌",
    "author": "胡長松",
    "text": "作者在最後安排基督教的虔誠（或狂熱）信仰者路過以傳播復活節福音，而促使主角產生赦免老鼠、還牠自由的想法以轉喻主角心靈解放的情節顯得有些突兀，雖然作者留個懸結，老鼠之重獲自由在小說裡僅止於主角的心象，但可想見那隻老鼠將會被釋放。",
    "paragraph_id": 36
  },
  {
    "title": "金色島嶼之歌",
    "author": "胡長松",
    "text": "小說最後這個「解放」情節（或許象徵「重生」）的安排完全破壞了前三節所塑造的困境主題，它們（主題意旨）雖不至於產生矛盾衝突，至少是主題的轉移，也許這個主題轉移－由受困變解放－是作者寫作這篇小說的本意，但這樣做，使作品的嚴肅性及深度都降低了，同時也降低了作品的審美價值，不過筆者認為她至少還有乙級上等到甲級下等間的水平。",
    "paragraph_id": 37
  },
  {
    "title": "金色島嶼之歌",
    "author": "胡長松",
    "text": "．伏筆的呼應到發現 凡是愛好台語文學，特別是小說的人絕不能錯失〈金色島嶼之歌〉這篇優異的作品，先前筆者提到五燈獎時，曾說有兩篇是筆者讀完就直喊「五個燈」的作品，當時沒指明的另一篇就是指〈金色島嶼之歌〉。",
    "paragraph_id": 38
  },
  {
    "title": "金色島嶼之歌",
    "author": "胡長松",
    "text": "這一篇應有15000字以上，故事以台灣本島南方一個叫Lamey島的一對原住民（平埔族）青年男女的愛情為主軸，中間穿插拉美(Lamey)人對荷蘭紅毛官兵（由紅毛人及其他紅毛轄下的平埔原住民土著組成）的一次保鄉抗敵戰爭，及拉美人、紅毛人、漢人、日本人、別社平埔原住民間的事蹟為副軸，主副軸交結發展，形成一個很有歷史性的動人的故事，從頭到尾都以限制觀點寫成，敘述法與德國小說家亨利．鮑爾(Heinrich Boll ,1917-)的長篇小說《一言不發》(Cund sagte kein einziges Wort)很類似，從頭到尾都由角色當主觀敘事者，《一言不發》以一對分居的夫妻（男女主角）輪流講了13個章節，整篇故事就由這兩種不同視角交替並行的內容所構成，而〈金色島嶼之歌〉的視角更多，由四個主要角色輪流敘述： 第一個名叫「大斑鴿」(Tapanga)，是拉美族的少年英雄，也是本篇的男主角，戲份最多，所以敘述的部份也最多，基本上大斑鴿可視為拉美族除了頭目之外最重要的代表人物或象徵人物，所以關於拉美島的金色風光、歷史、傳說、文化以及關係拉美族存亡的女巫預言等等，也由他在敘述主軸故事時順便帶出來，幾乎可以說他是拉美族的下一代頭目，如果不發生那場戰爭的話，這場被大時代的命運所作弄的戰爭造成拉美族的悲劇，及男女主角的悲劇。",
    "paragraph_id": 39
  },
  {
    "title": "金色島嶼之歌",
    "author": "胡長松",
    "text": "第二個敘事者是大斑鴿的愛人，女主角「莎瓏」(Salom)，莎瓏是拉美族大頭目的女兒，在外敵入侵那次戰爭中，她與包括大斑鴿兄嫂在內的許多婦女都被抓到荷蘭人統領下的新港社（今台南新市）淪為女奴，最後被送到紅毛的行政中心大員（今台南安平）去，因此雖然大斑鴿及其兄千方百計的設法營救，結果慢了一步而落空，導致大斑鴿傷心欲絕奔向海邊，不知去向。",
    "paragraph_id": 40
  },
  {
    "title": "金色島嶼之歌",
    "author": "胡長松",
    "text": "第三個敘事者是來自福建泉州的漢人「李發」，李發是生意人，早年曾隨著鄭芝龍的海賊船奔走海上，而與大斑鴿的大哥「阿兔」認識，後來因故離開，到大員做生意，往來打狗、熱蘭遮城間，和平原幾個番社也有交易，包括阿兔在內的幾位土著曾經當他的雇工。",
    "paragraph_id": 41
  },
  {
    "title": "金色島嶼之歌",
    "author": "胡長松",
    "text": "這回阿兔與大斑鴿兄弟動之以利找他幫忙打聽阿兔的妻子「烏瑪」(Uma)及莎瓏的下落，可是在最後關頭，奸狡的李發不只怕被連累臨陣退走，還為了賞金背叛阿兔兄弟，洩漏兩人的藏身處。第四個敘事者「我」是大斑鴿的大哥「魯兔」(Rutok)，即李發口中的「阿兔」，魯兔雄心壯志又有頭腦，行事沉穩冷靜，了解李發重利輕義的品格，預先閃避才免遭不測。",
    "paragraph_id": 42
  },
  {
    "title": "金色島嶼之歌",
    "author": "胡長松",
    "text": "兩人得知烏瑪與莎瓏都被囚禁在新港社時，大斑鴿想直接進村去找人，但被魯兔阻止，待他們等到新港社男番出去打獵的時機才行動，抓了新港社年輕頭人「利卡」(Lika)的妻女，準備和利卡交換人質時，才知道莎瓏已不在，只能救回自己的妻子烏瑪，最後兩夫妻面對拉美島的方向，想著拉美族人的不幸遭遇皆悲哀不已，魯兔告訴烏瑪：「莫哭！總是有一日，咱會閣來掣怹轉去。",
    "paragraph_id": 43
  },
  {
    "title": "金色島嶼之歌",
    "author": "胡長松",
    "text": "」 〈金色島嶼之歌〉就以這種嚴格的限制觀點寫成，雖然敘述角度多，但只是輪番上場，沒有忽左忽右的變換，而且每個角色講的內容不是很長，事件也分配得宜，因此情節線索顯得有條不紊。",
    "paragraph_id": 44
  },
  {
    "title": "金色島嶼之歌",
    "author": "胡長松",
    "text": "第一節獨白展開情節，同時也埋下許多伏筆和懸宕，之後每節獨白各自敘述一部份場景和情節，四人說的內容可說都沒有累贅式的重複而且互相補足情節不明的地方，也就是說四節文字合起來形成一個完整的故事，對讀者來，所有伏筆和懸疑次第被解開，得到知的滿足。故事始於愛情也終於愛情，配上穿插的內容，構築出一幕幕17世紀前期的台灣住民的生活與歷史。",
    "paragraph_id": 45
  },
  {
    "title": "金色島嶼之歌",
    "author": "胡長松",
    "text": "筆者覺得〈金色島嶼之歌〉是胡長松最好的短篇小說，描寫景物的文字具体而美，情節有深度的營造，屬於故事骨架的外在情節中有內在（心理）情節，以及大情節中有小情節，兩者交溶無間，幾乎沒有造作的痕跡，角色的個性、情感也了了分明。作者絕對是費一番精心設計和苦心寫作才有這麼完美的表現，甲級上等應可受之無愧，如果硬要派個缺點的話，只能說Rutok與Lika兩人在日本時，曾發生過一件事，是什麼事？",
    "paragraph_id": 46
  },
  {
    "title": "金色島嶼之歌",
    "author": "胡長松",
    "text": "小說至終都沒交待，也許那件事在這裡是無關緊要的，無需交待。另一篇〈雨佮戰鬥〉的審美價值逼近〈金色島嶼之歌〉，只差主題份量遜於後者，不過文字密度遠在後者之上，這是作者為不同作品安排敘事者的種種差異所使然，應非作者（胡長松）只隔一年，寫作型態就大異其趣、修辭技藝就突飛猛進。",
    "paragraph_id": 47
  },
  {
    "title": "金色島嶼之歌",
    "author": "胡長松",
    "text": "〈雨佮戰鬥〉以一個因「政治罪」而被關在離島監獄的死刑犯當主角，由主角敘述全部故事，和「我」同監的是一個曾任特務機構高階主管的「羅光」，可能也是死刑犯，兩人都非一般市井人物，「我」是個有高遠抱負及人權理念的文藝愛好者，應是詩人；羅光雖具狗類性格，對人性充滿不信任，但也屬國家社會的精英分子。故事主要在表現主角的意識流動，反映「我」的心理狀態及「我」回憶的事件，時而穿插主角眼下的羅光的言行。",
    "paragraph_id": 48
  },
  {
    "title": "金色島嶼之歌",
    "author": "胡長松",
    "text": "「我」入監後可能先是假裝瘋癲，後來真的有一點失心瘋了，常常沉浸在怎樣逃離監牢的幻想中，想像自己曾經在海島監獄的下方已布置了機關，用以爆開牢房，因此把羅光搓揉內衣布條而成的「弓索」也當做是羅光計劃逃亡、用以破壞牢房的武器，更幻想牢外的島上有個時而在眼前、在山崙上、在牆外的女子會伺機幫「我」執行爆破工作，這個不知名的「查某人」（可能是主角對「麗娜」的投射）出現後，小說情節轉入主角的一段寫實的回憶，是他和一對朋友──「春君」、「麗娜」這對也愛好藝術（音樂與圖畫）又有同樣政治立場的夫妻間的往事，這段過往情節包含兩個重點事件，其一是「我」本無意卻難以抗拒的和麗娜通了姦，而造成「我」的罪惡感；其二是春君被特務約談刑求，把「我」的某個政治計劃供出來，造成「我」被捕，雖然春君「已經夆刑甲毋成人矣」被釋放後，曾叫麗娜通知「我」逃走，但「我」也許出於內疚不安、也許自知刼數難逃，終至成了「死犯」。",
    "paragraph_id": 49
  },
  {
    "title": "金色島嶼之歌",
    "author": "胡長松",
    "text": "這兩件事在異地同時發生，使情節氣氛出現一種「（朋友）情誼對擊」的衝突感，頗為深刻，這與同房的兩囚身分、性格之「矛盾對比」產生一致性的諧調。這一切幾乎都有雨伴隨著，雨在小說中，是外景、是悲淚、是力量、是信號，是可以除去監牢的悶熱，把一切都消解的力量，含有破壞及解救雙重隱喻的意象。",
    "paragraph_id": 50
  },
  {
    "title": "金色島嶼之歌",
    "author": "胡長松",
    "text": "因此小說情節再回到牢外的雨與牢內的兩個死囚後，「我」以為羅光的弓索武器完成，興奮的蹲下來讓羅光踩著肩膀，幫羅光進入所謂的「戰鬥的時刻」，結果發現羅光的「戰鬥」是以吊掛牢窗的自縊方法解除無盡的牢災時，主角「我」與讀者我都同時有了「發現」而感到驚奇的喜悅或撼動，雖然筆者在讀到中間一段，當主角（實為作者）再次描述羅光的弓索，並提議和羅光合作而未獲應允時已預感到弓索可能是自經工具，當我看到這個預感被角色「實踐」，依然會有好像得到（角色說的）「尚大的賞金」那樣的快感，這是閱讀好小說的快感之一。",
    "paragraph_id": 51
  },
  {
    "title": "金色島嶼之歌",
    "author": "胡長松",
    "text": "寫小說，處理「伏筆」的「呼．應」到「發現」的過程相當重要，它們是構築小說是否成為好作品的主要因素之一，高明的作者總是將它們埋化於無形，或者讓它們的痕跡猶如雪泥鴻爪。胡長松應是深諳其妙，或是個中能手，要不然不會常常這麼幸運巧合，把許多短篇小說寫得這麼出色。〈雨佮戰鬥〉就是把伏筆與呼應處理得像羚羊掛角的一篇，全文僅約六千字，讀者自行細品一番便知〈雨佮戰鬥〉的幾個伏筆、轉折與發現都處理得渾然天成。",
    "paragraph_id": 52
  },
  {
    "title": "金色島嶼之歌",
    "author": "胡長松",
    "text": "〈雨佮戰鬥〉是筆者所知胡長松在本期評論範圍中（2001～2010）最新的一篇，也是最講究詞藻的一篇，從頭到尾，每個段落的遣詞造句都很細究，全篇皆屬精緻文體，處處都有詩化的文段，在台語小說中，除了2011年才出版的《菩提相思經》之外，這種精緻文體的質量之多之濃，恐怕沒有一篇能出其右，僅舉片段如下以見一般： 總是，我已經欲絕望矣，就算有人去共彼个機關扺落，我嘛無法度離開這个該死的島。",
    "paragraph_id": 53
  },
  {
    "title": "金色島嶼之歌",
    "author": "胡長松",
    "text": "彼个查某人今徛佇遠遠山埔的苦苓樹跤，苦苓仔花紫色的火燄位伊的眼神裡伸出來，予我鼻著土底的氣味。奚氣味鑽入我的血管，內面有一款對得未著的物的鬱熱，假若規个天地的熱攏交含佇樹葉，凋蔫甲予人抱心。…（引自《台文戰線文學選—2005～2010》，第243頁） …閣來，遐顧監狗出現一陣龜怪的表情，怹的啡仔聲大作，所有鐵鐐的聲，佇啡仔聲了後對牢房徙過，包括我的跤鐐。",
    "paragraph_id": 54
  },
  {
    "title": "金色島嶼之歌",
    "author": "胡長松",
    "text": "……只是想袂到，雨聲愈來愈大，袂輸天頂的大海咧反絞。陰沉的雨共逐个人箍圍，成做一个新的枷牢，咧共每一个人教示，予我位尚懸的所在跋入新的地獄。（所引同上，第247、248頁） 第二段例文中包括兩個「旁敲側擊」的描述，亦即以寫彼物的方式來間接呈現此物的狀態，前者寫所有犯人在移動，有點類似提喻修辭；後者寫恐怖情境，像西洋古典史詩常有的裝飾性譬喻，是相當細膩的描寫手法。",
    "paragraph_id": 55
  },
  {
    "title": "金色島嶼之歌",
    "author": "胡長松",
    "text": "綜觀全篇，自角色、自事件、自語言文字的角度來看，都屬高模仿的虛構型敘事模式的作品，筆者認為她該有甲級上等的評價。這篇〈雨佮戰鬥〉的尾巴一如之前的兩篇，「照例」又留給讀者想像的空間：「…佇雷聲裡，伊（按：指吊頸的羅光）成做箭，阿這一切成做是恬靜的戰鬥。我假若嘛加入佇這場戰鬥，一直到烏影完全恬靜落來。／雨猶咧落。」到底「我」是否效法羅光的方法加入這場「戰鬥」？作者只有兩度暗示，一句也沒交待。",
    "paragraph_id": 56
  },
  {
    "title": "金色島嶼之歌",
    "author": "胡長松",
    "text": "文本 \f金色島嶼之歌        我是Lamey        我是Lamey，金色島嶼之子，我的名叫做大斑鴿，Lamey的話唸做Tapanga，本底的意思是「海湧裡的勇者」。我是Lamey，我的爸爸講，較早佇一个彈〔tân〕雷落雨的時天，阮的祖先仔怹〔in〕坐竹排仔位海的南爿來。",
    "paragraph_id": 57
  },
  {
    "title": "金色島嶼之歌",
    "author": "胡長松",
    "text": "阮愛唱歌，阮愛跳舞，阮愛講古；阮的歌聲、舞步佮阮的古，攏記佇金色椰子樹的長長的樹葉仔裡，海風吹過的時，怹會窸煞窸煞那唱那講。阮的祖先講，留佇金色rudo椰子樹的一切攏袂〔bē〕消失去，至少，佇老尪姨Vare予怹掠去晉前，伊嘛是按呢給我講的。",
    "paragraph_id": 58
  },
  {
    "title": "金色島嶼之歌",
    "author": "胡長松",
    "text": "遐〔he〕是佇怹紅毛第一擺來攻打阮的前一暝，南風吹過珊瑚礁頂厚厚的樹藤，我經過老尪姨Vare的厝，伊特別用伊皺痕的手婆給我的手搙稠稠〔la̍k-tiâu- tiâu〕，閣用假若底交代啥物的口氣給我講的。伊親像早就知影啥物──成實的，隔日怹紅毛就來矣〔ah〕。Lamey的人予怹刣死一半，有一寡人匿起來，閣有一寡人親像Vare仝款夆〔hông〕掠去。",
    "paragraph_id": 59
  },
  {
    "title": "金色島嶼之歌",
    "author": "胡長松",
    "text": "我是Lamey，我知影，老尪姨Vare講的無毋著，這是祖先留落來的傳說：有紅毛會消滅Lamey，干焦留佇金色椰子樹的一切袂消失去。所致這馬，我欲給這一切交代予山坑的椰子樹，我相信，總是有一日，有人會使聽著我的古，就算是足久足久的以後嘛無要緊。「佇我的目睭內，無人比大頭目Tu-koo-lu的查某囝Salom閣較媠。",
    "paragraph_id": 60
  },
  {
    "title": "金色島嶼之歌",
    "author": "胡長松",
    "text": "」拍氆仔光的透早，我佮我的兄哥Rutok二个人划〔kò〕竹排仔出海，我的心肝頭全是Salom的形影。我划位日出的方向，看海對面的Kale山浮佇地平線，雲影光線底變步。Kale山本底是恬靜的查甫囝，毋過當日光位伊身邊的金色雲裡耀〔tshiō〕落來插入海面，成做伊位尻脊骿抽出來的刀的時，按呢，伊就成做佮阮Lamey仝款的威嚴的戰士矣。",
    "paragraph_id": 61
  },
  {
    "title": "金色島嶼之歌",
    "author": "胡長松",
    "text": "我底想，只要划去到海的對面，我會揣著予怹掠去的我心愛的姑娘Salom，我會使給伊掣〔tshūa〕轉來。耀〔tshiō〕佇海面的日光直直底轉踅，有時tshîⁿ目有時暗，這是這面大海上媠的時陣。",
    "paragraph_id": 62
  },
  {
    "title": "金色島嶼之歌",
    "author": "胡長松",
    "text": "毋知是按怎，我雄雄想起細漢的時阮兄弟仔綴阮爸爸佇這片大海掠魚的代誌：透早的日頭下，海湧拍佇竹排仔，伊夯〔giâ〕一枝竹仔削的魚鑿〔tsha̍k〕仔跳落海，泅位水底真深的礁石縫去；阮爸爸藏水沬〔bī〕藏真久，一直夠阮兄弟仔為伊煩惱起來，徛佇船頂大聲喝伊。",
    "paragraph_id": 63
  },
  {
    "title": "金色島嶼之歌",
    "author": "胡長松",
    "text": "過一下手，伊才位水底鑿一隻佮伊手骨平長的大蝦起來，彼隻大蝦直直底滾絞，按呢，我佮我的兄弟Rutok嘛跳落海去……阮是Lamey，阮敖〔gâu〕泅泳，阮敖掠魚，阮有時會給阮掠的魚仔載去大員參靴〔hia〕的人交換物件；阮是Lamey，阮嘛敖走敖拍獵，阮給阮拍著的鹿仔肉曝做肉乾食，提鹿仔皮做衫，嘛給偆〔tshun〕的鹿仔肉、鹿仔皮佮椰子，提去換粟仔、鹽佮別項物。",
    "paragraph_id": 64
  },
  {
    "title": "金色島嶼之歌",
    "author": "胡長松",
    "text": "有時，是怹坐船來遮佮阮交換的……本底，阮毋是對怹遐呢嫌僐〔siān〕的，只是前一暫怹真過份，划足濟船仔來阮Lamey的海掠魚，靴佮紅毛做伙的漢人攏是大蜘蛛佬仔，冬天怹提大網仔來，欲給Lamey上寶貴的烏魚掠了了──確實愛給怹教示──阮的大頭目Tu-koo-lu講的無毋著，干焦勇敢的人才袂夆欺負。伊是Lamey通人尊敬的老戰士。毋過我的兄哥Rutok講：「位春天到冬天，你就是一向遐呢衝磅。",
    "paragraph_id": 65
  },
  {
    "title": "金色島嶼之歌",
    "author": "胡長松",
    "text": "漢人佮你啥致代，海裡的魚濟甲親像海沙，你何必直直佮怹冤家？」 阮順風勢划位北面，對面的猴山親像一粒小島，出現佇海平線。佇金色的光線下，海湧的聲假若底受氣。我講：「敢講你毋捌〔bat〕聽Vare講過，Lamey的海是祖先的海，無任何人會使凊彩倚近掠魚，若無，咱的祖先仔怹是會受氣的。閣再講，烏魚是咱祖先的魚，哪會使烏白來掠？」有一群魚仔佇船邊底泅，若是較早，阮就會提魚鑿仔來鑿魚，毋過今仔日阮無心情。",
    "paragraph_id": 66
  },
  {
    "title": "金色島嶼之歌",
    "author": "胡長松",
    "text": "閣較遠的海面，不時有一二隻有翅仔的飛魚佇水面跳，天頂嘛有幾隻白色海鳥底飛踅，怹雄雄tshih低飛落來，頭鑽入海面，閣飛懸，逐隻的喙裡攏咬一隻魚仔。Rutok講：「唉……你講著Vare，阿若是怹紅毛呢，咱的Vare到底是按哪講的？」我的兄弟Rutok的頷頸仔掛一條粗粗的金鍊仔，我知影，遐是伊佇大員用烏魚乾佮漢人換來的。",
    "paragraph_id": 67
  },
  {
    "title": "金色島嶼之歌",
    "author": "胡長松",
    "text": "海湧反耀日光，閣反耀佇彼條鍊仔頂懸，阮Lamey的姑娘攏講遐是規个Lamey上媠的一條鍊仔。Vare的話我記甲真清楚。「Vare講，紅毛會坐大船來，怹的手裡提火做的箭，飛比大風較緊，怹的頭毛是紅色的假若鬼仔火，無人會使拍贏怹。」我會記尪姨Vare講話的時目睭放瞌瞌，聲音俾俾惴。我想，伊老矣，伊老甲目睭皮捏〔lia̍p〕做一球，連話都講袂清。",
    "paragraph_id": 68
  },
  {
    "title": "金色島嶼之歌",
    "author": "胡長松",
    "text": "我感覺無人會相信伊的話，因為紅毛的船幾年前確實捌來過，其中有二个人上島想欲偷阮的椰子，結果予阮刣死，而且，怹欲死晉前閣湍屎尿，遐呢無膽看袂出來是啥物有威脅的人──按怎嘛想袂到，Vare的話講了的隔日，紅毛的船遂就成實閣來矣，靴濟隻懸懸的大船，閣有，怹的船頂有靴濟人，兼有大員、新港佮放索的人參怹鬥陣。阮按怎嘛想袂到，阮Lamey的人會予怹刣靴濟，連阮的爸爸嘛死佇hin。",
    "paragraph_id": 69
  },
  {
    "title": "金色島嶼之歌",
    "author": "胡長松",
    "text": "彼日拄好是阮Lamey佇南爿海埔底舉辦Toepaupoe Lakkang的春祭的日子。一透早規村的人攏佇海墘仔跳舞飲酒，Vare獻上檳榔、椰子、米、酒、烏魚乾佮鹿仔肉，伊夯頭給天地的神靈Alid閣有阮Lamey的祖先仔講話祈求，向怹求雨水通賜逐項物生長，嘛求果子佮稻米發芽袂遇著大風。",
    "paragraph_id": 70
  },
  {
    "title": "金色島嶼之歌",
    "author": "胡長松",
    "text": "遐嘛是Lamey歡喜少年家轉大人的日子，阮少年家仔佇海墘仔走沙埔比賽，走上緊的彼个，會使頭一个給Seiluf百合花送予伊心愛的姑娘。佇我的目睭內，無人比大頭目Tu-koo-lu的查某囝Salom閣較媠。這段日子位伊的奶仔漲大了後，我綿精佇伊的一切，我佮意伊：伊的身軀、伊的笑容、閣有伊予風吹甲飄散的幼幼的長頭毛。",
    "paragraph_id": 71
  },
  {
    "title": "金色島嶼之歌",
    "author": "胡長松",
    "text": "有時伊會遠遠看我，毋過，阮互相真少講話，我直直歹勢向伊表達──伊看我的時，目睭親像天星明閣清，伊的喙唇假若樹椳的雀鳥仔遐呢古椎，阿伊漲大的胸仔，就親像一蕾白雲所罩咧的山崙遐呢溫純──所致我已經決心，彼日，我欲當眾人的面，給一蕾上媠的百合花送予伊。彼日日頭耀佇珊瑚礁石佮小山崙，我佇海墘仔直直走，直直走，規个心肝攏是Salom。",
    "paragraph_id": 72
  },
  {
    "title": "金色島嶼之歌",
    "author": "胡長松",
    "text": "最後，我贏矣，我是Lamey走上緊的少年家，我給一蕾上媠的Seiluf花送予伊。伊接著Seiluf花的時微微仔笑，回送我一椳怹兜門口的檳榔，閣牽我的手行過山坑的椰子樹林。佇一抱有蔭的草花欉裡，伊給我攬咧……伊的喙有蜂蜜的甜，阿伊的胸仔有規山崙百合花的芳味。我給講：妳Salom永遠是我大斑鴿的牽手。",
    "paragraph_id": 73
  },
  {
    "title": "金色島嶼之歌",
    "author": "胡長松",
    "text": "按呢，我就聽見伊唱歌，親像風吹過椰子樹的樹葉仔，了後我閣一遍鼻著伊的胸仔的Seiluf花芳…… Rutok愛我佮伊做伙出力划，因為日頭已經peh足懸，若無較出力咧，阮就無法度佇日頭peh上天中央晉前，划到Takau的猴山跤，按呢，海流就會給阮流遠去。Rutok講，大員攏是紅毛，阿閣較近的塔加里揚捷捷佮Lamey相拍，干焦Takau的猴山跤合阮的船倚靠。我問Rutok：「去Takau？敢會危險？",
    "paragraph_id": 74
  },
  {
    "title": "金色島嶼之歌",
    "author": "胡長松",
    "text": "」 Rutok講：「袂啦！靴有我的漢人朋友。」 「漢人？朋友？」我看伊，箍佇伊頷仔頸粗粗的金色旆鍊〔phua̍h-liān〕真tshîⁿ目。Rutok無看我，干焦夯頭看海彼面的山。伊講：「我知影你底想啥，位春天到冬天，你想的物件攏仝款。你佮大頭目Tu-koo-lu仝款頭殼親像椰子殼碇硞硞〔tīng-khok-khok〕袂曉變通。漢人毋是逐个攏是歹人！」 我真受氣。",
    "paragraph_id": 75
  },
  {
    "title": "金色島嶼之歌",
    "author": "胡長松",
    "text": "敢講伊袂記伊的牽手嘛是予怹彼陣人掠去的？我大聲講：「Rutok，咱Lamey無應當是按呢的！敢講你袂記矣，怹漢人是佮紅毛鬥陣的，怹是做伙來刣死咱Lamey的？」假使伊毋是我的兄弟，我定著會給伊搡落海去。「大斑鴿！敢講你聽無？毋是逐个人攏一个款！你大漢矣，愛學會曉想代誌。我的朋友是好人。」 大頭目Tu-koo-lu無佮意我的兄弟Rutok，因為有一日Rutok提漢人做的刻花銅鏡轉來。",
    "paragraph_id": 76
  },
  {
    "title": "金色島嶼之歌",
    "author": "胡長松",
    "text": "阮Lamey的查某囡仔逐个攏講遐是一面真媠的銅鏡，相爭欲看，Rutok 就閣給一寡抹喙唇的胭脂提出來送怹，怹靴查某囡仔就歡喜甲笑hai-hai，給喙唇抹甲紅貢貢。了後，伊給一粒圓圓的紅毛的銀圓提出來予逐家看，講遐是伊用鹿仔皮佮紅毛換來的，足價值咧，會使佇大員換任何物件，包括足幼足軟的絲仔布佮大大袋的米佮鹽。",
    "paragraph_id": 77
  },
  {
    "title": "金色島嶼之歌",
    "author": "胡長松",
    "text": "銀圓金光熠熠，逐个Lamey攏看甲喙哈哈，毋過，Tu-koo-lu看著就真受氣，伊透過阮爸爸，給Rutok叫去伊大頭目的厝裡罵。遐是阮Lamey上見笑的代誌。Tu-koo-lu講，彼款物會予Lamey敗害。Rutok應講：「有啥物敗害？我聽無！」伊嚷甲遐呢仔大聲，嚷甲阮規个Lamey的人攏聽會著。毋過到路尾，阮Lamey的查某人猶是給胭脂抹上怹的喙唇，包括Tu-koo-lu的牽手。",
    "paragraph_id": 78
  },
  {
    "title": "金色島嶼之歌",
    "author": "胡長松",
    "text": "Tu-koo-lu對這件代誌一直真無諒解。有一段時間，Rutok因為Tu-koo-lu無佮意伊，一个人恬恬划竹排仔離開Lamey，經過幾若个春天才閣倒轉來。我問伊彼段時間伊去佗位，伊攏毋講。倚近猴山的海流較亂，阮划過一个生滿nayan竹仔的沙洲，了後就沓沓仔位二片山壁之間，划入猴山下的港灣Takau。",
    "paragraph_id": 79
  },
  {
    "title": "金色島嶼之歌",
    "author": "胡長松",
    "text": "日頭當大，燄甲親像大火，猴山頂攏是竹仔佮榕仔樹，佇日光下通光青翠，阿山頂的蟲叫甲假若欲給天囂〔hiau〕起來，鳥仔嘛綴咧叫袂煞。較早我捌佇這箍圍的海掠魚，毋過我毋捌駛入來這个灣，這是頭一擺。因為Tu-koo-lu 捌講過，Takau漢人濟，而且閣有海賊時常佇遮出入，Lamey人無應當倚近。我毋知影原來這是一个遮爾媠的海灣。",
    "paragraph_id": 80
  },
  {
    "title": "金色島嶼之歌",
    "author": "胡長松",
    "text": "阮划到岸邊的時，已經有幾若个人徛佇靴底等阮，怹對阮揲〔ia̍t〕手，表示歡迎阮到位。我想，好定怹遠遠就看著阮來矣。李發會曉講阮的話，這予我感覺真驚奇。伊的厝佇Takau港邊猴山山坪的一个竹林內，厝起佇竹抱跤，是用竹仔起的。徛佇怹厝門跤口的一塊大石頂頭，會使看著海港的船出入，閣較遠的所在，Lamey島嶼浮佇西南爿的海平線。伊講，伊確實遠遠就看著阮的竹排仔划過來矣。",
    "paragraph_id": 81
  },
  {
    "title": "金色島嶼之歌",
    "author": "胡長松",
    "text": "伊招待阮的笑容真溫暖，伊煮物件予阮食，閣焚〔hiâⁿ〕一款特別的物件予阮啉，聽伊講，遐是茶。假使伊是Tu-koo-lu講的彼款歹人，按呢，我就毋知影好人應當生做啥款。我想Rutok講的無毋著，就算漢人，嘛有阮Lamey的朋友。「彼日，紅毛來矣，坐五隻大帆船來，閣有五隻舢舨仔船。紅毛、大員、新港閣有放索的人攏來矣。船一倚近海岸，就開始彈火槍。」Rutok給李發講。",
    "paragraph_id": 82
  },
  {
    "title": "金色島嶼之歌",
    "author": "胡長松",
    "text": "紅毛的火槍就是尪姨Vare喙裡講的火做的箭，我是彼日才親目睭看著的。這馬，嘛有幾若枝彼咯物件掛佇壁頂懸。「火槍？Rutok，我毋知影你閣會驚彼款物件呢！敢講你袂記矣，較早，咱做伙佇一官的商船頂的時，火槍袂輸是佚迌物仔呢！」李發講。「我哪會袂記？咱較早佇海裡走闖。佇澎湖，怹日本人的商船靠礁反去，咱給船頂的白銀載去廈門買絲仔佮茶葉，閣給絲仔佮茶葉載去Patavia賣予紅毛，哈哈！",
    "paragraph_id": 83
  },
  {
    "title": "金色島嶼之歌",
    "author": "胡長松",
    "text": "」Rutok的目神sih過一道光，佮我佇Lamey看著的Rutok無仝，伊成做一个我無熟似的彼款人。伊繼續講：「毋過怹紅毛來傷濟矣，怹是存心欲消滅阮Lamey的，閣有漢人、放索人佮新港人，我有看著新港社的頭人Lika，我看著伊，我懷疑是伊掣路頭來的。我真後悔彼時陣無佇日本給伊刣死較規去。阿你敢有聽著講怹是按怎欲刣阮Lamey？」 「嗯…這…」李發吐一个大喟。",
    "paragraph_id": 84
  },
  {
    "title": "金色島嶼之歌",
    "author": "胡長松",
    "text": "「我前一陣去大員買賣，你敢有聽講怹麻豆的頭人Takaran的代誌？」 「無啊！按怎？」 「頂個月，Takaran佮麻豆社人二、三十个予紅毛刣死佇路裡，過無外久，麻豆人就提椰子樹佮檳榔樹的樹栽去見紅毛官，講欲給麻豆的全部土地獻予怹，只要怹莫閣刣怹麻豆人。這是大員的漢人給我講的，因為紅毛招足濟泉州廈門的漢人來種田，遂佔著麻豆人的地。",
    "paragraph_id": 85
  },
  {
    "title": "金色島嶼之歌",
    "author": "胡長松",
    "text": "Takaran給一二个搶怹土地的漢人刣死，所致紅毛無歡喜，就給Takaran刣死報仇。Rutok你愛注意，莫佮紅毛硬拚，規去投降。紅毛歹起來袂輸一官，尤其怹攏是酷刑的人。」 「這…我嘛知影，毋過，怹已經給我的牽手Uma掠去矣，我臆，若毋是掠去佇大員就是佇新港，另外，閣有阮牽手的爸爸，伊行出來投降，嘛是予怹掠去。就是按呢，我想欲去揣怹。」 我坐佇邊仔恬恬聽，想起彼工的情景，心內就感覺悲傷。",
    "paragraph_id": 86
  },
  {
    "title": "金色島嶼之歌",
    "author": "胡長松",
    "text": "怹講著Takaran的代誌，我驚一趒〔tiô〕，我捌伊，因為頂一个冬天，阮Lamey 捌為著掠烏魚的代誌佮伊佇麻豆外的海上相爭。Takaran體格懸閣勇，無一个Lamey有把握拍贏伊，伊手搙大刀佮魚鑿仔，徛佇一隻竹排仔頂懸，後面閣綴幾若隻，攏是怹麻豆人，看著真威風。伊講，若無伊的允准，阮Lamey袂當偷偷仔佇靴掠魚，所致阮只好閣划轉來Lamey──想袂到，伊嘛已經死佇紅毛的手裡。",
    "paragraph_id": 87
  },
  {
    "title": "金色島嶼之歌",
    "author": "胡長松",
    "text": "我感覺紅毛真恐怖，假若鬼仔。我想著Salom予怹掠咧，欲上船晉前手閣予怹用麻索箍幾若輾綁起來，我的心肝就滾絞假若針底ui。「新港的Lika才是著的！」李發按呢講。「毋管怎樣，李發，拜託你，幫助阮去大員佮新港，阮會使粧做漢人。了後，我今年冬天就會予你十擔烏魚。」Rutok講。風位海的方向、位Lamey的方向吹來，我徛佇竹抱下的彼粒大石頭頂懸，遠遠看故鄉Lamey浮佇透中晝日光下的海平線。",
    "paragraph_id": 88
  },
  {
    "title": "金色島嶼之歌",
    "author": "胡長松",
    "text": "佇海霧中，伊假若褪色去，偆一个薄薄青色的影爾爾。Rutok給我講，彼遍伊離開Lamey了後的某一日，伊的竹排仔佇透大風雨的海裡予湧摃反去，佳哉，有一隻帆船經過給救起來。李發就佇彼隻大帆船頂懸──怹是按呢熟似的。路尾，怹的船去過真濟所在。「Rutok，你給我講，彼个Lika到底是誰，怎樣伊會掣紅毛來拍阮？」Rutok擔一个肩無應我，伊頷仔頸的金鍊仔，佇透中晝的日頭下金熠熠〔sih-sih〕。",
    "paragraph_id": 89
  },
  {
    "title": "金色島嶼之歌",
    "author": "胡長松",
    "text": "我是Salom   我是Salom，是Lamey大頭目Tu-koo-lu的查某囝。紅毛給我佮我的媽媽掠來遮，阮一大群規十个睏佇一間柴間仔，聽講準備欲分配予新港人管。我的媽媽講，遮就叫做新港，是阮敵人的名。阮來到遮已經一段時間，彼日遮的牧師欲給我搡予彼个紅毛兵做牽手，我無愛；閣再講，我的腹肚內，已經有我的麻達大斑鴿的囡仔──毋過媽媽愛我答應，伊講，按呢對我的囡仔是好的。我真躊躇。",
    "paragraph_id": 90
  },
  {
    "title": "金色島嶼之歌",
    "author": "胡長松",
    "text": "自我細漢的時，尪姨Vare 就講，祖靈Alid因為我的美麗警告我，袂使予外族的人看見我的面，若無，毋是我會夆掠去，就是Lamey愛為著我消失佇大火裡。干焦我的爸爸Tu-koo-lu講無要緊，逐个Lamey攏知影，伊是Lamey的第一勇士，伊佇地上走甲親像鹿仔靴緊，佇水裡泅甲親像魚仔靴猛〔mé〕，毋管啥物時陣，伊攏會保護我佮逐个族人。",
    "paragraph_id": 91
  },
  {
    "title": "金色島嶼之歌",
    "author": "胡長松",
    "text": "伊上疼我，自細漢鬥陣食飯，伊攏給頭一塊肉挾予我食，講我是伊心肝頭的I-sip花。爸爸佮我的兄哥怹出門拍獵掠魚的時，我的媽媽就佇厝裡織布、做衫佮編魚籠〔láng〕仔。伊用竹仔給魚籠仔編甲閣大閣絚〔ân〕閣媠，是阮Lamey上好的魚籠仔。伊嘛教我做遮的代誌，伊講，有一日，定著會有親像我的爸爸Tu-koo-lu仝款勇敢閣緣投的麻達娶我做牽手，按呢，我就愛佮伊仝款做遮的代誌。",
    "paragraph_id": 92
  },
  {
    "title": "金色島嶼之歌",
    "author": "胡長松",
    "text": "我聽著遮的話，感覺歹勢，規个面就燒落起來。我直直想，敢成實是因為我的原因才造成Lamey的災劫的？閣再講，我並毋是挑工的──佇某一个下晡，我的阿母愛我揹籠仔去山崙仔跤的樹林抾〔khioh〕焦柴轉來焚火，就是按呢毋才會予彼二个紅毛看著的。我路尾才知影，紅毛的船落碇歇佇附近，怹是專工來佇阮的島揣水啉的。怹的跤手白蒼蒼，頭毛是紅色的。",
    "paragraph_id": 93
  },
  {
    "title": "金色島嶼之歌",
    "author": "胡長松",
    "text": "其中一个瘦〔sán〕的規面是鬍鬚，peh上樹仔欲挽椰子，另外一个大箍的徛佇樹跤接；我一看著怹，驚甲喝一聲足大聲，結果怹就提大刀出來，闖過來欲掠我。我感覺真驚嚇，只好直直走。怹的跤步聲綴真絚，我感覺我會死佇怹手裡。我走出樹林，來到海墘仔的沙埔的時，已經走袂去。怹給我規个人攬稠咧，我直直喝直直翸〔phún〕，怹攏毋放，紲落怹閣給彼領披佇我身軀的鹿仔皮揪落來，給怹鬍鬚的面貼佇我的胸坎。我直直喝直直滾絞。",
    "paragraph_id": 94
  },
  {
    "title": "金色島嶼之歌",
    "author": "胡長松",
    "text": "就佇彼个時陣，我聽著尻脊骿〔kha-tsiah-phiann〕咻一聲，我斡〔uat〕頭，位樹林飛一枝竹矛出來，正正鑿佇彼个瘦的的大腿，伊叫一聲蝹〔un〕落來，跋倒佇土跤直直哼。我看著大斑鴿位一塊珊瑚礁後壁跳出來。另外彼个大箍的，驚一趒，手就挾佇我的頷頸仔，閣給伊的刀夯懸，喝聲愛伊徛較遠咧。想袂到這時陣，另外一枝竹矛隨位珊瑚礁後壁飛過來，擦過我的頭毛，直直插入彼个大箍的的嚨喉。血噴出來。",
    "paragraph_id": 95
  },
  {
    "title": "金色島嶼之歌",
    "author": "胡長松",
    "text": "我翸一下跳開，彼个大箍的就跋倒佇土跤。我走位珊瑚礁去，看著我的爸爸徛佇大斑鴿後面。",
    "paragraph_id": 96
  },
  {
    "title": "金色島嶼之歌",
    "author": "胡長松",
    "text": "日頭的光線罩佇珊瑚礁，予伊成做金色的石頭，閣過，沙埔頂契〔khùe〕一隻小舢舨仔，阿無外遠的海面有一隻三帆的大帆船落碇，我想，遐就是怹紅毛的船無毋著…… 毋知是按怎，自從彼日了後，我見若看著大斑鴿，心肝穎仔就癢癢想欲笑，總講一句，見若看伊位遠遠的所在行來，我就笑甲無法度準節，只好給我長長的頭毛揪來掩我的喙，而且，我仝款忍袂稠想欲看伊。",
    "paragraph_id": 97
  },
  {
    "title": "金色島嶼之歌",
    "author": "胡長松",
    "text": "伊的體格懸閣勇，目睭大閣深，佇Lamey的查甫囡仔當中，伊是上好看的一个。我的媽媽知影這一切，伊就講，我的心已經予大斑鴿掠著矣，就親像兔仔予鶆鴞〔lāi-hio̍h〕掠著。我的媽媽講，當愛情到位，查某囡仔攏會想欲笑，怹會笑甲偃〔àⁿ〕腰，假若欲給頭磕佇土跤。",
    "paragraph_id": 98
  },
  {
    "title": "金色島嶼之歌",
    "author": "胡長松",
    "text": "所致，當佇彼工Toepaupoe Lakkang的節日，我看著大斑鴿走佇第一个，我就知影，伊會給上大蕾的Seiluf送予我，而且，我嘛欲送伊上青的檳榔，閣為伊做一領上好的鹿皮衫。按呢想的時，我就閣想欲笑出聲，而且，我嘛感覺著我的奶仔漲漲，阿我的面燒滾滾。我的媽媽知影這一切，伊講，我的心已經予大斑鴿箍甲絚絚絚矣，伊微微仔笑，輕輕仔給一蕾火紅的I-sip插佇我的長頭鬃。喔！",
    "paragraph_id": 99
  },
  {
    "title": "金色島嶼之歌",
    "author": "胡長松",
    "text": "彼工過節，伊成實提一蕾Seiluf徛佇我的面前。我大大笑出聲。「大斑鴿，是按怎，你佮遠遠看著的你無仝？」風吹過阮的身軀，Toepaupoe Lakkang的歌舞聲猶底繼續。阮一路手牽手向北走，走過山崙的椰子林，走過一片林投樹林，閣鑽過一个過一个的礁石縫，來到北爿無人攪吵的海墘。阮潦〔liâu〕過海水，鑽入海墘仔的一个礁石壁空，藍色的海恬靜舖平佇阮的面前，細聲的湧鬚有時拍起來，浸過阮的跤目。",
    "paragraph_id": 100
  },
  {
    "title": "金色島嶼之歌",
    "author": "胡長松",
    "text": "雖罔遠遠看著的大斑鴿是一个勇壯的獵人，毋過彼時陣佇我的身軀邊，伊的表情溫柔，就親像是一隻趴佇溪邊啉水的細隻鹿仔。伊細聲喘喟，偃頭唚〔tsim〕我的身軀，恬恬袂愛講話，阿我講話的時，伊就微微仔笑。「Salom，妳手頂頭的金色的鍊仔足媠的。」 「戇柴頭，這叫做金手環。敢講你無看過？這是阮媽媽給恁兄哥Rutok用鹿仔皮換來的。」 「哦？」伊的表情假若啥物攏毋知，足驚奇的款。",
    "paragraph_id": 101
  },
  {
    "title": "金色島嶼之歌",
    "author": "胡長松",
    "text": "「大斑鴿，是按怎，我的心肝假若已經等候你足久？」我感覺大斑鴿的身軀假若日頭曝過的海水，燒落燒落，閣柔軟假若一塊長長的布巾，給我纏咧，沓沓仔摧絚，阿我就一下手予燒燒的海湧幔崁落，假若欲無喟去，一下手，閣予伊搡〔sak〕懸。「大斑鴿，以後你若出門拍獵掠魚的時，我就佇厝織布做衫佮種田。按呢好否？」 「嗯！」伊揕〔tàm〕頭，目神囥佇遠遠的海面。我嘛綴伊看。",
    "paragraph_id": 102
  },
  {
    "title": "金色島嶼之歌",
    "author": "胡長松",
    "text": "阮雄雄注意著，位遠遠的東北爿的海面出現一排烏點，閣斟酌看，是大隻細隻的船仔規十隻，直直駛對Lamey來。其中有幾若隻插紅毛的旗仔，甲板真懸，大斑鴿講，遐就是有裝火砲的紅毛大帆船。「代誌毋好矣！紅毛的船來矣！」大斑鴿喝一聲，伊講：「緊！咱緊來去通知逐家！」   伊給我的手牽甲絚絚，我想著頂擺二个紅毛佇遮予阮刣死的代誌，那走那問伊：「是毋是為著彼擺的代誌，怹轉來報仇矣？",
    "paragraph_id": 103
  },
  {
    "title": "金色島嶼之歌",
    "author": "胡長松",
    "text": "」   「好定是啊……只是講，唉呀，今仔日拄好是Toepaupoe Lakkang的日子，逐家攏啉酒醉矣！真害！」伊按呢喝。阮走轉去南爿海墘仔的時，果然看著逐家啉甲足歡喜，已經醉茫茫矣，閣有一寡人已經倒佇樹跤睏去矣。「紅毛來矣！紅毛！紅毛來矣啦！」阮大聲喝。才拄喝出聲，紅毛船頂的火砲就開始拍矣。砲彈揲〔tia̍p〕入樹林，一大群鳥仔嘎嘎嘎飛懸，樹林嘛著火燒起來。「走啊！逐家緊走！",
    "paragraph_id": 104
  },
  {
    "title": "金色島嶼之歌",
    "author": "胡長松",
    "text": "查甫人應戰，查某人佮囡仔先匿起來！」我的爸爸Tu-koo-lu大聲喝：「去，恁緊去匿入夜婆洞！」 海上，懸甲板船的火砲直直拍，四界轟轟叫，阿細隻舢舨仔想欲先駛靠岸，舢舨仔船頂有紅毛的兵仔，嘛有大員的人。怹位船頂就開始彈槍彈砲，頂頂下下攏是喝喊的聲。我嘛驚甲哮起來。大斑鴿講：「免驚！給我的手牽予絚。」 阮走入樹林，peh上山坪，走來夠夜婆洞口。「緊匿入去，緊！」我的爸爸徛佇磅空口摧人入去。",
    "paragraph_id": 105
  },
  {
    "title": "金色島嶼之歌",
    "author": "胡長松",
    "text": "Lamey的人一个一个鑽入洞裡，這是一个足大足深的山洞，雖罔晉前阮嘛捌入去匿過，毋過，一徛佇磅空口，我猶是驚嚇躊躇。平常時阮袂來遮行踏，因為遮是尪姨Vare佮祖靈Alid講話的禁忌的所在。我斡頭，看大斑鴿嘛是一个躊躇款。「緊匿入去，緊！」我的爸爸摧我入去。大斑鴿雄雄對伊講：「Tu-koo-lu，我認為無應當匿佇遮！」   「按怎講？",
    "paragraph_id": 106
  },
  {
    "title": "金色島嶼之歌",
    "author": "胡長松",
    "text": "」   「因為這个洞匿入去歹出來，閣干焦有前後二个出口，若攏夆封稠咧，按呢就害矣！大頭目，請相信我，給Salom留佇我的身邊，我會保護伊。」   「袂使！查某囡仔留佇外口傷危險，閣再講，無人知影這个洞，就算頭前的出口予怹揣著，後壁的出口靴細，紅毛哪會知？怹才毋敢入來咧！」   我無法度違背爸爸的意思。爸爸猶是給我搡入去洞裡。假使會使選擇，洞內的情形我毋願閣去想，因為，一切干焦是烏暗佮死亡的火灰。",
    "paragraph_id": 107
  },
  {
    "title": "金色島嶼之歌",
    "author": "胡長松",
    "text": "悲哀的是，我無法度給我的記智提走。怹搬一粒大石頭給磅空口塞咧，所致位洞內看出去，干焦偆一个會使喘喟的幼縫。尪姨Vare給火柴點著，紅色的火鬚耀佇逐个驚嚇的面，足濟查某人佮囡仔驚甲相攬底哭。Vare擔頭，雙手夯懸，喙裡細聲底祈禱啥物，閣假若佮祖靈Alid底講話。因為伊的面變甲那來那恐怖，我沓沓仔已經毋敢看伊。",
    "paragraph_id": 108
  },
  {
    "title": "金色島嶼之歌",
    "author": "胡長松",
    "text": "伊的聲調那peh那懸，就親像是頷頸仔予誰掟〔tēnn〕咧，那摧那絚，上尾後，伊就用一个足幼足尖的聲音哀叫起來。洞外有時會有火槍底彈，閣小可聽會著人佮人相拍的時的喝聲，雖罔匿佇山洞內，彼款滾絞的喝聲猶是會予人的心肝liah做幾若塊，一直搐〔tiuh〕，直到Vare的哭聲梢〔sau〕聲去。",
    "paragraph_id": 109
  },
  {
    "title": "金色島嶼之歌",
    "author": "胡長松",
    "text": "怹給我講，大斑鴿已經死矣，怹講紅毛一踏上阮Lamey的地，大斑鴿就死佇怹的火槍下面，這是路尾匿入來山洞的一个麻達給我講的，伊講遐是伊親目睭看著的。我一聽著這个消息就隨崩倒，直直哭袂煞。怹講Lamey的查甫人佇山洞外予紅毛刣死傷濟，我的爸爸Tu-koo-lu 就叫怹撤退匿起來，所致怹一个接一个，嘛走入來洞裡匿。「阿我的爸爸咧？」我大聲喝，毋過無人應我。",
    "paragraph_id": 110
  },
  {
    "title": "金色島嶼之歌",
    "author": "胡長松",
    "text": "規个山洞一下手塞甲滿滿攏是人，喘無喟，阿我的頭愈來愈眩〔hîn〕。過一下仔，阮就鼻著臭火薰位雙爿磅空口的方向湠來。「遐是紅毛放的火，怹欲給咱薰死佇內面啦！",
    "paragraph_id": 111
  },
  {
    "title": "金色島嶼之歌",
    "author": "胡長松",
    "text": "」毋知是誰講出這句話，一講煞，這个烏暗的山洞就成做充滿死亡喝聲的墓壙矣，四界是哀爸叫母的聲，阿我的頷頸仔假若予索仔摧絚，那來那艱苦，尾後就佇我欲斷喟晉前，有一个逃命的力量給我佮一群人搡出去洞外……   我是Salom，是Lamey大頭目Tu-koo-lu的查某囝。雖罔我猶是毋願相信大斑鴿死矣，毋過我已經毋敢抱啥物向望。",
    "paragraph_id": 112
  },
  {
    "title": "金色島嶼之歌",
    "author": "胡長松",
    "text": "怹給阮Lamey的查某人佮一寡囡仔掠來遮，另外，遂用一隻大帆船給無予怹刣死的偆的查甫人送去別位。聽講遐是足遠足遠的所在。逐个攏講，無向望矣，阮佮阮的查甫人已經一世人無可能閣再見面矣。所致，阮Lamey的查某人就按呢逐盈暗坐鬥陣悽慘仔哭。彼日，怹派我去上水〔tshiūnn-tsuí〕，我行到溪邊，感覺家己無法度閣活落去，就跳落溪。想袂到拄好彼个紅毛兵經過，給我救起來，伊給我掣去牧師靴。",
    "paragraph_id": 113
  },
  {
    "title": "金色島嶼之歌",
    "author": "胡長松",
    "text": "牧師看起來毋是大歹人，而且，伊閣小可會曉講阮的話。伊講：「上帝疼妳，定著會給恁的目屎擦焦。」我問伊彼个上帝是啥。伊回答我，講：「上帝就是恁較早講的Alid。祂造萬物。祂疼妳，毋管妳去佗位，祂攏佮妳纏綴。」若這我毋相信，祂若疼我，祂怎樣會叫紅毛給我佮大斑鴿拆分開？牧師繼續講，怹紅毛對牽手真體貼，彼个紅毛兵對我真有意思，伊問我敢欲嫁予伊做牽手。我直直搖頭。Vare講，紅毛的牧師是夭壽人，是鬼仔頭。",
    "paragraph_id": 114
  },
  {
    "title": "金色島嶼之歌",
    "author": "胡長松",
    "text": "暝是按怎遐呢長？倒佇柴間仔，我恬恬看月光位壁邊的縫洩入來，睭睭睭的夜蟲叫聲內面，Lamey查某人猶閣大細聲底哭。我想起大斑鴿有力閣溫柔的身軀，感覺我的胸仔無張持閣漲起來，一下仔，我就隨閣予愛永遠佮伊分開的悲傷摃倒去。我一哭，遂聽著媽媽嘛哭愈大聲，伊尚尾手給我攬咧，講伊拄才目睭瞌瞌，看著海的彼爿，我的爸爸予紅毛佮新港人刣死佇椰子樹林內。「Salom，妳聽話，為著後代，妳愛嫁予彼个紅毛！",
    "paragraph_id": 115
  },
  {
    "title": "金色島嶼之歌",
    "author": "胡長松",
    "text": "」 \f    我是李發 我是李發。怹講阮是生理人，閣有一个講法叫做海賊。我猶會記頭一擺經過彼个小島的時，日頭耀佇島上的山崙仔，金siak-siak，袂輸就是傳說內面的黃金之島。彼个傳說是我佇巴達維亞的時位英國船員的喙裡聽來的。當然，黃金之島干焦是傳說爾，毋過，我記智內面的Lamey，確實是一个足媠的小島。",
    "paragraph_id": 116
  },
  {
    "title": "金色島嶼之歌",
    "author": "胡長松",
    "text": "我原籍佇泉州府東南海墘的漁村，歷代祖先佇靴掠魚過日，生活自在，毋過，自從嘉靖年間，大明海禁轉嚴，宣布「寸板不得落海」了後，漁民悽慘落魄，阮漁村就成做散赤的拋荒地矣。我的老爸一代雖罔有學種田，毋過收成實在傷歹，山濟田少，一四界是乞食，所致到阮這代，為著三頓，濟濟人只好離開故鄉，違背官府，冒險落海討食。",
    "paragraph_id": 117
  },
  {
    "title": "金色島嶼之歌",
    "author": "胡長松",
    "text": "我自少年綴安海鄭一官的商船隊佇東洋佮南洋的海路漂浪，出入日本平戶、長崎佮南洋巴達維亞的商館之間，嘛時常來到大員做生理。經過這十幾年，一官佮福建官廳、泉州、漳州、福州的海防衙門關係愈來愈好，所致伊嘛已經會使自由出入佇彼箍圍的沿海做買賣──總講一句，這一大片的海路已經是伊的天下矣。有一暫，安海佮浯嶼之間的海灣，不時擠滿滿攏是伊一官的帆船。",
    "paragraph_id": 118
  },
  {
    "title": "金色島嶼之歌",
    "author": "胡長松",
    "text": "成做一个生理人，若心內有刺鑿，我就真細膩，特別是我昨暝閣去夢著較早佇南洋佮紅毛的船相戰的畫面，我就感覺真歹吉兆。我夢見青色的大海予血染紅，阿佇甲板頂，紅毛給刀契佇我的頷頸仔。彼个Lamey人Rutok 捌佮我鬥陣佇一官的船頂做代誌，我攏叫伊阿兔。我會記彼時伊的小船予大湧摃反去，阮的船拄好經過，給救起來，伊才加入阮的。",
    "paragraph_id": 119
  },
  {
    "title": "金色島嶼之歌",
    "author": "胡長松",
    "text": "三冬前，自從我離開一官（唉，遐是不得已的，因為我拄好佇伊手下王貴的船頂，拄著伊反背一官的代誌，路尾，王貴予一官滅去，我嘛只好離開）了後，就留佇遮，貿番仔社的買賣；阿兔有時會鬥相工我佮番社的接接〔tsih-tsiap〕；我提布料、米、鹽佮鉎鍋去番仔社換鹿皮佮鹿肉乾，給鹿皮佮鹿肉乾交大員的紅毛商館換銀兩，閣提銀兩給一官怹船隊的人買閣較濟的布料、米、鹽佮鉎鍋轉來──你看，代誌就是遮爾簡單，逐个人攏是我生理的好兄弟。",
    "paragraph_id": 120
  },
  {
    "title": "金色島嶼之歌",
    "author": "胡長松",
    "text": "落一暝的雨，我按算趁天色猶袂光就出門。我吩咐怹兄弟仔擔竹擔綴我行，怹換穿漢人的衫，頭戴瓜笠，包頭巾，免得予人認出來。阿兔的小弟大斑鴿袂曉講阮的話，我愛伊假做啞口。我干焦是生理人，當然袂戇甲給全部的代誌講出來。若講人佮人之間為著金錢權力相刣的代誌，我的瞭解並誰〔siáng〕都較清楚。",
    "paragraph_id": 121
  },
  {
    "title": "金色島嶼之歌",
    "author": "胡長松",
    "text": "紅毛的船、日本人的船、一官的船攏有火槍佮大砲，時常佇彼條海路相搶相拍；晉前，日本人的平戶櫻丸佇澎湖靠礁，阮嘛是靠勢人濟給怹的船貨搶過來家己的船的；佇這个時代，這並毋是特別的代誌。紅毛去攻打Lamey小島嘛是仝款。佇怹紅毛出征的晉前幾日，怹的牧師捌來Takau歇一暝，我聽講，怹一路攏底探聽Lamey的詳細情形，目的就是為著欲消滅怹。彼个紅毛牧師叫做幼尼司，我較早佇大員做買賣生理的時捌看過伊的人。",
    "paragraph_id": 122
  },
  {
    "title": "金色島嶼之歌",
    "author": "胡長松",
    "text": "伊來Takau的時阮有見面，我給講，我無啥知影Lamey，我干焦知影，逐年的這个時陣，怹有一个節日，佇彼工逐个人攏會啉酒啉甲醉茫茫，怹若欲問，愛問放索社的人，因為放索佇Lamey對面的海邊，怹有時仔會坐船過去佮Lamey的人冤家相刣，對遐較清楚。我給牧師講這，無為著啥物，干焦為著我有通順順仔做生理。我知影，牧師是怹紅毛的頭人之一，給伊講這對我完全無敗害。",
    "paragraph_id": 123
  },
  {
    "title": "金色島嶼之歌",
    "author": "胡長松",
    "text": "我聽講，Lamey的查某人佮囡仔是予怹掠去佇新港社做奴嫺。阮拍算一路向北行，先到大員探聽消息，才閣去新港社。日頭一直無出來，天色氆氆，雲貼真低，阮經過桌山的塔加里揚社彼箍圍的時，西北雨就沖〔tshiâng〕落來矣，阮只好歇佇竹抱跤匿雨。Lamey的人懸閣勇，我毋敢惹，毋過我認為，若佮新港社的人比起來，怹並毋是巧人。",
    "paragraph_id": 124
  },
  {
    "title": "金色島嶼之歌",
    "author": "胡長松",
    "text": "實在講，紅毛放刁欲給Lamey社消滅，若顧慮家己的生命，我是無應該答應阿兔怹兄弟的，毋過，這就是一字情嘛。做生理袂使攏無講情，做人嘛仝款。我路尾猶是答應怹，是因為另外閣有一个消息：聽講紅毛尾手欲給Lamey島的全部椰子樹佮別項種作攏總貿人，按呢，我若透過阿兔先瞭解Lamey，我的機會就並人較濟矣。",
    "paragraph_id": 125
  },
  {
    "title": "金色島嶼之歌",
    "author": "胡長松",
    "text": "Lamey的Rutok給我講過，彼个島有規山坑的椰子樹，閣有田地會使種稻──我給算，若用一年200至300箍紅毛錢的代價給貿起來做，應當貿會著，閣不止仔有利純咧── 有利純的代誌當然是著的代誌敢毋是？「阿兔，我知影Lamey佮這爿的番社攏無交情，為啥物？為啥物逐社攏欲拍恁？」我用怹的話問怹。桌山予雨雲崁稠咧，陷佇白霧裡。",
    "paragraph_id": 126
  },
  {
    "title": "金色島嶼之歌",
    "author": "胡長松",
    "text": "阿兔無講話，伊的小弟大斑鴿代替伊回答：「因為怹無膽，阮大頭目Tu-koo-lu講，怹驚怹的頭予阮割去，才會掣紅毛來對付阮。」   「阿紅毛無代無誌哪會欲刣恁？」   伊的目神小可歹，毋過怹講袂出話。我想，怹一世人嘛無法度捌的，毋過，我位紅毛牧師幼尼司的喙裡減采已經有瞭解。",
    "paragraph_id": 127
  },
  {
    "title": "金色島嶼之歌",
    "author": "胡長松",
    "text": "紅毛招來佇大員佮北港彼箍圍種田拍獵的漢人愈來愈濟，遐攏是紅毛的利純，阿漢人侵佔番社的田佮獵場，會不時受番社威脅，需要紅毛保護；另外，大員箍圍的眾番社拄歸順紅毛，怹紅毛定著想欲藉這擺對付Lamey的決心來對眾番社展威風──我看紅毛就是按呢才欲拍怹的。怹晉前對付麻豆社嘛是仝款的理由。嘿，我長年佇一官的船隊底走跳，這款代誌怎樣瞞我會過？我是生理人，我知影一切，毋過，我才袂戇甲給這一切講出來咧。「細膩！",
    "paragraph_id": 128
  },
  {
    "title": "金色島嶼之歌",
    "author": "胡長松",
    "text": "蛇！」大斑鴿喝一聲，手伸過來，給我頷頸仔邊的一隻大青竹絲掠咧。我的心肝搐一下，彼隻大青竹絲的頭尖尖，喙開開有二枝尖牙，本底尾仔佇空中直直摔〔sut〕，路尾予大斑鴿掟一下規身軀虯〔khiû〕起來，無三二下手，就予活活掟死。大斑鴿給伊撣佇土跤。「多謝！你救我一命。」   大雨沃佇彼尾蛇的屍體，我那看，心肝穎仔猶閣底顯〔hiàⁿ〕。前一暝做的夢閣浮現佇我的頭殼。我雄雄感覺無應當掣怹兄弟仔冒險。",
    "paragraph_id": 129
  },
  {
    "title": "金色島嶼之歌",
    "author": "胡長松",
    "text": "我講：「阿兔，以我佇海上所聽著的，紅毛人一向手路粗殘，我看，咱猶是莫去大員矣啦。」   「這……」   「莫閣躊躇矣啦，我看，恁兄弟仔先匿一暫……」   「這無可能！」大斑鴿對我大聲講：「你無看過怹是按怎給阮Lamey的人燒死佇山洞的。閣再講，我一定欲給Salom救出來。」   「大斑鴿，你毋免大聲。我給你講，怹紅毛佇南洋的馬尼拉捌刣死二萬个漢人，火燒馬尼拉。",
    "paragraph_id": 130
  },
  {
    "title": "金色島嶼之歌",
    "author": "胡長松",
    "text": "這擺給恁小小的Lamey消滅無啥物稀奇！」   「你講啥物小小的Lamey？」大斑鴿受氣矣，手夯起來，給我搡倒佇土跤。哼！所致我講，無效啦，怹Lamey，番就是番，講袂伸車，若欲赴死，我就掣恁來赴死好啦！雨小停的時阮閣一擺起程，我因為跋一倒，規身軀痠疼，行袂緊，行到大員的時已經是黃昏。佇紅毛起的熱蘭遮城外，有足濟隻紅毛的甲板船佮三四隻一官的大帆船歇佇港岸。",
    "paragraph_id": 131
  },
  {
    "title": "金色島嶼之歌",
    "author": "胡長松",
    "text": "阮行入漢人滯的彼條街仔款貨，提白銀給我的老朋友顏標買寡米、鹽、布料、幾坩〔khaⁿ〕鉎鍋閣有一寡胭脂，囥入阿兔怹兄弟仔擔的竹擔。顏標的厝裡有一个空房，我按算好欲佇靴過一暝。這是我做生理的習慣，毋管按怎，我毋行盈暗路。顏標掠怹二个兄弟仔金金相，面色青疑。「阿怹二个是誰？」 「我的親成〔tsiâⁿ〕啦，兄弟仔拄位泉州過海來討食。我按算先予怹佇我遮鬥相工。」 「喔，原來是按呢。",
    "paragraph_id": 132
  },
  {
    "title": "金色島嶼之歌",
    "author": "胡長松",
    "text": "嘛好啦，你捷捷愛佇Takau 靴佮南爿的番社相接接，加二个跤手鬥陣嘛較安心啦……」顏標的目神青疑原在，伊壓低聲紲落講：「總是，南爿的番閣較歹，你愛細膩。」 「我知啦！」 閣落一暝的雨，隔工，是無風無搖的大好天，欲去新港社的路裡親像籠床〔sn̂g〕底翕〔hip〕，翕甲我規身軀汗。一路我看大斑鴿覕喙，目神歹甲假若欲著火，我就緊張起來。我愈來愈後悔我所做的代誌。我確實無應當答應怹。",
    "paragraph_id": 133
  },
  {
    "title": "金色島嶼之歌",
    "author": "胡長松",
    "text": "我直直底考慮，萬一若予新港社的人看出來，毋但以後生理免做，性命恐驚嘛有危險──時到規去就講我是予怹威脅，我才只好用計給怹餳〔siâⁿ〕來遮的──按呢想雖罔予我加較定著矣，毋過，心頭猶是刺鑿，我看，猶是會有生死的相殺佇我面前發生。我愈來愈無佮意這款代誌。有時我會回想過去佇海上冒險流血的生活，毋管按怎講，留佇大員、Takau做生理，長年來看，雖罔利頭無靴懸，總是較平靜。",
    "paragraph_id": 134
  },
  {
    "title": "金色島嶼之歌",
    "author": "胡長松",
    "text": "閣再講，我這暫捷捷有想欲掣一个家後的拍算，實在無應當為著十擔烏魚賣命…… 行到新港社的村外，我給怹兄弟講，為著怹的安全，我愛先入去村裡探路，我吩咐怹佇路邊的茄冬樹跤等我，紲落，我就給其中一擔竹擔擔入村。才一踏入去，怹社裡的大大細細就倚來矣。佇買賣的當中，我真緊就探聽出Lamey的人夆關的所在；結果，我才當欲揣機會出去給阿兔怹兄弟講，新港社的頭人Lika 就出現矣。我佮伊早就熟似。",
    "paragraph_id": 135
  },
  {
    "title": "金色島嶼之歌",
    "author": "胡長松",
    "text": "我送伊一包鹽，給伊探聽Lamey的代誌。伊給我講，Lamey的人猶袂刣了咧，過一暫，紅毛閣會去拍怹。伊壓低聲講：「另外，怹閣表示，這擺欲給彼个殺人兇手掠著。」 「啥物殺人兇手？」 「就是有一擺給怹二个紅毛船員佇Lamey刣死的兇手，我已經位一二个查某人靴問出來是誰，嘛給紅毛講矣。紅毛講，若鬥掠著伊的人，會有重賞。」 「哦？若按呢，伊是誰？我嘛會使鬥揣呢！」 「是一个叫做Tapanga的。",
    "paragraph_id": 136
  },
  {
    "title": "金色島嶼之歌",
    "author": "胡長松",
    "text": "」 「哦，Tapanga！」 「按怎？敢講你捌？」 我嗽一聲，用特別慎重的目神看伊…… \f    我，Rutok    我的小弟大斑鴿無法度諒解我，我知影。佇村外等一下仔，我就給大斑鴿講，彼个叫做李發的漢人袂閣轉來矣。",
    "paragraph_id": 137
  },
  {
    "title": "金色島嶼之歌",
    "author": "胡長松",
    "text": "代先的時伊毋信，毋過我叫伊給另外一个竹擔囥咧，佮我做伙去匿佇路對面遠遠的樹林觀察──代誌就成實親像我所講的：李發無閣轉來矣；顛倒是彼个名叫做Lika的，掣一群十幾个新港人，提刀佮矛位怹的村裡出來，來到阮晉前囥竹擔的樹跤。怹揣一睏揣無阮，才只好表情失望離開。我，Rutok，這个字表面的意思是野兔，佇船頂的時，怹攏叫我阿兔。",
    "paragraph_id": 138
  },
  {
    "title": "金色島嶼之歌",
    "author": "胡長松",
    "text": "因為一个意外，我離開Lamey，幾落年了後，我探聽著一个消息講，我的牽手Uma猶閣底等我，所致我決心轉去。按怎嘛想袂到，才無外久，紅毛就聯合大員彼爿的番社攻打阮。",
    "paragraph_id": 139
  },
  {
    "title": "金色島嶼之歌",
    "author": "胡長松",
    "text": "幾落年了後，我離開Lamey閣轉來，原本就是想欲給我所看著的一切給Lamey人講的，我認為干焦匿佇小島嘛毋是辦法，愛佮外面的世界講話，愛予敖掠魚、敖泅水、敖拍獵的Lamey成做南洋水路舞台的甲必丹；毋過怹毋聽，干焦認為我是食著外面世界的毒蟲，愛膨風，頭殼歹去，抑是認為我的靈魂已經佇海上出賣去──當然毋是按呢。彼幾年的流浪予我看過世面，予我知影紅毛的底蒂，甚至我已經位一寡紅毛船員的喙裡聽過怹的神。",
    "paragraph_id": 140
  },
  {
    "title": "金色島嶼之歌",
    "author": "胡長松",
    "text": "就算尪姨Vare無佮意我，大頭目無佮意我，我猶是知影紅毛的性地。怹有砲有槍，阮的刀佮矛猶毋是怹的對手。我給大頭目講過，至少佇表面，愛趁早佮大員的紅毛接接〔tsih-tsiap〕講和，袂使干焦靠喟力，愛靠頭殼，若無，就愛煩惱族人的性命。大頭目聽袂落，伊當眾人的面給我侮辱，問我父母生予我的肩胛頭，是毋是予我仿見佇啥物所在？Vare嘛講，我是紅毛的神派來欲嚇〔háⁿ〕人的。",
    "paragraph_id": 141
  },
  {
    "title": "金色島嶼之歌",
    "author": "胡長松",
    "text": "這馬來看，大頭目已經死去，Vare嘛予人掠去，Lamey已經偆一堆著欲化去的火灰〔hu〕，我感覺真悲哀。「為著恁的安全設想──」就是李發的這句話予我看破伊的跤手的，我所瞭解，伊佮怹漢人攏毋是先替人設想的人，尤其是佇怹給這句話講出喙的時──毋過我並無給伊的白賊拆破，是為著會使恬恬看範勢，等候時機出現。大斑鴿直直講欲入去新港揣人，我給阻擋。",
    "paragraph_id": 142
  },
  {
    "title": "金色島嶼之歌",
    "author": "胡長松",
    "text": "因為新港人濟，閣有漢人佮紅毛，我講，若是Lika知影阮佇附近，定著會防甲真密底等阮──若雄雄闖入去，定著是赴死爾。當然，大斑鴿初初袂聽我的話，一直到我給我的全部計畫講出來才准煞。我給伊講，為著Lamey相戰袂使干焦靠喟力，愛靠頭殼。我給伊講：「咱愛互相配合，若無，你看袂著你的Salom，我嘛見袂著我的Uma。」   阮踅去附近的山崙仔匿幾若工，日時歇睏，利用盈暗的時間過去村邊暗暗仔調查。",
    "paragraph_id": 143
  },
  {
    "title": "金色島嶼之歌",
    "author": "胡長松",
    "text": "阮聽著哭聲，知影Lamey的查某人佮囡仔夆關佇啥物所在，毋過，四箍輾轉攏有人底顧，機會歹揣。怹的哭聲真悽慘，我知影其中有我的牽手Uma的哭聲，見若想著，我的心肝就揪做一球。阮直直等候機會，直到某一个盈暗，出獵前的柴火點著，我就知影阮的時機到位矣。彼个暗暝，新港人攏去佇彼个焚火的大埕，查甫查某相交替，踅圓箍仔跳舞唱歌，一輾箍過一輾。",
    "paragraph_id": 144
  },
  {
    "title": "金色島嶼之歌",
    "author": "胡長松",
    "text": "佇最尾後的時陣，怹的大頭目Lika徛出來，手一伸，逐个人就跪落，伊家己嘛跪落。紲落，伊給矛夯懸，開始大聲祈禱：「阮佇天頂的爸上帝Alid，你是唯一、永遠、創造天地的神，感謝你賜予阮媠閣有喟力的身軀，會使予阮行入樹林上深的所在拍獵，請你給路裡的魔鬼毒蛇趕走，嘛給刺仔佮敵人掃開，感謝你用耶穌的血洗淨阮的罪，嘛請你賜予阮濟濟的鹿仔予阮食會飽，予阮大大開喙來呵咾你！阮欲逐工呵咾你！阿門！",
    "paragraph_id": 145
  },
  {
    "title": "金色島嶼之歌",
    "author": "胡長松",
    "text": "」了後，逐个新港人就大聲喝喊起來。Lika當然想袂到，隔工透早，當怹出門拍獵的時，我佮大斑鴿就將伊佇田裡做穡的牽手佮查某囝掠來阮的手裡，給怹綁佇一个挹貼〔iap-thiap〕烏暗的土空內。阮守佇山崙仔頂，一直守到怹拍獵的隊伍倒轉來。日頭落山晉前，樹影拖甲長長長，我家己一个人行入新港村，來到Lika的面前。我用新港話給伊問好。我講：「你的牽手佮查某囝攏佇我的手裡。」 伊假定著，開喙講：「哼！",
    "paragraph_id": 146
  },
  {
    "title": "金色島嶼之歌",
    "author": "胡長松",
    "text": "咱佇長崎見過面，我掠準你是漢人。」 「我佮你仝款毋是漢人。我是Lamey。」 「哦！Lamey！」伊的表情驚嚇起來。伊講：「你想欲按怎？」 我講：「我較早佇一官的船頂學會曉真濟物件，包括漢人的話、紅毛的話佮你的上帝。因為你做的代誌，我早就會使給你的牽手刣死，毋過我無按呢做。你愛知影，我的爸爸怹死佇Lamey的山洞，死佇你佮紅毛的手頭。我問你，你的上帝敢允准恁刣人？",
    "paragraph_id": 147
  },
  {
    "title": "金色島嶼之歌",
    "author": "胡長松",
    "text": "」 我知影我的尻脊骿後定著有一群人夯矛給我圍押咧，毋過Lika對怹使目尾，怹毋敢有動作。Lika無應我的話，伊講：「橫直，我的牽手佇佗？你緊講！若無你會無命。」 我講：「有人底等我。月娘peh上樹椳晉前，我若無轉去彼个所在，你的牽手佮查某囝攏會死。」 Lika受氣矣，抽刀契佇我的頷頸。伊講：「你免閣弄我。到底愛啥？你直講。」 「給所有的Lamey放出來！」 「無可能。",
    "paragraph_id": 148
  },
  {
    "title": "金色島嶼之歌",
    "author": "胡長松",
    "text": "你聽斟酌，怹若攏總放出來，無外久，會隨予阮的人逐著、刣死。Lamey的查甫人干焦偆〔tshun〕恁一、二个，你莫袂記。我會使接受的條件是放一个人出來換我的牽手佮查某囝轉來，若無，就是你佮我的牽手做伙死。你放心，恁Lamey的查甫已經偆無幾个矣，恁嘛無法度保護怹，毋過我Lika會使。我講會到做會到，阮新港人將會保護怹性命的安全。最尾後，我袂將今仔日的代誌給紅毛講。",
    "paragraph_id": 149
  },
  {
    "title": "金色島嶼之歌",
    "author": "胡長松",
    "text": "我若講，怹會閣去攻打恁；我若無講，恁會使恬恬過恁的日子。我是Lika，我講會到做會到。就是一个人，你給名予我，逐个攏袂死，若無，時到你佮我的牽手、查某囝攏愛死。願上帝原諒我。」 Lika確實是一个雄腳數，我踏第一步入來就知影矣，我算來算去，手頭的喟力干焦按呢，無法度討閣較濟矣。",
    "paragraph_id": 150
  },
  {
    "title": "金色島嶼之歌",
    "author": "胡長松",
    "text": "我躊躇一陣，只好開喙講：「我欲愛二个人，Uma佮Salom，你給怹放出來，按呢，我就給你的牽手佮查某囝還你……」 「Salom？你是講恁頭目的查某囝Salom？」 「是。Salom，佮Uma。」 「真可惜，Salom無佇遮。伊二工前予人娶去大員矣！」 「誰娶去的？」 「一个紅毛兵。」   月娘peh上樹椳的時，我佮Uma二个人鑽入山林上深的所在。大斑鴿無法度諒解我，我知影。",
    "paragraph_id": 151
  },
  {
    "title": "金色島嶼之歌",
    "author": "胡長松",
    "text": "伊講，若早二工動作，伊就會使給Salom救出來矣；就因為我的無膽，害伊的Salom予紅毛娶去。伊悽慘仔喝一聲，一个人走位海邊的方向去。「大斑鴿！」我給叫，伊毋斡頭。佇山林內，佇夜蟲的叫聲之中，Lamey查某人的哭聲遠遠位阮的尻脊骿傳來，Uma嘛那走那哭。我給伊講：「莫哭！有一日，咱會閣轉來掣怹。」 阮peh上山坪邊的一粒大石頭。想袂到天遐呢清，遠遠的山下，月光掖佇平原佮海水，看著是遐呢恬靜。",
    "paragraph_id": 152
  },
  {
    "title": "金色島嶼之歌",
    "author": "胡長松",
    "text": "閣較過去，佇猴山後壁的方向，海水盡尾的地平線頂懸，我看見Lamey的暗影浮佇靴，親像一隻歇喘的海翁，遐呢仔溫柔閣稀微，就假若一个真歹接近的美夢。毋知是按怎，我看咧看咧，家己嘛強欲哭出聲。講著咱的祖先啊，實在是好漢，眾番無塊比，誰通相爭啊！我假若閣聽著Vare佇過節的日子唱歌的聲──毋過毋是，遐毋是Vare的聲，遐是我的身軀邊Uma的聲。",
    "paragraph_id": 153
  },
  {
    "title": "金色島嶼之歌",
    "author": "胡長松",
    "text": "伊行倚來，給我攬咧，用溫純的目睭看我，閣款款仔給伊的喙tsim佇我的喙。「欲按怎？我閣想著我的爸爸佮媽媽。我閣想著阮一家口仔佇Lamey的日子，我坐佇金色的珊瑚礁石頂懸，看怹手牽手佇青色的海湧裡行……」伊的面貼佇我的面，我感覺喙髀〔phúe〕澹澹，我知影，伊閣開始底流目屎。我講：「Uma，莫哭！妳莫哭！總是有一日，咱會閣來掣怹轉去。」   毋過才無外久，我的面就攏是伊的目屎矣。",
    "paragraph_id": 154
  },
  {
    "title": "金色島嶼之歌",
    "author": "胡長松",
    "text": "我想著大斑鴿佮Salom，想著逐个親人，想起Lamey的一切，心肝就絞絚絚。Uma的目屎那來那濟，沓沓仔，嘛給我的目箍浸澹去…… 2008/08/23 完稿 本文榮獲2008台灣文學獎台語小說金典獎\f監牢內外        ●    頭拄才講話宏聲的治安隊中學生，這馬規个人勼佇壁角，哭甲不止仔痛苦，遐是予人感覺恐怖絕望的哭聲。",
    "paragraph_id": 155
  },
  {
    "title": "金色島嶼之歌",
    "author": "胡長松",
    "text": "看守所30米見方的這个審問廳，二百外个犯人給掙〔tsinn〕甲密密紮紮，這陣哭聲一加入，規間審問廳就袂輸掙破去的屎礐〔ha̍k〕仔，臭味一下手溢溢出來，其他的犯人愈聽愈無爽快，頭就不時斡過去，用厭僐〔siān〕的目神看伊。伊拄才給衛兵喝講：「代誌發生，恁的警察辿〔suan〕了了，阮不過是替恁維持治安嘛，按呢，犯啥物罪？",
    "paragraph_id": 156
  },
  {
    "title": "金色島嶼之歌",
    "author": "胡長松",
    "text": "」彼个衛兵就用步槍的後斗柄撞伊的胸坎，大力撞四五下，撞落到塊，中學生就位肺部吐幾落喙血出來。這馬伊開始哭，閣失神掠狂按呢喝：「啊！我一定是欲死矣！一定是欲死矣啦！阿娘啊！」   蔡文達雄雄發覺，吐過血的彼个中學生，就親像一粒稻粟予人絞過了後所偆的粗糠，已經無閣再飽仁，而且予人感覺赤野。代先時伊的心內對中學生真同情，毋過，彼个赤野齷雜的感覺那來那強，遂予伊暗暗向望一个清靜。「一定是欲死矣啦！阿娘啊！",
    "paragraph_id": 157
  },
  {
    "title": "金色島嶼之歌",
    "author": "胡長松",
    "text": "」是矣！規去死死咧──想袂到，伊雄雄會有這个殘忍的想法，敢講，縛伊雙手的彼條八號鉛線，佇短短時間已經予伊的心肝冷血麻痺，就親像伊失去感覺的手婆仝款？伊心內趒一下。窗外的天色漸漸暗。中學生閣吐一嘴血出來。怹夆掠入來遮已經規下晡，中學生哭甲無力恬落來，伊予鉛線反縛的雙手因為失去血色變做烏青，彼个面焦蔫〔lian〕去，面頂懸雖然有目睭，毋過無神，親像曝焦去的烏魚乾頂頭的目睭。我這馬大概嘛是這个形。",
    "paragraph_id": 158
  },
  {
    "title": "金色島嶼之歌",
    "author": "胡長松",
    "text": "蔡文達按呢想。",
    "paragraph_id": 159
  },
  {
    "title": "金色島嶼之歌",
    "author": "胡長松",
    "text": "死亡的威脅來的時，會給一个人皮膚的血色吸焦去，這點蔡文達非常清楚，就假若二日前，伊嘛是目睭金金看著青年軍的一个隊員死佇怹旅社的門口；彼陣青年軍提武器欲攻擊車頭的憲兵隊，結果死幾落个，其中怹的隊長佇死晉前拚最後一口氣走向旅社，蔡文達按算將旅社的門打開予伊匿，不過，看伊猶袂走到亭仔跤就已經仆〔phak〕倒，蔡文達看著伊尻脊骿著槍，血濺〔tsuānn〕出來，伊的嘴角直直搐，手伸懸懸親像欲掠稠一个啥物物件，續落就斷氣去。",
    "paragraph_id": 160
  },
  {
    "title": "金色島嶼之歌",
    "author": "胡長松",
    "text": "蔡文達看死者烏綠焦蔫的皮膚，心內第一擺出現「原來死就是這个款」的真深的體認。到這二日，因為看見傷濟屍體，本底彼个體認已經逐逐仔薄去，龜怪的是，當伊這馬詳細看彼个治安隊中學生的面，「原來死就是這个款」的想法遂雄雄閣闖轉來。我嘛欲死矣，蔡文達心內浮出這个無法度拒絕的想法。「文達哥，拜託咧，敢會使用你的手給我的褲頭解〔tháu〕開，我尿真緊！禁甲真艱苦。",
    "paragraph_id": 161
  },
  {
    "title": "金色島嶼之歌",
    "author": "胡長松",
    "text": "」   劉阿明將嘴倚近佇蔡文達的耳孔按呢講，伊的褲頭靠倚佇蔡文達反縛的雙手頭前，「拜託咧，我的尿實在真緊！」   劉阿明佮蔡文達是老厝邊，講起來嘛算是未來的親成，蔡文達的小妹秀美佮劉阿明互相有意思，嘛互相講明矣。怹已經交往一段日子。若毋是發生遮的代誌，劉家這站就已經去蔡家講親矣。劉阿明的身軀the倚過，蔡文達想欲試看覓咧，毋過伊的雙手確實已經麻去，根本就無感覺，嘛完全無法度止力。",
    "paragraph_id": 162
  },
  {
    "title": "金色島嶼之歌",
    "author": "胡長松",
    "text": "拄才夆押來看守所的路，伊排佇頭一个，嘛是雙手頭一个予人絞鉛線的，遐衛兵袂輸已經等候真久欲修理伊，用的力頭特別大，鉛線深深逼入去伊的皮肉裡，予伊大聲哀疼──不過這馬攏無感覺矣。伊這馬感覺縛佇尻脊骿的雙手是伊的身軀尚代先死去的部份。伊尚代先講：「阿明仔，無法度啦，我的手完全袂止力，無法度矣啦。」伊斡頭，看著劉阿明仝款是一个欲哭的烏綠的面。「喂！先生！我欲放尿，放尿會使得否？拜託！拜託啦！",
    "paragraph_id": 163
  },
  {
    "title": "金色島嶼之歌",
    "author": "胡長松",
    "text": "」劉阿明慢慢徙去衛兵的面前按呢講，結果衛兵真無客氣給搡轉來。衛兵無欲插伊。續落蔡文達就鼻著一个辛澀辛澀的尿味，伊斡頭，看見劉阿明的褲已經澹去。劉阿明的面有一點仔歹勢，不過嘛出現解縛了後的輕鬆款。事實上，伊毋是頭一个按呢的人，這个審問廳，一四界攏是這个尿味。犯勢是因為這个味，予蔡文達嘛感覺著脹滿飽滇的尿意。這是猶活咧的見証啊，伊消遣家己。為著無愛予澹去的部位傷大，伊決定跪咧。",
    "paragraph_id": 164
  },
  {
    "title": "金色島嶼之歌",
    "author": "胡長松",
    "text": "燒燒的尿位伊的大腿流位跤頭趺，雖罔見笑，伊的腹肚原底脹脹的感覺這時得著消解，這是規下晡以來，唯一會使吐一个大氣的時陣。山壁彼爿傳來槍聲，佇暗微微黃昏的窗光之中。槍聲引起眾人的小小的反嘩，毋過一下手就閣恬落來。「天明明猶未齊〔tsiâu〕暗，就算判死刑，嘛無應該佇這款時陣刣人嘛。」有人細細聲喝。又是一陣反嘩，毋過續落來的恬靜，比頂一擺較久。",
    "paragraph_id": 165
  },
  {
    "title": "金色島嶼之歌",
    "author": "胡長松",
    "text": "就親像一个真大的烏影入來佇這个所在倚近怹，眾人互相對看，無出啥物聲，一直到壁角的中學生雄雄閣哮出來。「喂！較恬咧啦！」有人對伊喝。「喂！你敢毋知影伊干焦是一个囝仔嘛？囝仔爾呢！我看伊佮阮後生差不多大漢。」另外一个聲出現。蔡文達揣袂著講話的人。「你看，彼个囡仔實在有夠可憐。」蔡文達給劉阿明細聲講：「我看伊是欲死矣，這个囡仔，唉，閣遐呢少年。」中學生的哀叫聲比拄才無力、細聲。恐驚伊是欲死矣。",
    "paragraph_id": 166
  },
  {
    "title": "金色島嶼之歌",
    "author": "胡長松",
    "text": "伊the倒，勼佇壁角俾俾惴，胸仔埋佇扭曲變形的面的後面。恐驚是欲死矣，蔡文達按呢想。「你敢知影？彼个囡仔，就是三塊厝彼个賣火炭的阿麗仔的大漢後生？」   「啊！敢成實的？」蔡文達驚一趒，知影中學生的出身予伊心內的悲哀感閣較深。假使是一个無熟悉的人，就算是死佇面前，嘛較袂有悲哀啊？伊按呢想。",
    "paragraph_id": 167
  },
  {
    "title": "金色島嶼之歌",
    "author": "胡長松",
    "text": "就譬如講晉前死佇旅社頭前的彼个青年隊隊員，血流焦了，無生命的身軀就干焦是爛去的皮肉彼款的物件，就親像是佮這个世界無啥物感情交插的物件，是伊會當用一个冷淡的姿勢來面對的物件──相對的，若是彼个三塊厝賣火炭的阿麗仔的大漢後生……伊對眼前這个中學生的生命想像，出現完全無仝方向的變化。阿麗仔的面真清楚出現佇伊的目睭前。",
    "paragraph_id": 168
  },
  {
    "title": "金色島嶼之歌",
    "author": "胡長松",
    "text": "遐是一个有真粗的手骨的查某人，尪婿死去了後，一个人晟養三四个囡仔大漢，肩胛頭擔火炭佇四界走闖。蔡文達想起來，伊看過彼个囡仔，佇大日頭下綴佇阿麗仔的尻倉後行。毋過彼時陣伊猶真細漢。「你想，阿麗仔欲按怎？」這句話一講了，劉阿明就親像真後悔，嘴唇咬絚絚。怹二人想起家己目前的處境，想著家己的親人的反應，就退入佇各自的驚嚇內面。這个驚嚇，是怹愈來愈擴大的想像所構成的。「敢講一切就是欲按呢生結束？",
    "paragraph_id": 169
  },
  {
    "title": "金色島嶼之歌",
    "author": "胡長松",
    "text": "」蔡文達細細聲嚅〔nauh〕，伊夯頭，看見劉阿明用不止仔恐怖的目神看伊。「文達哥，若是你出去，阿我無出去，拜託你給秀美講，我真想伊，毋過我真無路用。」劉阿明的頭揕揕〔tàm〕，目屎佇目墘遨〔gô〕。「野鹿！講這啥物無志氣的話，咱一定會使平安出去，知否？咱二个！」   怹輪流接受審問。桌仔後面坐一个尉官，用腔口奇怪的台語問話。彼个尉官那吃紙薰，手那寫，薰屎直直落佇紙頂面，愈掰〔pué〕愈烏。",
    "paragraph_id": 170
  },
  {
    "title": "金色島嶼之歌",
    "author": "胡長松",
    "text": "筆錄的字就寫佇遐烏鷌鷌的紙頂頭。先是問身份，續落就五四三問一寡龜龜怪怪的問題。「你叫啥物名？」   「蔡文達。」   「滯佗？做啥物空缺？」   「滯車頭對面，我開旅社。」   「哦？旅社？啥物旅社？」尉官頭夯起來。「永春旅社。」   「喔……你是按怎參加暴民亂打人？」   「看鬼。我匿佇厝裡，恁衛兵闖入來掠我的，彼時陣我拄吃飯飽，哪有打人？」   尉官仆佇桌頂寫伊的。「阮到底會按怎？",
    "paragraph_id": 171
  },
  {
    "title": "金色島嶼之歌",
    "author": "胡長松",
    "text": "」   「時到就知矣！」尉官輕鬆輕鬆按呢講。蔡文達感覺好笑，伊竟然想欲佇尉官靴得著一寡安慰。伊雄雄感覺尉官的輕鬆、那吃薰那寫字的無要無緊的範勢，是佇蔡文達面前挑故意的囂俳。伊所有的，正是蔡文達一答一滴當塊失去的。蔡文達欣羨這个範勢，遐是半日前伊也有的，伊出大氣力想像，欲給半日前的家己的形影囥入按呢的範勢內面，毋過落尾伊是失敗矣。",
    "paragraph_id": 172
  },
  {
    "title": "金色島嶼之歌",
    "author": "胡長松",
    "text": "毋管經過按怎的出力打拚，伊的頭殼仝款是空的，就親像一塊予人挖空去的匏仔殼，啥物攏無。審問了已經是盈暗，一个衛兵提一張紙出來，開始唱名，蔡文達、劉阿明佮彼个中學生攏夆叫出來，總共十外个，排做一列。「快點！出來！」衛兵按呢嚷。敢是欲去山壁邊槍殺的？蔡文達按呢想，二枝跤骨強欲軟去。衛兵給怹關入一間牢房。",
    "paragraph_id": 173
  },
  {
    "title": "金色島嶼之歌",
    "author": "胡長松",
    "text": "講是牢房，其實閣較像是一个袂通袂解的石頭孔，三四坪大的所在，本底就有十外个人關佇hin，這馬閣加上怹十外个，就欲倚三十个人，佇hin，無人有才調倒咧，怹坐佇予屎尿洿〔kō〕澹的土跤兜，擠做一球。本底有一个窗仔口，毋過已經夆用柴板封起來。「拄才出去一批，恁就來矣！」一个老人目睭瞌瞌按呢講。「你講拄才一批，是去佗位？」蔡文達問伊。老人講：「若毋是夆保出去，就是夆槍決。等夆叫著的時就知矣啦。",
    "paragraph_id": 174
  },
  {
    "title": "金色島嶼之歌",
    "author": "胡長松",
    "text": "」   蔡文達想起拄才的槍聲，規个人畏寒起來。衛兵提剪仔入來，給怹遮拄來的犯人的鉛線剪掉，怹的雙手總算得著自由。只不過，手婆的部位仝款是麻麻無啥感覺。「聽好，發便當！」衛兵按呢喝。蔡文達聽著伊的名，接過便當，是鐵造的便當篋〔kheh〕仔，伊一看就知影是伊的牽手給僎〔tshuân〕來的。「你真好命喔！",
    "paragraph_id": 175
  },
  {
    "title": "金色島嶼之歌",
    "author": "胡長松",
    "text": "」彼个老人按呢講：「一入來就有這款厝裡的便當通吃，嗯，佇監牢外，你的牽手一定是真敖真勥〔khiàng〕跤，才知通僎這來。」聽伊按呢講，蔡文達想起厝裡，欲哭出來，用手掰目墘。劉阿明嘛有一个，嘛是蔡文達的牽手做伙給送來的，二个便當攏用巾仔包甲好勢好勢。好笑的是，怹打開便當，內面已經無菜無肉，偆飯，遐菜肉已經無知予誰先揀去矣。「幹！遮兵仔賊！」蔡文達心內操一聲。「攏按呢啦！",
    "paragraph_id": 176
  },
  {
    "title": "金色島嶼之歌",
    "author": "胡長松",
    "text": "飯欲留予你，算是你的祖公仔有保庇矣啦。」   無領著便當的人，就吃衛兵發的飯丸，是臭酸的西貢米做的。另外，有幾落个便當無人領，是前一批走的人的厝裡送來的便當。「便當閣送來，表示怹無轉去到厝。敢講是已經予人槍決的人的便當……」按呢一想，蔡文達就閣艱苦起來。無人知影時間，暗頓吃了，怹輕鬆開講起來。牢房內面有幾个是捌去到南洋參加戰爭轉來的，怹的話厚起來，熱烈交換怹的戰場故事。",
    "paragraph_id": 177
  },
  {
    "title": "金色島嶼之歌",
    "author": "胡長松",
    "text": "蔡文達目睭皮真重，那聽，欲盹龜去。彼个中學生有分著一个飯丸，毋過伊無吃。伊開始大吐血，嘴唇、胸坎、一直到規身軀紅吱吱。眾人恬落來。「恁看，這呢可憐的一个囡仔！」   「總是愛做寡啥物啊！」劉阿明按呢嚷：「這呢可憐的一个囝仔！」 規个牢間的人攏斡過看。中學生的嘴裡「阿娘啊！阿娘啊！」按呢直直喝。「野鹿！」有幾个人壓低聲音底操〔tshò〕。「喂！衛兵！衛兵！狗飼的！",
    "paragraph_id": 178
  },
  {
    "title": "金色島嶼之歌",
    "author": "胡長松",
    "text": "」劉阿明雄雄大聲嚷起來：「囡仔吐血矣，緊送伊出去夆看啊，狗飼的！」   拄才講話的老人講：「喂，較細聲咧！你按呢喝真危險！」   劉阿明就真勉強徛起來，喝講：「驚啥！橫直就是死嘛，驚啥！遐豬生的，打囡仔是算啥貨？」伊愈講愈激動。衛兵將門打開：「是誰在搗亂？」   「怹娘咧！是我又閣按怎？彼个囡仔底吐血，恁是目睭青瞑毋？野鹿！刣豬母嘛無遮么壽！」劉阿明這馬徛亭亭，愈罵愈續嘴，愈喝愈憤慨。",
    "paragraph_id": 179
  },
  {
    "title": "金色島嶼之歌",
    "author": "胡長松",
    "text": "彼个衛兵一跤步踏入來，用槍的後斗柄大力位劉阿明的頭殼敲落，血濺出來，劉阿明退一步，跋佇土跤。「再亂叫，就拖去斃了！」   「野鹿！」   劉阿明想欲閣peh起來，毋過予蔡文達用身軀擋咧：「阿明仔，較站節咧，阮小妹閣佇外口等你呢！」按呢一講，劉阿明就假若一个消風的雞規仔，消綠落來，袂振袂動，伊的面是痛疼痛苦的表情。過無外久，牢房外出現一陣雄雄狂狂的跤步聲。",
    "paragraph_id": 180
  },
  {
    "title": "金色島嶼之歌",
    "author": "胡長松",
    "text": "三四个衛兵入來，假若底拖船貨按呢給中學生拖出去。劉阿明「總是愛做寡啥物啊！」的喝喊這馬佇蔡文達的頭殼轉踅。伊想起幾日前青年軍的情形。「大家加油戰鬥啊！總是愛予怹知影，咱蕃薯仔，嘛是會為著將來戰鬥的人啊！」青年軍匿入佇旅社內準備欲進攻憲兵隊，將槍管擱佇旅社的窗仔口，遐緊張的面容洩漏出一款特別的興奮，就親像夆點灼的火種燒起來，假若是怹生命最落尾的火焰（就算落尾猶是化去的火）。",
    "paragraph_id": 181
  },
  {
    "title": "金色島嶼之歌",
    "author": "胡長松",
    "text": "這馬，彼葩火焰照入蔡文達的內心尚界烏暗的一个角落。彼時的青年軍到底是啥物款毋驚死的心情？位下晡以來，蔡文達的心肝頭就一直予彼个烏暗硩咧，一个無形無影的重量，伊一直想欲給掰開，毋過閣一直摸伊袂著，假若一斡頭伊就辿去。「聽講人欲死晉前，會想起這世人的逐項代誌。」蔡文達講。「這我有聽講。」劉阿明講。「啊續落來咧？」   「續落來，敢會有人知影？」老人按呢講。",
    "paragraph_id": 182
  },
  {
    "title": "金色島嶼之歌",
    "author": "胡長松",
    "text": "外面當底落雨，風咻咻叫的聲，位窗仔口的柴板縫滲入來。伊那來那懷念監牢外的世界，毋過，伊嘛感覺，伊可能是永遠欲失去彼个世界咯。",
    "paragraph_id": 183
  },
  {
    "title": "金色島嶼之歌",
    "author": "胡長松",
    "text": "蔡文達的頭殼內，雄雄出現一條囡仔歌，伊佇夜暗中哼起來：     何でも知ってる 古時計       啥物代誌攏知影的老時鐘 おじいさんの 時計         是阿公的時鐘 きれいな花嫁やってきた       媠媠的新娘嫁過來的彼一日 その日も動いてた          滴答滴答底行 うれしいことも 悲しいことも    歡喜的代誌 抑是悲哀的代誌 みな知ってる 時計さ        啥物代誌攏知影的時鐘 いまは もう動かない その時計   這馬 已經袂閣振動的時鐘     「蔡文達、劉阿明！",
    "paragraph_id": 184
  },
  {
    "title": "金色島嶼之歌",
    "author": "胡長松",
    "text": "」衛兵徛佇門口喝。牢房的鐵門打開。猶是真深的暝。蔡文達徛起來，劉阿明嘛徛起來，怹二人這馬攏清楚感覺時間已經到位矣，怹互相對看，大力吸一口氣。蔡文達看見劉阿明規身軀俾俾惴，他知影伊家己嘛仝款。我猶袂準備好咧，蔡文達想。「文達哥，請會記，我拜託你的代誌愛給秀美講。」佇牢間門口，劉阿明壓低聲講。蔡文達看伊的表情，有熟悉的假若火燄的光。伊直覺有恐怖的代誌欲發生，想欲開嘴阻擋，毋過已經袂赴。",
    "paragraph_id": 185
  },
  {
    "title": "金色島嶼之歌",
    "author": "胡長松",
    "text": "劉阿明跳進前，用伊所有的氣力將衛兵的其中一个攬咧。衛兵才喝一聲，蔡文達就看著劉阿明的手裡有一个反光抵〔tú〕對衛兵的嚨喉去。「啊！」衛兵的喝聲轉做悽慘的哀哭，這馬跋倒仆佇土跤。彼道反光，續落就成做一港濺出來的血。「啊！」蔡文達斟酌看，原來是綁怹的一截八號鉛線，已經予劉阿明拗做一枝親像扁鑽的武器，這馬，深深插佇衛兵的頜仔頸，血直直霧。「阿明你！」蔡文達大喝一聲。「哈哈哈！」劉阿明開始大聲笑。",
    "paragraph_id": 186
  },
  {
    "title": "金色島嶼之歌",
    "author": "胡長松",
    "text": "四五个衛兵掠狂圍倚來，給劉阿明揤〔tshi̍h〕佇土跤，其中一个呸一喙瀾，將槍尾刀大力抵入伊的胸坎，一直到伊的笑聲停止。●    日頭的光斜斜照佇鏡檯頂的春仔花。佇鏡檯前，蔡秀美的阿嫂許菊底替蔡秀美梳頭，蔡秀美位鏡裡看伊，是一个欲哭的面。「阿嫂，今仔日是我的好日子，妳應該較笑咧！」   按呢一講，許菊的面遂愈悽慘起來。",
    "paragraph_id": 187
  },
  {
    "title": "金色島嶼之歌",
    "author": "胡長松",
    "text": "「俺姑仔，阿嫂嘛是查某人，知影妳的心情，總是，我袂曉講，我真軟汫〔tsiánn〕，我應該向你說多謝！」許菊覕一个嘴。「阿嫂，敢講這就是怹所講的，欲出嫁的心情？」蔡秀美挑故意給聲音揪懸。「唉！俺姑仔，妳知影的，我對不起妳……」許菊的目屎雄雄遨落來。「阿嫂，伊是好人，閣過一下仔伊就是我的尪婿矣，我看伊人範真好，我真佮意，妳應該笑一下！」蔡秀美那講那笑，激輕鬆款。",
    "paragraph_id": 188
  },
  {
    "title": "金色島嶼之歌",
    "author": "胡長松",
    "text": "連珠仔炮已經佇樓跤底陳，迎娶的車隊一定是到位矣。許菊講：「我先去看覓咧！」   許菊一斡身，蔡秀美的目屎嘛遨落來。這个欲出嫁的我，到底是啥？蔡秀美按呢想。想著續落來的婚禮，伊的心肝頭就有不安。特別是，當伊想著一到今仔日盈暗，當怹的親成離開的時，伊必須要家己一个人佇房間內面對伊的尪婿……遐是啥物款的房間？伊想起彼个無依無倚的場面，就規身軀俾俾惴。",
    "paragraph_id": 189
  },
  {
    "title": "金色島嶼之歌",
    "author": "胡長松",
    "text": "伊親像聽見佇伊內心尚深的所在，有一聲呼喊，閣假若是一个抗議，毋過連伊家己也聽袂清楚……   伊想起過去的某一日，是透南風的一个熱天的暗暝。伊佮劉阿明手牽手佇海墘仔的麻黃林散步，劉阿明斡身將伊攬甲真絚，嘴唇壓佇伊的嘴唇，伊感覺著假若海湧的暗流佇伊的胸仔口溢動，續落，假若是伊身體的溫度欲融入伊起落的胸坎……   「阿明，毋是這馬……」伊雄雄給阿明搡開。伊的手猶是給攬絚絚，猶原是激烈的溫度。",
    "paragraph_id": 190
  },
  {
    "title": "金色島嶼之歌",
    "author": "胡長松",
    "text": "伊閣一擺給伊搡開。伊看見伊有一个真失望假若戰敗的落魄的面。「秀美，失禮，你知影，我會一世人疼妳！」伊頭偃偃按呢講。雖然做為一个護理士，伊是真瞭解伊的身體的，毋過，伊無法度清楚胸仔口的彼陣燒熱的漲流是按怎發生的。「一世人。你愛我按怎相信你？」   伊聲音內面的冷靜予伊家己嘛驚一趒。隔工，伊的阿兄講，劉阿明按算過一站欲來提親。佇飯桌頂，伊假若看會著家己紅絳絳的面，袂輸前一日佇麻黃林的一切攏予人看破。",
    "paragraph_id": 191
  },
  {
    "title": "金色島嶼之歌",
    "author": "胡長松",
    "text": "伊忍咧徛起來，毋知是按怎，伊一行入到無人的灶跤，就大笑起來。到這馬伊猶無法度理解伊是按怎會大笑。自彼擺了，劉阿明猶是招伊散步，毋過，伊無閣做出任何失禮的代誌，就算每一擺劉阿明給伊的手牽咧的時予伊胸仔口的暗流愈來愈強烈，甚至漸漸佇怹每一擺離別的時，有小可的失望佇遐暗流下滾絞……這个時陣伊就漸漸瞭解，伊的規个人，伊的心肝佮伊的身軀，對劉阿明的接受佮向望是那來那的確矣。敢講這就是人講的倚靠？",
    "paragraph_id": 192
  },
  {
    "title": "金色島嶼之歌",
    "author": "胡長松",
    "text": "毋過，面對伊身軀內面的變化（當伊佮劉阿明鬥陣的時，伊無法度拒絕的熟紅的變化），伊感覺真見笑。若毋是靴的槍聲，伊這馬是嫁予劉阿明矣。阿這馬的這个欲出嫁的我，到底是啥？伊按呢想。伊感覺伊有啥物失去矣。伊雄雄感覺討厭這一切。遐是一摜足長的連珠仔炮。炮仔聲親像是伊的兄哥予怹掠去的彼一日的槍聲。槍聲裡有伊的阿嫂佮三个囡仔攬咧底哮的聲。彼一日，伊聽見許菊佇樓跤喝伊。「俺姑仔，緊落來啦，俺姑仔！",
    "paragraph_id": 193
  },
  {
    "title": "金色島嶼之歌",
    "author": "胡長松",
    "text": "」   怹護理士有參加過婦女會的國語班，較有法度佮怹遐兵講話。許菊愛伊出去對靴兵求情，因為伊的兄哥拄夆押出去。伊行向門口的一位掣頭的軍官。「這位長官，我的大哥他沒有做什麼，為什麼要押他呢？」   「妳不知道嗎？前二天，那些青年軍躲在你們旅社攻打我們憲兵隊，難道妳不知道嗎？」   「我們也沒有辦法啊，他們有槍，是他們闖進來的。」   「那麼，我要怎麼相信妳呢？",
    "paragraph_id": 194
  },
  {
    "title": "金色島嶼之歌",
    "author": "胡長松",
    "text": "」   「這……」   「不如這樣吧，妳答應嫁給我，我就相信妳，我想辦法立刻把妳的大哥放了！」   遐是蔡秀美第一擺看見張隊長。伊真清楚，就算伊想欲佇伊的面呸瀾，嘛袂使得。彼日，伊佇三樓尾的房間，偷偷仔位窗仔縫看見伊的兄哥蔡文達佮劉阿明二个人排佇長長的隊伍的頭前，怹行向西，行位山彼爿去。",
    "paragraph_id": 195
  },
  {
    "title": "金色島嶼之歌",
    "author": "胡長松",
    "text": "伊第一擺這呢深感受著親人死別的威脅──頂一擺，是伊的老母過身，是伊五歲的時的代誌，毋過伊的印象已經真淺矣──甚至，伊對閣較早前的伊的老爸的死，已經完全無印象矣。阿伊的阿嫂總是彼个欲哭的面。「俺姑仔，阿嫂知影家己袂使講遮的話，毋過，我拜託妳可憐我啦。",
    "paragraph_id": 196
  },
  {
    "title": "金色島嶼之歌",
    "author": "胡長松",
    "text": "我干焦是一个無路用的查某人，若無恁阿兄，怹叫我是欲按怎活啊……閣有阿發仔怹三个，就算講干焦是淡薄仔可能，我嘛是愛拜託妳考慮彼个隊長的話，就算妳看袂起我這个查某人嘛無要緊矣……」   「阿嫂啊，這哪有可能？妳愛我嫁予彼款人？」   「無啦，俺姑仔，我是啥物人？哪會使叫妳嫁予誰？我是講，彼个阿山仔官的話，咱愛想一下，這馬，一切攏無像矣，遐厝邊隔壁怹攏講，唉，怹攏講……」   「怹攏講啥？",
    "paragraph_id": 197
  },
  {
    "title": "金色島嶼之歌",
    "author": "胡長松",
    "text": "」   「怹攏講，恁阿兄怹這回去，夆關佇山跤的看守所，是袂有命通轉來矣啦！這幾工已經有足濟人夆槍決！」   許菊哮一站，繼續講：「我閣煩惱劉阿明，妳嘛知影，伊彼款熱性熱地，妳若無出面救伊，我看伊嘛是無通活咧轉來矣啦！敢講俺姑仔妳，妳按算欲嫁予一塊神主牌仔？",
    "paragraph_id": 198
  },
  {
    "title": "金色島嶼之歌",
    "author": "胡長松",
    "text": "我知影我毋是啥物人，毋過，假使我的話有淡薄仔理，俺姑仔……假使妳會使帶念妳的阿兄晟養妳這幾年……妳看我無嘛無要緊啦，我干焦是一个可憐的查某人矣，俺姑仔！」   許菊的面揕低，紅吱吱親像正月柿，伊那哭，遂跪落咯！「俺姑仔！」   是遐呢雄的心肝！蔡秀美看許菊，為著伊的幸福，欲犧牲我一世人矣！伊恨恨按呢想。毋過，遐也我是家己的親阿兄啊！「阿嫂！妳予我想一下。」   伊無閣有話。樓跤的人聲已經嬉嘩起來。",
    "paragraph_id": 199
  },
  {
    "title": "金色島嶼之歌",
    "author": "胡長松",
    "text": "許菊peh起來：「俺姑仔，時是差不多到矣！」   許菊「一切攏無像矣！」的話，假若一枝五吋長釘，釘入蔡秀美的心。伊感受著一種憤慨，毋過，伊毋知應該針對誰。敢講是張隊長？為著阿兄，已經決定嫁予張隊長，敢講伊欲一世人恨伊？敢講有誰會為我的後半世人負責？這个欲出嫁的我，到底是啥？伊想起拄才伊的阿嫂給伊會失禮的面，心肝頭更加無爽快。伊有一款想欲吐的厭僐。",
    "paragraph_id": 200
  },
  {
    "title": "金色島嶼之歌",
    "author": "胡長松",
    "text": "面對遮完全無相仝的一切，伊無願意接受阿嫂的道歉佮說謝，就親像無欲閣接受伊所有的舊的生命仝款。伊雄雄體會著伊的未來的尪婿原來就是伊舊生命的勝利者，假使，伊若接受阿嫂許菊所講的一切，按呢，伊蔡秀美，就永遠干焦會使是一个無法度翻身的失敗者！伊感覺恐怖。敢講我注定是失敗者？伊按呢想。毋是！這馬的我毋是失敗者，我愛有一个新的生命才著！",
    "paragraph_id": 201
  },
  {
    "title": "金色島嶼之歌",
    "author": "胡長松",
    "text": "彼暝，蔡秀美佮許菊佇看守所的大門外等候蔡文達佮劉阿明，伊真僥疑，到底伊聽見劉阿明已經死佇牢內的時，伊的心肝敢是真正的悲傷？監牢的門打開的時，干焦伊的阿兄（雄雄消瘦甲伊強欲認袂出來）行出來，並無劉阿明的影跡。「就佇拄才！」蔡文達講：「阿明仔死佇內面。唉！",
    "paragraph_id": 202
  },
  {
    "title": "金色島嶼之歌",
    "author": "胡長松",
    "text": "若早知是欲保出來，好定伊袂按呢做的……唉伊講伊真數念妳，只是……」   「文達，是俺姑仔救你出來的，伊下晡答應欲嫁予憲兵隊的張隊長，所以才透過張隊長給恁講情……想袂到，伊劉阿明無這个命……」   「無的確按呢對劉阿明較好。」蔡秀美用冷冷的口氣講。一陣皮鞋聲行上樓梯，這馬，停佇房間的門外。「我的新娘子，我能進去了嗎？」   「請！」   許菊將門打開。憲兵隊的張隊長提一束花行入來。",
    "paragraph_id": 203
  },
  {
    "title": "金色島嶼之歌",
    "author": "胡長松",
    "text": "蔡秀美有小可緊張，雖然見過幾擺，毋過，遮呢近看張隊長的面，遂感覺一種特別的生份──較正確講，這敢是自我欺騙，伊雄雄感覺張隊長是一个緣投的查甫人。勇閣躼〔lò〕，有比劉阿明較迷人的體格佮人辦。伊穿一軀體面的軍禮服，面對伊親像一个紳士按呢笑。伊輕鬆輕鬆行過蔡秀美的身軀後，透過鏡，伊看著家己的面紅起來。伊感覺伊有啥物失去矣。",
    "paragraph_id": 204
  },
  {
    "title": "金色島嶼之歌",
    "author": "胡長松",
    "text": "張隊長雙手位蔡秀美的胸仔絚絚攬落（無顧慮許菊徛佇邊仔），伊感覺著伊的手有熟悉的溫度，透露出急狂的躁性──伊的頭殼閣一遍熠過透南風的暗暝，伊佮劉阿明鬥陣的彼个畫面，不安佮見笑的湧就閣一遍打上伊的胸坎。伊無法度瞭解，是按怎彼个暗流會按呢閣出現，就親像伊是一个無禮無教的野查某仔。而且伊的心內出現真深的罪惡感，好親像劉阿明佇鏡的內面底給凝。結束矣！伊佇心內喝出來：你走啊！你已經死矣！",
    "paragraph_id": 205
  },
  {
    "title": "金色島嶼之歌",
    "author": "胡長松",
    "text": "閣再講，你完全會使無死的，毋過你死矣，這是佮我、佮張隊長、佮任何人攏無關係的，這是完全你家己選擇的死──遐是你家己的死，無人欲替你擔的死，佮我完全無關係的死啊！你離開我！走啊！張隊長的嘴唇倚來，唚佇蔡秀美的後頷仔頸，佇伊的耳孔邊輕聲仔講：「你今天真是我漂亮的新娘子，我還真是等不及我們的春宵時刻哩！」   「隊長，但不是現在。」蔡秀美給伊的手掰開。「妳不能再叫我隊長了，從今天起，我可是你的丈夫。",
    "paragraph_id": 206
  },
  {
    "title": "金色島嶼之歌",
    "author": "胡長松",
    "text": "」張隊長滿面笑容按呢嚷。伊的手輕輕仔劃過伊的乳房。「嫂子，妳能先下樓去嗎？」許菊面紅紅，揕一个頭行出去。張隊長給房間門鎖咧。遐雙手閣徙來佇伊的乳房，動作雄雄粗魯起來。「隊長，非得要現在嗎？」   「嗯，我只是要確認看，妳是我的新娘。」   「是的，我是你的新娘，隊長。」蔡秀美感覺講話的毋是伊家己，毋過，伊嘛知，遐的確是伊家己：「我只是在想，能不能夠早點離開這裡？」   是崁頭紗相辭的時陣。",
    "paragraph_id": 207
  },
  {
    "title": "金色島嶼之歌",
    "author": "胡長松",
    "text": "張隊長掣蔡秀美來到蔡文達佮許菊面前，親晟好友，閣有張隊長的一隊憲兵徛佇四周圍拍噗仔。「俺姑仔，這卡手指是阮尪仔某這幾年做生理儉的總家伙，這是欲帶念妳對阮的大恩情！」許菊將一卡璇石手指拄予伊。蔡秀美提過，給斟酌看，彼粒璇石是伊毋捌看過的大粒璇石，金爍爍，會發光。是一粒迷人珍貴的大璇石，毋拘，蔡秀美並無給收落來，伊拄還予許菊。伊輕聲仔講：「阿嫂，我無需要這。妳可能毋知影，我會嫁張先生是因為佮意伊！",
    "paragraph_id": 208
  },
  {
    "title": "金色島嶼之歌",
    "author": "胡長松",
    "text": "」   「秀美！妳給收落，予阿兄補償妳！」   「阿兄，這是我家己揀的尪婿，恁是無資格講話的！」蔡秀美的口氣堅定。「我給恁講，恁無了解我外呢佮意伊！」   這馬，蔡秀美給張隊長的手牽甲絚絚絚。伊頭夯懸，看見伊的尪婿底笑，伊給家己講，遐是伊毋捌看過的、尚蓋緣投的查甫人的笑容。「我會一世人愛伊！",
    "paragraph_id": 209
  },
  {
    "title": "金色島嶼之歌",
    "author": "胡長松",
    "text": "」伊微微仔笑起來，伊頭殼內底的家己，這馬已經成做一个伊家己無熟悉的查某人，伊佇予家己恥笑的堅強內面，微微仔笑起來。2007/11/12 2013/5/25 校對修改  \f      雨佮戰鬥               ──獻予 G.K.先生     「對你來講，雨是啥物？」伊是按呢問我的。只是，這个熱人的歙一直無離開，燒氣假若欲給彼堵白牆化做火灰〔hu〕，袂輸風吹過就會飄散去仝款。",
    "paragraph_id": 210
  },
  {
    "title": "金色島嶼之歌",
    "author": "胡長松",
    "text": "這个歙假若是宣佈雨無偌久就會來，毋過雨一直無來。彼幾隻顧監狗吐目雷，有夠毋知死活，攏毋知影伊羅光的計畫著欲成矣，閣按呢大細聲給阮phńg，哼，我看，怹的死期連鞭欲到矣。「這，叫做弓索。」羅光是按呢講的。哈，弓索？按怎看嘛毋是，干焦羅光這款陰奸佬仔出身的跤數想會出來。",
    "paragraph_id": 211
  },
  {
    "title": "金色島嶼之歌",
    "author": "胡長松",
    "text": "實在講伊羅光無該當佇遮的，伊這號腳〔kioh〕數，永過是某特務單位的大處長，無血無目屎的烏密婆，狗中狗，豹中豹，若毋是著報應予人「陷害」khok入來，敢有人敢搋目咬〔gió〕伊？閣敢按呢給伊拍給伊làm？我那想那愛笑。橫直，我相信靴狗最後會死甲足歹看就著。",
    "paragraph_id": 212
  },
  {
    "title": "金色島嶼之歌",
    "author": "胡長松",
    "text": "有一日雄雄地動，阮監房的土跤必〔pit〕一紃長躼躼〔lò〕，從彼遍了，已經足久矣，羅光沓沓仔給內衫裂〔liah〕一條〔liâu〕仔一條布碎仔落來，閣給布碎仔囥佇兩个手婆中央撚〔lián〕，撚做一股一股，最後才給掙入去遐土跤縫內面藏咧。羅光講遐是弓，毋過直直毋給我講遐布做的弓索終其尾欲按怎發揮，「總之他奶奶的你到時候就會知道了。嘿嘿！」關係弓索的一切，伊干焦按呢講。",
    "paragraph_id": 213
  },
  {
    "title": "金色島嶼之歌",
    "author": "胡長松",
    "text": "我看怹彼號肖〔siùnn〕密婆的攏按呢，佯〔tènn〕神祕，不三時干焦會曉嘿嘿嘿奸笑，腹內全是刣人放火的癩哥〔thái-ko〕物，橫直，陰奸佬仔就著啦。伊羅光就是按呢的人。其實啥物弓嘛比袂過我的武器，我想怹是早就知矣，才會毋敢放我出去口面。",
    "paragraph_id": 214
  },
  {
    "title": "金色島嶼之歌",
    "author": "胡長松",
    "text": "我的彼个物，佇牆的外面，就佇海底礁石的岩孔裡，我無給別人講，有一个大物件藏佇這座海島監獄的底部的岩層，是我的同志囥入去的，位土跤底閣有一條長長的電線連接彼个岩孔內面的機關，只要給機關揤〔tshih〕落，嘿嘿……我無給別人講，我就是按呢予怹判死刑的。海湧的聲無暝無日佇我的耳孔邊咧彈，毋過我已經足久無看過海湧矣。",
    "paragraph_id": 215
  },
  {
    "title": "金色島嶼之歌",
    "author": "胡長松",
    "text": "我相信徛佇遐的彼个查某人有一工會行過去，去揣著彼个礁石佮岩孔，伊會給手掟佇彼个機關，續落來，這个所在就會爆炸、爆炸、爆炸……我知影恁攏咧偷聽我講話，毋過無要緊，我毋驚恁聽，因為賜予偉大的抱負尚大的賞金就是最後的實踐，阿我若會使為著我偉大的計劃犧牲，這就是全部的實踐矣。對我來講，雨就是自由的一切。「你難道說不累嗎？我光聽就煩了。鬼才信你。要piāng就快piāng啦，大家也圖個痛快！。",
    "paragraph_id": 216
  },
  {
    "title": "金色島嶼之歌",
    "author": "胡長松",
    "text": "」羅光用不屑〔put-sut〕的口氣按呢講，手繼續撚伊的布碎仔。我愛聲明，這對我偉大的計劃是真大的不敬。當然我愛先想出辦法辿〔suan〕出去。",
    "paragraph_id": 217
  },
  {
    "title": "金色島嶼之歌",
    "author": "胡長松",
    "text": "海湧的聲親像是位烏雲的後面吼出來的，有時轟一聲，親像咧敲雷……是雷摃佇海岸無毋著，雷落佇每一塊礁岩，成做是礁石的哀吼，一聲大雷接續一摜小雷，我感覺大湧變做破碎去的湧鬚，佇礁石的縫咧走揣生命的盡磅……看著熱天的烏雲咧集倚，我相信雨欲落矣，而且是一陣足大的雨，是西太平洋夠極的西北雨，會給這座監獄的懸懸的白牆透底溶去的大雨……抑是，生真真的生真雷會親像鏨仔〔tsäm-á〕給白牆鑿迵〔tsha̍k-thàng〕？",
    "paragraph_id": 218
  },
  {
    "title": "金色島嶼之歌",
    "author": "胡長松",
    "text": "按呢，我就會使走出去，佇怹猶袂致覺晉前完成我的計劃。烏雲已經激足久矣，假若是佇東爿个太平洋激起來的，毋過一工過一工，一直佇遐攏無振無動，除了伊不斷脹大、愈來愈深沉，袂輸天幕已經撐伊袂著欲撼〔hám〕落來。一工過一工，空氣假若攏予彼塊烏雲吸去矣，阿我的呼吸嘛予伊沓沓仔吸去，我的胸仔偆一个烏焦瘦的肺。食飯前，彼隻魔神仔狗給鐵門拍開，放阮佇埕裡行。",
    "paragraph_id": 219
  },
  {
    "title": "金色島嶼之歌",
    "author": "胡長松",
    "text": "死犯跤鐐khing-khiang叫的聲假若欲給日頭內面的風叫精神。毋過一切攏閣咧昏迷。一日過一日攏是按呢。「啊！煩死矣！」假若是我尻倉後的查某人吐一个大氣。我聽著海湧的聲親像千萬軍馬咧走闖，我看著遐海湧大軍的形體，佇牆的後壁，袂輸著生驚，一波一波摃佇珊瑚礁，假若欲給珊瑚礁拆食落腹。當然我佇遮是看袂著海的，毋過當我目睭瞌起來的時，規个世界就佇我的面前轉踅，規个世界就攏是我的矣。",
    "paragraph_id": 220
  },
  {
    "title": "金色島嶼之歌",
    "author": "胡長松",
    "text": "雲已經倚近矣，我甚至已經聽著雲內咧激雷的動靜。這款熱會刣死人。海邊山崙頂暗蜅蠐的叫聲一陣一陣，緊促甲袂輸救護車頂的紅燈咧轉。熱人的歙熱已經進入我的頭殼，假若給一粒燒燒的花籽埋佇腦髓，綴暗蜅蠐的叫聲茁〔puh〕芛，開出一蕾足焦燥假若火焰的紅花，到極，燒甲蔫去；蔫去閣茁，茁了閣蔫。一遍一遍，紅花的火舌伸對我的耳甕佮耳孔鬼仔，給我的耳甕仔烘甲必做一萬塊。",
    "paragraph_id": 221
  },
  {
    "title": "金色島嶼之歌",
    "author": "胡長松",
    "text": "續落我聽著一陣焦燥的哭聲，是查某人細細聲佇火灰坑咧吮〔tshńg〕的聲，我斡頭，看著二片必開的嘴唇假若欲著火。查某人佇我的面前唉呻〔tshan〕，伊的目神經過我，毋過無停留佇我的身軀，直透到海平線去，眼神內面是親像海遐闊的空虛。「掣我走！」伊對我講，毋過閣愈親像是對大海講的，伊的喙髀〔phué〕腮軟肥金滑，親像規个季節的花蜜攏灌佇內底，毋過一目睨，佇火裡隨蔫脯去。「掣我走！",
    "paragraph_id": 222
  },
  {
    "title": "金色島嶼之歌",
    "author": "胡長松",
    "text": "」伊的聲佮伊的喙唇仝款焦燥，聲音內面完全無表情，就佮伊白死殺的面容無宛二體。伊開喙的時，我面前的土跤發出pih-pih-pok-pok的聲，一塊一塊燻甲烏mà-mà，開始崩必。我毋知影家己會使弓偌久。有一个聲佇我的呼吸裡咧蟯，「我認罪！」我一聽，是我家己講的，佮埕裡傳來的跤鐐khing-khiang叫的金屬的聲透濫做伙，予我想起故鄉三輪車叮叮噹噹的鈴仔。唉，時間假若一个絞螺仔，佇雲內紡起來。",
    "paragraph_id": 223
  },
  {
    "title": "金色島嶼之歌",
    "author": "胡長松",
    "text": "牆邊彼个查某人的聲音勼佇壁孔，親像水波的回聲。伊恬恬看我，伊的眼神深閣烏親像展開的樹蔭給我吸引。我位遠遠的所在摸伊的頭毛，我吐一喙大氣想欲予伊感覺著我的鬱悶，毋過伊攏無戲哼。我知影我的鬱悶就是這个天地的鬱悶，毋過伊無感覺著我，嘛無感覺著這个天地的鬱悶，只是冷冷看我。我夯頭，白牆頂的鐵刺網繃佇青揚揚的天幕，親像予豔日hah傷的痕，一紲〔tsuā〕一紲咧釘根。",
    "paragraph_id": 224
  },
  {
    "title": "金色島嶼之歌",
    "author": "胡長松",
    "text": "痛苦的燒氣親像蚼蟻趖入我的目睭，予我唉一聲。Khing-khiang叫的跤鐐提醒我，這个埕裡閣有一陣無神的人佇牆仔邊咧行，毋過我按怎喝怹攏無插我，用仝款的姿勢行路。我感覺我的喘氣已經佮山崙彼个查某人的透濫做伙矣，甚至感覺我就是伊。伊假若對我的尻脊骿講：「這个熱人無效矣。」彼个聲音遐呢焦瘦閣無力。「啊，熱人。」我從第一眼就知矣。佇彼个老城市。",
    "paragraph_id": 225
  },
  {
    "title": "金色島嶼之歌",
    "author": "胡長松",
    "text": "日耀〔tshiō〕佇紅牆仔邊的老樟仔樹，從麗娜咧揪violin的時，我就感覺半通光的樹葉假若欲予伊的琴聲一吋一吋溶去。「Harold En Italie！」有一个聲雄雄出現，是位我的嚨喉闖出來的，毋過我驚一趒，因為我所講的並毋是violin的曲目，演奏者麗娜用伊的天才給Harold En Italie改造，變做假若是為violin所寫的曲：激情，自由，假若天地一切攏袂使束縛伊。我為我的衝磅見笑。",
    "paragraph_id": 226
  },
  {
    "title": "金色島嶼之歌",
    "author": "胡長松",
    "text": "伊斡頭，伊的琴聲並無停止，仝款激情、自由，伊第一遍用遐呢深奧〔o〕的目神看我，伊的目眉嘛佇琴聲裡搋開，假若燕仔的翼股。我感覺一陣糟心。伊的琴聲親像一陣迷亂的暴雨。伊的翁婿，我的好朋友春君拄好捧茶來予我的時，violin的琴聲雄雄停止，假若刀劃過本底繃絚的布。伊用鋼琴家的敏感的口氣開嘴講：「哈路德最後敢是迷失去？ADIEU, adieu!",
    "paragraph_id": 227
  },
  {
    "title": "金色島嶼之歌",
    "author": "胡長松",
    "text": "My native shore fades o’er the waters blue.」 我佇衝磅中講：「春君，我寫的靴毋成物，你看怎樣。」 「嗯，我看遐是會予咱覺醒的詩敢毋是？」 覺醒？敢講只是針對我的祕密咧剾洗的話？我毋知影家己會使弓偌久。「這个熱人無效矣。」我直直咧等待某一个時刻，毋過彼个時刻猶停留佇烏雲的彼爿──彼个充滿熱天的水氣、西太平洋風雨的聲嗽的時刻。",
    "paragraph_id": 228
  },
  {
    "title": "金色島嶼之歌",
    "author": "胡長松",
    "text": "伊嘛是按呢講的：「這个熱人無效矣。」我的牢友羅光假若嘛咧等候雨。伊給伊的布碎仔掙〔tsinn〕甲一四界癩哥爛澇，連屎礐仔裡都有。毋過我看遐吐目雷的魔神狗根底就無咧給信斗，據在伊。只有我相信伊的實力，若毋是落難，我看伊該當是特務界的才子拜倫。我實在應當佮羅光合作的，毋過我歹勢開喙。翻頭來講，嘛毋是歹勢，是袂猴癮〔giàn〕。我認為羅光若毋是過去咧做特務的，凡勢，伊就是一个哲學家。",
    "paragraph_id": 229
  },
  {
    "title": "金色島嶼之歌",
    "author": "胡長松",
    "text": "伊捌給我講：「真實的世界是你看袂著的世界，毋通激酷〔khòonn〕。」哼！煞講我激酷，我看是伊咧展悾憨神〔khong-khám-sîn〕毋才著。「第一次判五年不服，上訴，第二次判十五年，不服，上訴，第三次判我死刑。他媽的，就是一個字：賤！」這句話位羅光伊這个老特務的喙裡講出來，揻〔ui〕佇我的心肝蒂。伊確實有淡薄仔哲學家的範勢。伊繼續講：「但老子就是能做點什麼！",
    "paragraph_id": 230
  },
  {
    "title": "金色島嶼之歌",
    "author": "胡長松",
    "text": "」伊給我唱聲，早前，只要予伊一條索仔，伊會使徹底改變一个人。「世間的友情親情愛情都是假的。比如你這個失心瘋的白痴，你怎麼知道你不是被誰出賣的呢？」彼日我趁這个話題給伊套話，問伊彼布做的弓索欲按怎用，總是伊毋應。毋過我相信，伊凡勢會給遐布碎仔編做一个啥物款的機關，比如講會使彈石頭抑是彈啥物的彼款武器。我直直追問。「毋管怎樣，咱應當愛相挺。」我提出佮伊合作的意願。",
    "paragraph_id": 231
  },
  {
    "title": "金色島嶼之歌",
    "author": "胡長松",
    "text": "只是伊無允我，揚一个手，給面埋佇鐵窗下壁邊的烏影裡。「只要是人就會出賣人，難道你還不明白嗎？你真的不相信你是被哪個朋友出賣的嗎？」伊的額頭真闊，較早定著是膨皮大面，喝水會堅凍的屈勢，今伊彼二塊喙髀骨已經焦瘼〔mooh〕，規个面袂輸會予烏影吞欱〔hap〕去。伊特別給「朋友」二字加重音。「朋友的情義都是假的。如果你是我，大概就能看透。」 「所以你是予朋友出賣的？」 「當然啦。而且我也出賣朋友。",
    "paragraph_id": 232
  },
  {
    "title": "金色島嶼之歌",
    "author": "胡長松",
    "text": "」 總是，我已經欲絕望矣，就算有人去給彼个機關揤〔tshi̍h〕落，我嘛無法度離開這个該死的島。彼个查某人今徛佇遠遠山埔的苦苓樹跤，苦苓仔花紫色的火燄位伊的眼神裡伸出來，予我鼻著土底的氣味。遐氣味鑽入我的血管，內面有一款對得未著的物的鬱熱，假若規个天地的熱症攏交含佇樹葉，凋蔫甲予人抱心。我想欲斡頭莫看伊，煞做袂到，伊的面有一種魔力給我吸咧。一陣風來，山崙仔惴〔tshuah〕一下，樹椏沙沙叫。",
    "paragraph_id": 233
  },
  {
    "title": "金色島嶼之歌",
    "author": "胡長松",
    "text": "風成實來矣。我親像聽著生真風給海墘的林投欉吹倒佇土跤兜，就親像Harold的琴聲佇躊躇的樂群裡雄雄出現，彼時，麗娜的胸坎佇樂聲裡起浮，閣有伊飽漲的奶房。想起春君，我感覺著足深的罪惡。續落我佇埕裡感覺著第一滴雨，親像是位查某人頭毛的尾溜鬚溴〔hiù〕過來的。埕裡的牢友出現一陣鬧動，嘩嘩給手夯懸，假若咧貪戀彼个查某人嘴唇的焦癮〔giàn〕。",
    "paragraph_id": 234
  },
  {
    "title": "金色島嶼之歌",
    "author": "胡長松",
    "text": "彼陣鬧動位埕斗閣傳轉去山坪，山埔頂，逐欉樹的花葉攏因為雨滴齊振動，佇反氆的天幕下，淺的深的，青色、黃色、紅色、白色、粉橘、紫藍攏振動起來，假若翕〔hip〕恬傷久的焦癮開始得著解縛。雨滴愈來愈大，pih-pih-piak-piak的小鼓聲，親像欲給白牆挨倒。「落雨矣！」親像規个小島攏陷入一陣絞群的喧鬧。What Exile from himself can flee!",
    "paragraph_id": 235
  },
  {
    "title": "金色島嶼之歌",
    "author": "胡長松",
    "text": "To zones, though more and more remote, Still, still pursues, where’er I be,  The blight of life – the demon Thought.「春君是一个複雜的人，甚至有時我毋知影伊是愛我抑是恨我，個性傷古怪矣，我感覺我的心予伊關佇一个足古早的所在，真像是烏暗挹僻的枷牢。",
    "paragraph_id": 236
  },
  {
    "title": "金色島嶼之歌",
    "author": "胡長松",
    "text": "我一定欲逃出來，就算是犯另外一項罪，我嘛欲逃出伊憂鬱的枷牢……」 「我了解春君，我相信足濟代誌毋是伊的本意。伊敏感。佇形式美學的追求內面，伊是家己藝術性命的暴君。咱尤其愛同情伊。妳愛知影，佇學校，阮兩人是上好的伴。其實伊的靈魂只是一个荏〔lám〕弱者。」 「橫直咱莫閣管伊。我只是想欲喘氣，就親像蔫去的草花咧向望一陣雨。」 「我毋知影妳咧講啥。」 「我知影你聽有。",
    "paragraph_id": 237
  },
  {
    "title": "金色島嶼之歌",
    "author": "胡長松",
    "text": "」 「毋過我看袂出妳的性格是一个敢冒險的人。」 我毋敢去想春君的一切。雨親像給Byron悲壯的詩句掖佇樹葉，予規山坑的樹咧蟯蟯動，嘛假若欲給全世界的慾望挑觸〔thio-tak〕起來。雨拍佇記智內面，予我對往陣的彼擺迷失去的旅途感覺痛苦，就親像狡怪的囡仔去搕〔khap〕著時間的面容頂懸的一个猶袂堅焦的孔嘴，敢講這一切就是天地欲予我的報應？",
    "paragraph_id": 238
  },
  {
    "title": "金色島嶼之歌",
    "author": "胡長松",
    "text": "佇雨裡，我假若會使感覺著麗娜伊金滑的手指畫過我胸坎，佇想像內面，我聽著家己齷齪的喘氣，閣有彼个查某人遠遠徛佇樹跤咧給我恥笑的目神。我一直說服家己拒絕這个想像，毋過，我煞一直行倚伊。我親像看見溫柔的伊的目神內面上深奧的所在，假若有一位手提長矛的伊的阿尼武司咧給我挑弄，就親像Harold位伊的琴聲內面跳出來。我閣一遍約好去揣春君的時，春君竟然臨時出門無佇厝。",
    "paragraph_id": 239
  },
  {
    "title": "金色島嶼之歌",
    "author": "胡長松",
    "text": "彼日麗娜給我講伊當咧學畫一款粉彩，彼站畫出真濟草花，伊問我敢欲看覓，我講好。伊講圖攏囥佇伊的房間。伊假若是有意欲予我知影，伊已經佮春君分房睏。就佇伊彼間有芳味的房間，我知覺著一款角色的無妥當，「我無該當佇遮」的想法產生無法度抵抗的重量，予我雄雄感覺，若是閣行一步，我的靈魂就會予彼个重量研〔gíng〕碎去。閣較困難的是，彼个重量本身有一个罪的力咧給我涎〔siânn〕，假若有大吸石給我吸過去。",
    "paragraph_id": 240
  },
  {
    "title": "金色島嶼之歌",
    "author": "胡長松",
    "text": "伊的圖佮伊的琴聲是完全無仝的兩个人，雅致的色水佮伊房間的氣氛真鬥搭，假若位畫裡會使鼻著七里香的幽芳。「為啥物，畫裡的妳佮揪violin的妳是完全無仝的兩个人？」 「這真簡單。因為春君會曉音樂袂曉畫圖。佇畫內面的才是成實的我。」 我知覺著一款無法度搡開的悲劇感，煞毋知對啥物感覺悲傷。是麗娜的命運、我的命運、抑是春君的命運？抑是人佮人之間，無法度拍破的認知的膈膜佮限制？",
    "paragraph_id": 241
  },
  {
    "title": "金色島嶼之歌",
    "author": "胡長松",
    "text": "所以我逃入古城美人蕉佮棕竹參濫的妖艷街路，當我小可脫離彼个重量的吸引，一種講袂出喙的失落煞給我掩崁。彼个失落感，予我知影我的確已經犯罪矣。閣過幾日的半暝，麗娜來到我的徛家厝揣我，伊給我講，是春君差伊來的。伊穿一領樸素的布衫，手捾一个捾袋仔，大氣喘袂離給我講：「春君講，你已經予伊供出來矣。伊講，若會使，你緊走！」我看伊的目屎假若砛簷的雨水，叮叮噹噹掛佇我的眼前。",
    "paragraph_id": 242
  },
  {
    "title": "金色島嶼之歌",
    "author": "胡長松",
    "text": "續落，伊位手捾袋仔裡，給一个沉沉沉的金手環塞入我的手。我才知影，春君彼工臨時出門，就是城裡神祕的官員給伊約見，就當我佇麗娜的房間看伊的畫的時…… 「你緊走。春君已經夆刑甲毋成人矣。伊講，請你原諒伊。」 我的心肝勼〔kiu〕做一丸，毋是因為驚，是因為佇伊話語內面的感情佮伊予人拍破去的一切。",
    "paragraph_id": 243
  },
  {
    "title": "金色島嶼之歌",
    "author": "胡長松",
    "text": "雨變大陣矣，我無隨走，我只是感覺著伊用一種眼光看我，假若欲給我的靈魂吸入伊的目睭，最後我感覺伊成做我的某一个部份…… 「無，我毋走！因為我是走袂去矣。」 Come hither, hither, my little page!Why does thou weep and wall?",
    "paragraph_id": 244
  },
  {
    "title": "金色島嶼之歌",
    "author": "胡長松",
    "text": "Or does thou dread the billows’ rage,   Or tremble at the gale?我對彼兩蕊目睭講：「因為思考傷難，我甘願這陣雨一直落。」 「對你來講，雨是啥物？」伊給我的手搙〔la̍k〕咧。烏雲親像一个大鼎蓋崁佇這間監獄。雨落落來。雨毋單落落來，閣給規个山崙搖振動。雨滴愈來愈大，親像破碎的水晶揲〔tiap〕佇埕斗。",
    "paragraph_id": 245
  },
  {
    "title": "金色島嶼之歌",
    "author": "胡長松",
    "text": "無人願意倒轉去牢房，逐个人攏給雙手展開，用鐵鐐的聲鏘鏘鏘迎接這陣大雨。彼幾隻顧監狗嘛難得假好心，據在阮，看怹綿精的表情，袂輸嘛歡迎這陣雨，假若這是阮難得有的共識。「雨早就愛落矣。」我親像嘛聽著怹的嘴唇咧踅踅唸，假若給雨當做是救世主。雷聲敲落來，敲佇珊瑚礁，我雄雄發現山崙仔頂的彼个查某人毋知走對佗去矣，我心肝頭搐一个，假若自我的某一个部份欲下決心消失佇這个無情地。我知影，這大約是信號，時機已經到矣。",
    "paragraph_id": 246
  },
  {
    "title": "金色島嶼之歌",
    "author": "胡長松",
    "text": "海湧的聲加倍摃佇這个所在。這个天地咧為我歡呼，雖然我心內的不安那來那強烈，毋過我確實聽見山坪的樹葉咧為我拍噗仔。閣來，遐顧監狗出現一陣龜怪的表情，怹的啡仔聲大作，所有鐵鐐的聲，佇啡仔聲了後對牢房徙過，包括我的跤鐐。我感覺著到極的憤怒佮失望。「毋著！」我大聲喝：「毋著！雨來矣！這一切愛結束矣！」結果，我的喝聲予雨聲掩崁過，假若予雨溶入佇埕裡咧漲懸的水流，洩入我的毛管孔。「今仔日，這一切愛結束矣！",
    "paragraph_id": 247
  },
  {
    "title": "金色島嶼之歌",
    "author": "胡長松",
    "text": "」我閣大聲喝，這回有一兩个牢友斡頭，毋過怹只是給我當做痟人，怹的目神甚至無佇我的身軀停睏。這予我加倍的不滿。我對怹出拳，阿怹煞對我笑甲咬咬叫。這个世界破病矣，我滿腹的恨火，一心欲給伊完全燒做火灰。我繼續出拳，結果兩雙粗魯大枝骨的手給我的身軀押走。「雨來矣！」我直直喝聲。怹當然毋知影這是怹最後一擺矣，哈哈，因為我知覺著，這一切就佇今仔日攏欲結束矣。海湧摃佇石岸，怹敢知影石岸當時崩必？",
    "paragraph_id": 248
  },
  {
    "title": "金色島嶼之歌",
    "author": "胡長松",
    "text": "熾爁〔Sih-nah〕拍佇樹林，怹敢知影樹林當時火燒？假使遐顧門的若知影怹明仔載會面對啥物，怹就會哀呻，怹就袂親像這馬耀武揚威矣。毋過我敢有必要給怹講？就算我知影一切會佇我的計畫內面一步一步實現……這陣雨就是信號矣。這馬只有毀滅佮戰鬥才是永遠的田園，我欲用生命的弓，來射出火箭，來對抗這个監牢永遠無恬止的衰荏〔lám〕……只是想袂到，雨聲愈來愈大，袂輸天頂的大海咧反絞。",
    "paragraph_id": 249
  },
  {
    "title": "金色島嶼之歌",
    "author": "胡長松",
    "text": "陰沉的雨給逐个人箍圍，成做一个新的枷牢，咧給每一个人教示，予我位尚懸的所在跋入新的地獄。佇夜暗中，我假若想欲哭，毋過，羅光煞用一款龜怪的興奮的口氣給我講：「我等這陣雨等很久了。」這予我新的期待。佇熾爁的閃光裡，我看著伊給用布碎仔撚的弓索提出來。伊講：「我的武器完成了，現在是戰鬥的時刻。」我嘛感覺著新的興奮。彈雷的時，伊愛我鬥相共，叫我踞佇壁邊的窗仔跤，然後伊的跤就踏上我的肩胛頭。",
    "paragraph_id": 250
  },
  {
    "title": "金色島嶼之歌",
    "author": "胡長松",
    "text": "我暗中感覺伊的弓索縛絚〔ân〕佇鐵窗懸懸的鐵枝仔，續落，伊的跤撐〔thènn〕一个，給我踢開。我輾幾咯輾，翻頭，看一个烏影吊懸懸佇窗仔跤咧幌。伊給家己的頷仔頸吊佇伊的弓索裡。伊擛手，央我莫倚近伊。佇雷聲裡，伊成做箭，阿這一切成做是恬靜的戰鬥。我假若嘛加入佇這場戰鬥，一直到烏影完全恬靜落來。雨猶咧落。",
    "paragraph_id": 251
  },
  {
    "title": "金色島嶼之歌",
    "author": "胡長松",
    "text": "2010/8/19  佇高雄內惟完稿 2013/5/28 校對 \f永遠的花園          我心愛的L： 請原諒我無給妳通知就家己來到這个所在，咱有約束過，無論行到佗位攏愛做伙，毋過，經過遐呢長的愛情，我發現我已經失去製造「美」的能力，所以，只好用隱瞞佮驚奇的可能來閣一遍吸引妳的目光。",
    "paragraph_id": 252
  },
  {
    "title": "金色島嶼之歌",
    "author": "胡長松",
    "text": "妳敢閣會記，我講過這世人願意為妳造一座花園，咱佇花園內面抑是坐抑是徛，抑是手牽手靜靜散步，欣賞無仝光線佮蝴蝶佇花蕾之間舞蹈……所以我來到這个所在。就佇三月初春，路的兩爿熟紅熱情的斑芝樹掣我行入來嘉南平原的這个土溝村。L，我給妳講，土溝村本身就是一塊畫布，是用田土、秧仔、灌溉的圳水、綠樹、花蕊佮古意的紅瓦厝的染料交織出來的一幅錦繡油畫。",
    "paragraph_id": 253
  },
  {
    "title": "金色島嶼之歌",
    "author": "胡長松",
    "text": "我一路注意著庄頭的足濟角落用心經營過，怹佇四界用無仝色水的花欉佈置愛情的密碼，有時用退休的農具布置出祖孫仔佚迌〔tshit-thô〕的場所，怹甚至給規村收集來的老相片轉印佇公共場所洗手的所在。毋是，這塊畫布的媠毋是干焦因為色緻，主要，是因為愛。我到位的時，規个庄頭的人攏出來歡迎我，妳無法度想像佇這个世紀，人佮人之間竟然閣有按呢的笑容。「若是你欲滯落來，阮規庄頭為你起厝嘛會使。",
    "paragraph_id": 254
  },
  {
    "title": "金色島嶼之歌",
    "author": "胡長松",
    "text": "」眾人其中的一位春木伯仔竟然按呢給我講。伊是一位鄉土詩人，佇厝內收集所有農村的器具，規厝間是鋤頭、粟桶、畚箕、割耙、鎌刀、棕簑、瓜笠、謝籃、炮籃、菜籃、竹茶桌、米篩、粿印模、籠床、石磨仔、牛擔、牛犁、牛車輪，甚至閣有一隻會使作用的風鼓，伊為所有這一切寫詩，講欲「對器具的本質內面寫出農事歷史的精神面」，我雖然對伊的講法存疑，毋過猶是用尊敬的態度給伊提予我的詩稿讀過。",
    "paragraph_id": 255
  },
  {
    "title": "金色島嶼之歌",
    "author": "胡長松",
    "text": "我一直咧想伊講的「本質」是啥物意思。讀過伊的詩了後，我本底欲提醒，近來的文學潮流對實質的描寫有排斥的態度，比如一向對實質無感受的即物派有時是足殘酷的，毋過我並無開嘴。伊知影我對文學的趣味，就給我講，伊已經給詩送去參加縣政府辦的寫作比賽，最後伊問我是按怎會來遮。我講：「我欲揣一間厝，彼間厝愛對內底看會著規个嘉南平原的稻田，愛佇埕斗，予規个嘉南平原的花蕊包圍。」 怹就齊聲給我講：「無問題，阮報你去！",
    "paragraph_id": 256
  },
  {
    "title": "金色島嶼之歌",
    "author": "胡長松",
    "text": "」 L，妳敢知，初初，我只是想欲佇遮用一切辦法延續對妳的愛。延續？予人緊張的字詞敢毋是？當雀鳥仔佇田邊的斑芝樹椏跳懸跳低咧吟歌的時，我就想起咱初熟悉的青春時，彼時陣佇學校湖邊的聯誼，妳見笑驚歹勢的面容先是偃低，毋過當妳閣擔頭的時，妳發金的目睭就親像杜鵑花。妳的目眉佮目睭之間的區域是一个宇宙。彼時陣我干焦知影愛會茁〔puh〕芛，毋捌想過世間的一切嘛攏會有結束的時陣。",
    "paragraph_id": 257
  },
  {
    "title": "金色島嶼之歌",
    "author": "胡長松",
    "text": "當然，彼時陣，「延續」兩字必定袂出現佇我的頭殼。佇公司例行的體檢裡，怹用超音波的機器看著我的肝有一粒5公分的物件，是一个查某的醫護人員為我檢查的，位伊陰沉的面我就知影代誌不妙矣。我私底下去另外一間病院掛號，得著的結果嘛相像，怹只好安排我做進一步的CT斷層檢查。後壁的這位醫生較親切，是老醫生，我偷偷矣問伊，若最後的結果無好，我閣有偌久的日子？伊無法度予我答案，干焦講，無任何一个醫生會使予我答案。",
    "paragraph_id": 258
  },
  {
    "title": "金色島嶼之歌",
    "author": "胡長松",
    "text": "看到遮，妳先毋免緊張，總是，假使咱毋知性命的底限，咱永遠會認為底限猶閣真遠，咱永遠袂有真實的動作；就是因為按呢，我開始走揣彼个花園。彼个下晡怹給我講，彼間有花園的厝並無偌遠，毋過我佇怹講有縛韆鞦的雀榕跤彼條路斡過了後，假若進入一个恬靜的迷宮。日頭耀〔tshiō〕佇掃甲清氣的路，逐間紅瓦厝攏是相接近的形式、相接近的古樸雅緻，路的兩爿種足濟花木，村裡的人可能攏佇田裡抑是別位無閒，無看見人影。",
    "paragraph_id": 259
  },
  {
    "title": "金色島嶼之歌",
    "author": "胡長松",
    "text": "我踅足久，並無揣著怹講的彼間厝。經過成點鐘，我翻頭想欲行轉去彼欉雀榕，結果嘛揣無。日頭已經趨對西爿過，路裡的厝影已經拖長。就佇我開始欲失望晉前，我搪〔tn̄g〕著彼个老人。我給伊講欲揣彼間厝，伊講：「綴我來。」 彼个白頭毛的老人規身軀是簡單棉布質的園丁裝扮，手裡提一枝細枝鋤頭佮一坩鉛質的跋桶，行路真緊。",
    "paragraph_id": 260
  },
  {
    "title": "金色島嶼之歌",
    "author": "胡長松",
    "text": "伊掣我斡入一條隘巷，閣軁〔nǹg〕過一抱大竹抱了後，無偌久就行到田邊的花園，園裡是無仝品種的玫瑰：大蕊佮細蕊、劍瓣佮圓瓣、平開佮杯型、閣有紅的、白的、黃的、紫的、艷色佮粉色各種色緻，花蕊有疏有密，有的花欉懸，有的花欉低，有的是花藤拋佇厝的外壁佮特別做的鐵架門。若講遮是玫瑰園，按呢，咱印象中的玫瑰園就是小花坩爾爾──毋是，伊毋是玫瑰園，伊根本就是玫瑰的王國。",
    "paragraph_id": 261
  },
  {
    "title": "金色島嶼之歌",
    "author": "胡長松",
    "text": "逐个花瓣佇日光之中成做通透的薄翼，蝴蝶佮蜜蜂嘛佇其中飛踅，一切充滿活氣。佇玫瑰之中是一間農舍。講農舍其實嘛毋是一般的農舍，舊紅磚仔牆佇足濟所在已經換做透明通光的玻璃，一寡本底是直線的壁路嘛親像因為藝術的考量，改做曲線，規間厝根底就是現代的藝術品；另外，閣因為厝內厝外四界攏有農具囥咧，予這个藝術品保留袂少農事的氣味。",
    "paragraph_id": 262
  },
  {
    "title": "金色島嶼之歌",
    "author": "胡長松",
    "text": "講起來奇怪，這間農舍予我感覺著一種「精神性」（這予我想起春木伯仔的話，毋過實際的意思可能無仝），日頭耀佇伊的玻璃窗四面反射，親像伊並毋是單純人間的建築。當我綿精佇這一切的媠，老人就佇另外的所在無閒伊的代誌，然後當我回神，伊對我行來，笑笑捧一甌茶予我，對我講：「看起來你佮意這个所在。」 「確實，請問，這花園敢是你的？」 「是我的。」 「真媠的所在。若會使永遠滯佇遮就好矣。」 「哦，永遠？",
    "paragraph_id": 263
  },
  {
    "title": "金色島嶼之歌",
    "author": "胡長松",
    "text": "恐驚你閣毋知影這兩字的意思。」伊用慈悲毋過權威的口氣講，假若一个慈悲的老數學家咧解說一條數學公式。伊的話予我想起我將亡的性命，雄雄感覺著時間的刀對我刜〔phut〕來。我想起我佇超音波的儀器所看著的彼个記持就欲結束的記號，規个人消懶落來。我心內想，就算有按呢的一个花園，又閣按怎？我的一切著欲結束矣敢毋是？",
    "paragraph_id": 264
  },
  {
    "title": "金色島嶼之歌",
    "author": "胡長松",
    "text": "毋過，毋管按怎，我心內猶是向望妳會使來看覓咧，所以我對老人講： 「就算袂使滯佇遮，你這个所在嘛傷歹揣矣，我拄才佇庄裡踅遐呢久，攏揣袂著。」我用小可抗議的口氣按呢講。「哦，你誤會我的意思矣，我講你猶毋知影『永遠』的意思，毋過並無講你袂使滯落來──喔！顛倒該當講：我是非常歡迎你的──啊若講歹揣嘛，是啦，入口彼條巷仔是有較隘，毋過，你這馬嘛是徛佇遮矣敢毋是？",
    "paragraph_id": 265
  },
  {
    "title": "金色島嶼之歌",
    "author": "胡長松",
    "text": "」 伊講了，身軀踞落，用細枝戕仔〔tshiâng-á〕給身邊一欉玫瑰花四圍的雜草花剾落來。伊親像對我的表情知影我的心事，斡頭繼續講：「你毋免煩惱，你看，這草花今就欲死矣，毋過一直到拄才猶閣遐呢媠，你想，咱人敢不比草花？我雖然只是一个做穡人，毋過我知影，草花佮玫瑰的性命攏毋是在我，我只是盡我的責任。性命在伊。彼本冊有寫，咱無一个人是為著家己活，嘛無一个人是為著家己死，咱死抑是活總是伊的人。",
    "paragraph_id": 266
  },
  {
    "title": "金色島嶼之歌",
    "author": "胡長松",
    "text": "」 我聽無伊咧講啥，只好給這句話強記落來。我心內想，欲死的毋是你，你才會講甲遮呢輕鬆。閣再講，到底「永遠」是啥，你嘛講袂清楚。",
    "paragraph_id": 267
  },
  {
    "title": "金色島嶼之歌",
    "author": "胡長松",
    "text": "另外一方面，伊講著「冊」，予我懷疑我面前的這个老人敢有可能是另外一位隱居的老詩人，就親像寫出〈The Gardon of Love〉的Blake抑是寫出〈The Tuft of Flowers〉的Frost彼種的田園詩人──毋過，當我看著伊全是皺痕的手，我隨就放棄這个想法，因為我毋捌看過遐呢皺的手，手婆頂懸的皮攝做幾落重，假使講皺痕是穡頭所留落來的痕跡，按呢伊大概自出世就是咧做穡矣，按呢的手無可能閣有時間抑是機會夯筆；閣再講，我面前的花園，嘛無可能是任何夯筆的手經營會出來的。",
    "paragraph_id": 268
  },
  {
    "title": "金色島嶼之歌",
    "author": "胡長松",
    "text": "我對面前的老人感覺著無法度理解的敬畏。毋過我猶是問伊敢知影一位寫詩的春木伯仔，伊笑笑給我應講伊當然知影。當我給手裡彼甌茶啉落的時，心內彼个敬畏就愈強矣，茶的芳味入喉了後，一目睨就流過我的全身，茶芳予我規个人精神起來。老人親像發現著我輕鬆的表情，開嘴講：「感恩佮喜樂的茶會使治病。」紲落，我閣袂赴問清楚，就看著一種奇怪發青光的蟲豸，對花園的西爿彼个玫瑰的拱門頂懸飛入來。「遐是啥？",
    "paragraph_id": 269
  },
  {
    "title": "金色島嶼之歌",
    "author": "胡長松",
    "text": "」彼種青光予我直覺著邪惡。「青草蜢仔。你放心，佇我遮，怹毋敢倚你。」 老人看我好奇，給我的手牽咧，行出拱門，我才發見拱門外是一條大圳，大圳對面是一條小路，路邊有二條用細塊五彩thài-lù貼甲真媠的石椅，閣過，是一片規十甲大的稻田。",
    "paragraph_id": 270
  },
  {
    "title": "金色島嶼之歌",
    "author": "胡長松",
    "text": "佇西爿的地平線，黃昏的日頭當欲落山，紅色的晚雲浮佇天邊，毋過，親像佇遠遠晚雲的下底，一塊烏影假若烏雲咧擴大，位稻田頂懸的天幕牽一條烏色的帶仔對阮徛的方向來，彼條烏色的帶仔就是青草蜢所組成的，微微咧熠青光。「遐毋是普通草蜢，怹的面親像人，尾仔親像蠍仔，有毒刺，若予刺戳著愛疼幾落個月。」 我聽伊按呢講，驚惶起來。伊繼續講：「毋過你放心，佇我遮你真安全。",
    "paragraph_id": 271
  },
  {
    "title": "金色島嶼之歌",
    "author": "胡長松",
    "text": "」 阮行轉來花園，彼幾隻本底飛入來的草蜢已經飛走矣。盈暗，老人欲留我吃飯，毋過我給伊告辭。伊給我講歡迎閣轉來。伊講：「後回有重要的物件欲予你看，會使予你了解『永遠』的祕密。」雖然好奇，毋過我歹勢閣促糟〔tsak-tso〕，就給伊說多謝。我沿原路出去，想袂到，軁過竹抱佮隘巷，一行入庄裡的路，就發現家己閣迷路矣。好佳哉，這回我搪著庄裡其他的人，怹給我掣去春木伯仔的厝。",
    "paragraph_id": 272
  },
  {
    "title": "金色島嶼之歌",
    "author": "胡長松",
    "text": "奇怪的是，我問怹關係彼个玫瑰花園佮青草蜢仔的代誌，怹攏講毋捌聽過。春木伯仔講：「雖然草蜢仔確實對稻仔有敗害，毋過你講的彼款，阮自細漢毋捌聽過。」因為這个奇怪的疑點，我決定佇遮滯落來。庄內有袂少人提供民宿的房間，春木伯仔掣我滯佇一个婦仁人整齊的厝，婦仁人的後生出外做空課，伊給怹後生的房間讓予我滯。我閣一遍問婦仁人玫瑰花園佮青草蜢仔的代誌，伊嘛講毋知。無可能。我心內按呢想。",
    "paragraph_id": 273
  },
  {
    "title": "金色島嶼之歌",
    "author": "胡長松",
    "text": "就佇這个時陣，我接著病院敲來的電話，給我講，進一步檢查的結果出來矣，我的肝臟正常無問題。「哪有按呢？我家己佇超音波的儀器看著一粒若親像乒乓遐大的物件呢！」 「先生，超音波的儀器有時會有出入，總講，進一步看，你的肝臟正常。」 我隨就想著老人給我講「感恩佮喜樂的茶會治病」的時的輕鬆的表情，假若伊早就知影我無病矣。",
    "paragraph_id": 274
  },
  {
    "title": "金色島嶼之歌",
    "author": "胡長松",
    "text": "一方面，我為著這个好消息歡喜，另外一方面，我感覺老人是會使預知未來的神祕詩人無毋著，就親像Blake彼種。",
    "paragraph_id": 275
  },
  {
    "title": "金色島嶼之歌",
    "author": "胡長松",
    "text": "我的頭殼內底隨就浮出Blake的詩句： So I turn’d to the Garden of Love, That so many sweet flowers bore, And I saw it was filled with graves, And tomb-stones where flowers should be: …… 彼暝，我就佇懷疑之中睏去，我夢見彼个玫瑰花園只是一个墓仔埔，就親像Blake的詩所寫的。",
    "paragraph_id": 276
  },
  {
    "title": "金色島嶼之歌",
    "author": "胡長松",
    "text": "我甚至不斷夢見彼个老人就徛佇墓牌頭前給我講，伊就是掌握生死祕密的先知，我佇夢中一直給伊追問關係「永遠」的問題。第二工早起，我無死心，給春木伯仔講起前一工看著的彼片稻田，伊掣我去。遐是仝款的畫面：彼條小路的路邊有二條用細塊五彩thài-lù貼甲真媠的石椅，閣過的田園有規十甲大。毋過，當然，無青草蜢仔的影跡。我斡頭，應該是玫瑰花園的所在只是一間普通的厝，雖然也是有花的芳味，毋過，並無花園的影跡。",
    "paragraph_id": 277
  },
  {
    "title": "金色島嶼之歌",
    "author": "胡長松",
    "text": "後來怹甚至掣我去雀榕較過、怹本底欲報我去的彼間有花園的厝，彼間厝真大，整理甲真整齊樸素，埕裡嘛有花園，毋過仝款，並毋是我看著的彼个花園。彼个老人的面容閣一遍出現佇我面前，這遍，我確定伊一定是一位親像先知的詩人，我感覺，伊講的話甚至比Blake閣較有力量。我對前一日無留佇靴吃飯愈想愈感覺懊惱。伊的確是一个有力量的詩人！",
    "paragraph_id": 278
  },
  {
    "title": "金色島嶼之歌",
    "author": "胡長松",
    "text": "我心愛的L，希望妳毋通怪我給代誌講甲傷過神祕，因為我知影，詩的世界佮永恆之間有一條通道，也詩人的任務就是給這个通道走揣出來。妳看，關係玫瑰花園，T.S.",
    "paragraph_id": 279
  },
  {
    "title": "金色島嶼之歌",
    "author": "胡長松",
    "text": "Eliot嘛捌寫過” Footsteps echo in the memory / Down the passage which we did not take / Toward the door we never open / Into the rose garden.”按呢的詩句，怹知影一寡祕密，記憶會掣人行向無行過的小通路，就像佮讀者講一場毋捌發生過的戀愛仝款。",
    "paragraph_id": 280
  },
  {
    "title": "金色島嶼之歌",
    "author": "胡長松",
    "text": "我相信文字有時就是passage，是寫予特定時空的特定人讀的。讀捌的自然就知影文字後面就是路的盡尾的花園，會有回聲。最後，行過通路的人，會使進入彼个花園。我發覺我就是好運綴怹行入通道的人之一。閣來的幾落工，我繼續走揣。就佇春雨的季節到位彼工黃昏，我閣一遍來到田園邊的彼二條石椅。我坐佇石椅頂懸歇睏，看對落過雨的西爿地平線，晚霞比任何時陣閣較紅，烏雲嘛漸漸貼低。",
    "paragraph_id": 281
  },
  {
    "title": "金色島嶼之歌",
    "author": "胡長松",
    "text": "一直到我驚奇烏雲哪會貼甲靴低的時，才雄雄發覺，遐毋干焦是烏雲，佇烏雲下底，有烏色的煙霧親像是對西爿的塗跤噴出來，成做一條帶仔，地平線親像是裂開矣。我隨就意識著，是青草蜢仔。我想欲喝聲，毋過嘴親像予啥物掩咧，喝袂出來。怹逼近的時，我聽見假若戰場的馬蹄聲，原來遐是怹翼股振動的聲。千萬隻的草蜢成做一團烏霧對我飛來，給我包圍，這回，我真清楚看著怹親像蠍仔的尾仔伸出毒刺。",
    "paragraph_id": 282
  },
  {
    "title": "金色島嶼之歌",
    "author": "胡長松",
    "text": "我感覺恐怖，想起彼个老人的面，下意識給身軀斡過後壁，講出一聲：「救我！」 想袂到，我一斡過，發現彼个花園佇圳溝的對面閣出現矣，而且，佇微微的雨珠裡，玫瑰花的拱門頂懸予夕陽耀出一道彩虹，老人徛佇彩虹下底，伊的面親像日頭發金，跤腿親像火柱。伊大喝一聲，假若獅仔咧吼叫，靴草蜢仔聽著伊的喝聲，就毋敢閣倚來。老人對我講：「緊過來，你猶無我的印記！」然後，我就走過圳溝頂的小石橋，閣一遍進入彼个花園。",
    "paragraph_id": 283
  },
  {
    "title": "金色島嶼之歌",
    "author": "胡長松",
    "text": "蝴蝶仝款佇玫瑰之間飛踅，親像完全無受外口恐怖的場面影響。老人徛佇我的面前，我當欲講話，伊就叫我給我的鞋褪落來，講：「因為你所徛的所在是聖地！」我感覺敬畏，照伊講的做，心內才底想，伊到底是啥物人，伊就講：「我是起初，也是最後。我是阿利法，也是奧美加。」伊講話的聲親像彈雷，講了，就消失去矣。當我閣欲出聲，就予村裡的人給我搖精神過來。我猶坐佇石椅頂懸，彼个花園消失去矣，我知影。",
    "paragraph_id": 284
  },
  {
    "title": "金色島嶼之歌",
    "author": "胡長松",
    "text": "我感覺著失落──雖然，肝臟5公分的物件最後只是一个死亡的幻影，對收著這个好消失的人來講，我會使有繼續精彩的人生，無應該有按呢的感覺──毋過，我心內的失落煞逐日咧漲大。彼个老人講欲予我看的關係「永遠」的物件、閣有伊講的印記，到底是啥物？我一直想，毋過完全得袂著答案。就算我佇人世間健康，毋過最後敢會失去伊所講的「永遠」？我愈想愈不安。",
    "paragraph_id": 285
  },
  {
    "title": "金色島嶼之歌",
    "author": "胡長松",
    "text": "今仔日，春木伯仔給我講，伊寫的詩作得著頭賞，我應該恭喜伊的，毋過我歡喜袂起來。看會出來，伊對我平淡的表情無真滿意。2012/5/1初稿            2013/5/28 校對 \f  鳥鼠夾仔                 1 想袂到我這原本已經嚴〔gàn〕凍的生命閣會使熠出火星。就佇我彼个無緣的未婚妻放捨我的第一个春天，我佮另外一个姑娘仔譜出一段唐突龜怪的戀曲。",
    "paragraph_id": 286
  },
  {
    "title": "金色島嶼之歌",
    "author": "胡長松",
    "text": "這段戀曲雄雄闖入來，就假若彼隻憨鳥鼠予我掠著仝款。某一日早起，佇咱熱帶港市叮叮咚咚的雨聲裡，我予眠床跤彼陣相連續的鳥鼠叫聲吵吵醒，吱吱吱尖又閣利的聲音鑽入佇耳孔，佇這黃酸雨天的日子有影予人真艱苦就著。",
    "paragraph_id": 287
  },
  {
    "title": "金色島嶼之歌",
    "author": "胡長松",
    "text": "掠鳥鼠的鳥鼠夾仔是古早的式樣，佇一塊柴板頂頭栓一个強閣有力的鐵夾仔，鐵夾頂老早就卡一層厚鐵鉎，遐是我為著對付每一个暗暝的攪吵，揣誠久才買著的老古董；阿予我掠著的是一隻瘦梭〔so〕的笨鳥鼠，身軀頂的毛疏蘢〔lang〕疏蘢，完全是營養不良的模樣。我佮伊四蕾目睭相對相，遂看見伊絕望凊〔tshìn〕心的目睭內有面對死亡的悲哀，按呢我遂就莫名其妙同情伊起來。",
    "paragraph_id": 288
  },
  {
    "title": "金色島嶼之歌",
    "author": "胡長松",
    "text": "我敢應當愛將鐵夾仔扳〔pian〕開放伊走，就假若無外久晉前我放我無緣的未婚妻走仝款？（伊給我講伊艱苦甲強欲死，喔我piàng！彼當時伊的二蕾目睭齊是目屎了了。）彼隻鳥鼠的正爿後跤夆夾斷去，若放伊走，恐驚伊揣無食，無外久嘛是死路一條；所以佇陽台，我揣著我的未婚妻留落來的一个舊鳥籠仔，就將彼隻鳥鼠徙入去。",
    "paragraph_id": 289
  },
  {
    "title": "金色島嶼之歌",
    "author": "胡長松",
    "text": "雨拄落無久，天頂的雲無厚，日頭位雲的後面透射微微日光，巷仔內恬寂寂〔tsih〕，拄落過雨的土味衝〔tshìng〕起來，嘛有假若是位厝邊牆仔跤的幾盆玫瑰花所湠開的薄薄芳氣。我扳開鐵夾仔，彼隻鳥鼠吱吱吱叫幾偌聲，就跋入去佇鳥籠仔內，續了後起青狂若叫若跳，伊遐夆夾斷去的跤滲〔siap〕血出來，血跡濺規土跤，三二下手，陽台頂就是一陣漚漉的味。我文文仔相這个鳥籠仔。",
    "paragraph_id": 290
  },
  {
    "title": "金色島嶼之歌",
    "author": "胡長松",
    "text": "我想著較早未婚妻捌佇內面飼一對金絲雀，某一日，因為我添飼料的時無細膩去動著籠仔的門鈕〔liú〕，彼暗，鳥母竟然就飛走矣，干焦留落幾枝羽毛佮彼隻鳥公；看起來，佇飛走晉前，鳥母和鳥公有打一睏〔khùn〕，鳥公的翅鼓著傷，頭蕩顯蕩顯寂寞徛佇棲木頂，目睭若開若瞌……我想起彼个畫面，佮晉眼前的籠中之鼠，竟然發見有幾分仔龜怪的相像。我想伊佮意我。「你是遮孤一个笑會出來的人。",
    "paragraph_id": 291
  },
  {
    "title": "金色島嶼之歌",
    "author": "胡長松",
    "text": "」第一遍當我看見護士林美雪提出針頭苦笑起來的時，伊是按呢講的，續落我就應伊：「是按怎毋笑呢？」伊的面遂金映〔iánn〕起來，假若是山谷中的一蕾拄開花的山百合。我想伊知影，我有幾若擺送花予伊，無寫名，位伊看我的表情，伊可能臆著是我送的，毋過伊無問我。一大把的山百合佮伊收著花的笑容仝款媠。是啊，是按怎毋笑呢？",
    "paragraph_id": 292
  },
  {
    "title": "金色島嶼之歌",
    "author": "胡長松",
    "text": "我承認伊笑的時，眼神是靴呢仔親像我的未婚妻，有時閣是靴呢仔美麗閣性感，阿伊時常沉恬的青春的二蕾目睭，不時就給我的慾望激激出來。彼日早起洗嘴的時我雄雄感覺，我成實是愛著林美雪矣，而且我編一套白賊話給家己講，就是因為愛著伊才按呢三工二頭位洗腎診所走的？這套荒唐自欺的想法一闖出來，嘴裡齒膏的氣味竟然就徹底辛烘苦澀起來。唉！",
    "paragraph_id": 293
  },
  {
    "title": "金色島嶼之歌",
    "author": "胡長松",
    "text": "有時想落到塊，像我按呢一个「大有為青年」，莫名其妙淪落到這个自欺的地步，成實是愛來哭才著。阿若假使是我寫社會報導的筆法，又閣愛按怎描寫我家己咧？【稀微人間，一場車禍青年記者終身洗腎】唉唷，成實有夠趣味，我竟然就按呢自卑自憐起來，實在予人強欲吐！抑是我愛一刀將我的報社主管彼个英明的高主任刣刣死才著？幾日前，伊竟然當我的面講：「對了！",
    "paragraph_id": 294
  },
  {
    "title": "金色島嶼之歌",
    "author": "胡長松",
    "text": "我覺得你們台灣的前途就像你們洗腎病患一樣，自己沒輒了，還得靠個外面的什麼人工腎臟才能活。嘿，說不定你的遭遇就有一個大的歷史隱喻在裡面哩。」較好咧！竟然講「你們」，為啥物伊存辦就是一个殘忍閣假高尚的面？我是按怎袂使隨就給伊彼隻看人衰的痟狗反擊咧？就佇仝一工，我竟然就莫名其妙感冒囉。",
    "paragraph_id": 295
  },
  {
    "title": "金色島嶼之歌",
    "author": "胡長松",
    "text": "大雨了後，港市的日頭成實是辛辣〔hiam-lua̍h〕絕情，過一下仔閣吹來翕熱潮濕的南風，遂按呢予我規个人無拄好，頭眩目暗起來。感冒就是看醫生嘛，毋拘我一想著又閣愛予彼个黑心肝的潘仔阿隆趁一筆，我就規腹肚袂爽快了了。「像你這種洗腎患者，有任何症頭最好攏先轉來咱診所看一下，若無者……」伊阿隆醫師不時按呢講，除了醫學上的顧慮，我看閣較像是伊欲加趁人這筆的範頭無毋著。",
    "paragraph_id": 296
  },
  {
    "title": "金色島嶼之歌",
    "author": "胡長松",
    "text": "阿彼群護士怹給我講的就濟矣，比如講捌有急性肺炎先到伊的洗腎診所去看診的例，伊潘仔阿隆呢，有影是一代名醫就著，刁工佇病人的健保卡宕一格閣滴幾若點鐘的葡萄糖大筒射，等到病人一口氣喘袂離的無命崁站，才予人轉診去大病院，成實的，這就是伊一向老神在在無顧病人性命的齣頭。我常在底想，假使這馬我毋是伊的病人，老早就予伊上社會頭版矣，唉！成實的，偏偏伊閣是我的醫生──不過話講倒轉來，就算是我的醫生，又閣按怎？",
    "paragraph_id": 297
  },
  {
    "title": "金色島嶼之歌",
    "author": "胡長松",
    "text": "我一按呢想，隨就發見著家己個性內面的濫摻〔lām-sám〕佮假仙。──「歷史隱喻？」咱敢成實予彼个該死的高主任講著矣是毋？彼个盈暗，我滿腹毋甘毋願去到伊阿隆老兄的「腎興診所」，一掛號了，彼幾个妖嬌巧神的護士就圍倚來矣。",
    "paragraph_id": 298
  },
  {
    "title": "金色島嶼之歌",
    "author": "胡長松",
    "text": "怹堅持講我是為著欲看王建民的球才提早一工去洗腎的，因為時間實在真拄好，電視頂洋基隊對著魔鬼魚隊，阿民先發，第五局下半場二比二平手，當精采，幾个歐里桑倒佇病床頂那洗腎那比手畫刀，大病房裡出現罕見的青春活力。我講：「我感冒囉！」怹遂好聲好說佮我招呼起來。我有影真袂慣習咧，這到底是按怎一回事？照我記者的直覺，這後面一定有一个故事當底發生。",
    "paragraph_id": 299
  },
  {
    "title": "金色島嶼之歌",
    "author": "胡長松",
    "text": "續而後，一位護士給我叫入去診療室，果然伊潘仔阿隆老兄的診斷並毋像伊所講的按呢非伊不可，伊干焦講一句「小小感冒，吃一个藥啦！」按呢！就將我戽戽出來。等候領藥的時間，我聽見有人佇背後喊我「蕭大記者！」我一斡頭就看見林美雪對我神秘神秘底笑。「你總是愛有新聞吧？求我的話，我會使予你一个。",
    "paragraph_id": 300
  },
  {
    "title": "金色島嶼之歌",
    "author": "胡長松",
    "text": "」成實的，若毋是因為我這洗腎病人的身分，將伊當作一場誘拐嘛假若會通；閣何況，我竟然感覺這時伊的壓低嬈花的聲腔裡，有刁工的性感成分。林美雪講：「彼个山東老芋仔楊萬鈞你會記否？娶一个大陸新娘的彼个。」我講：「當然會記啊！光頭的彼个老楊嘛。」林美雪講：「著！就是彼个。我給你講，伊死矣，死幾若日矣，今仔日夆發現的。而且，假使我的推斷無錯，伊可能是予伊彼个大陸妹的某害死的。",
    "paragraph_id": 301
  },
  {
    "title": "金色島嶼之歌",
    "author": "胡長松",
    "text": "」講煞，林美雪使一个奇怪的目尾，就斡咧做伊無閒去矣。想袂到老楊成實就按呢死矣。彼工早起我掠著彼尾瘦梭的鳥鼠，我閣想起當我佮伊四目相對的時的伊的面，雄雄嘛想起著老楊的彼粒光頭來矣。伊的彼粒光頭予伊神遊太虛的神智塞甲飽滇飽滇，時常掛佇病床邊晃來晃去；有時一下仔就位嘴裡孵出彼幾句舊話來：「小老弟，咱告訴你，咱們得了這個症，是報應，完全是報應！",
    "paragraph_id": 302
  },
  {
    "title": "金色島嶼之歌",
    "author": "胡長松",
    "text": "唉唷唷啊，日復一日，年復一年，無非是等死的罷，若不是為了咱那一家老小，咱倒想，恐怕是死了痛快的唉唷！」伊按呢一講，我就位我心肝底尚深的彼个堀仔尊敬著伊的老骨氣起來矣，阿彼群護士姑娘咧，遂是真知通溫柔仔拆破伊老楊的西洋鏡，怹講：「唉唷楊伯伯，哪有什麼老小啊，您說的是家裡那個漂亮的如花似玉的楊太太罷？」我猶會記，彼个時陣，伊老楊的光頭就笑甲擠滿規天規地的皺痕，春心搖蕩起來。",
    "paragraph_id": 303
  },
  {
    "title": "金色島嶼之歌",
    "author": "胡長松",
    "text": "阿想袂到，這馬老楊伊就成實這呢無辜或者講是這呢阿莎力過身去矣。唉呀！除了彼个潘仔阿隆因為減一个大客戶傷心之外，恐驚干焦有我蕭某某願意為伊擦一把同情的目屎啦！毋知是怎樣，我照平常時仝款倒佇大病房的時，感覺特別冷，怹給我講，這是正常的，身軀加嵌一條毛毯也就有夠矣。毋拘為啥物當我看著我的血流過彼條管仔，出入佇彼台嘎嘎叫的機器，我就閣再畏寒絞冷榫起來？",
    "paragraph_id": 304
  },
  {
    "title": "金色島嶼之歌",
    "author": "胡長松",
    "text": "倒佇病床頂，我金金相遐流動中的紅色液體，就再一次覺察著家己猶是屬佇會使思考一寡啥物的動物，只是，遐機器今〔tann〕遂假若是鳥鼠夾仔仝款，給我的一切夾稠咧，絚絚絚，用我想欲扳開的時閣會嘎嘎叫的力頭──阿這一切束縛箝制的終點，到底是佇佗位咧？我感覺強欲予伊夾甲袂喘氣，遂就想起過往的足濟無法度面對的代誌來囉──大概就是佇這一片白死殺裡，我睏去。",
    "paragraph_id": 305
  },
  {
    "title": "金色島嶼之歌",
    "author": "胡長松",
    "text": "毋管是佇厝裡或者是佇大病房，我猶是時常予惡夢困擾，特別是彼場車禍的夢。我不斷夢見彼一幕：佇採訪的路裡，我的車停佇路中央等候欲倒斡，燈號變換，我起步進前，秋日懸懸，一台紅色跑車衝紅燈，位我的車腹肚邊撞過來，續落的一陣劇烈爆炸了後，是寂靜佮黑暗……落尾，我一再聽見我的未婚妻親像是透過百貨公司的放送頭對我遠遠講話的聲音：「還好，醫生說人沒什麼大礙，就是背部受點外傷，我們的婚禮可以如期舉行吧。",
    "paragraph_id": 306
  },
  {
    "title": "金色島嶼之歌",
    "author": "胡長松",
    "text": "」我一直勉強家己愛褫開目睭看伊，毋拘就是做袂到……一直到我規身軀汗醒過來…… 「喂，林美雪，為著我的新聞，我看咱約一个所在做夥吃暗頓啦！」 林美雪竟然真爽快就答應我。2.遐算是阮的第一擺約會。我佮林美雪約佇怹兜巷仔口，我載伊，去到港口渡船場附近的一間餐館吃飯。我點一份鮭魚餐，伊點義大利麵。",
    "paragraph_id": 307
  },
  {
    "title": "金色島嶼之歌",
    "author": "胡長松",
    "text": "林美雪穿一領淺紫色真好看的短手紻薄棉紗的T恤，一蕾用彩色珠仔鑲出的金色雛菊佇伊起落的胸仔口搖搖顯顯；這成實是一个有合戀愛的日子啊。林美雪講：「相連續幾若工，我看無伊老楊的人，就敲電話去怹兜揣伊，伊彼个大陸妹講伊出門去，無佇厝；第二工，我閣敲過，怹某嘛是講伊出門去，無佇厝。照平常時，伊一定是愛轉來診所洗腎，所以我感覺龜怪，就緊聯絡伊的里長鬥相工。伊的里長隨掣警察去敲門，門打開，發現老楊已經死佇厝內。",
    "paragraph_id": 308
  },
  {
    "title": "金色島嶼之歌",
    "author": "胡長松",
    "text": "」雄雄彈雷的時，我就想起幾年前我佇港口碼頭所啖的一款特殊氣味的飲料來，遐是保力達摻米酒（怹的講法是黑油透汽油）的味，是我初初做地方記者的時，靴最卑微的人所僎予我的複雜氣味。是，是一个佇海上三十外年的獨眼老漁工，伊僎予我的時講：「少年仔，飲啦，包你鬱卒全解啦！」阿這句話，就因為他的獨眼，大大說服我。毋知為啥物，這个老漁工的形象，佇我的頭殼裡竟然佮老楊的形象疊做一片。",
    "paragraph_id": 309
  },
  {
    "title": "金色島嶼之歌",
    "author": "胡長松",
    "text": "我一下仔想起家己的病況來，又閣想起老楊一向關係著報應的講法，好定我這馬真需要這款飲料嘛無的確咧。遠遠的雲頂又閣是幾聲雷底彈。林美雪講，老楊是伊所遇過尚蓋老不休的患者，跤手真無清氣，靴姑娘仔怹攏予伊吃過豆腐，心肝頭真凝。前幾日，彼个老楊問林美雪，愛啥物時陣才會凍結束這个苦刑？林美雪問伊：「楊伯伯，難道醫生沒告訴你嗎？」老楊搖頭。",
    "paragraph_id": 310
  },
  {
    "title": "金色島嶼之歌",
    "author": "胡長松",
    "text": "林美雪恬落來，伊的面嘛綠落來，林美雪的表情意思是講：這一切袂結束，你無救矣。然後老楊的手就打佇伊的光頭頂面：「啊！真是我玩完了嗎？玩完了玩完了！護士小姐，妳告訴我，我該怎麼辦啊我！」續落，伊豬哥瘍〔siûnn〕的手就趁機會給林美雪的手骨掠絚絚，佇頂頭挲起來。林美雪感覺討厭閣受氣，就將伊的手大力摔開。「我告訴你真話，沒辦法了，你這個老不休！」伊大聲嚷：「到棺材裡你都還是要洗腎的吧！",
    "paragraph_id": 311
  },
  {
    "title": "金色島嶼之歌",
    "author": "胡長松",
    "text": "」遐光頭老楊聽著按呢，就假若野獸仝款呼喊起來：「他媽的，棺材，妳詛咒我，我要告妳，告死妳，妳聽清楚，不識好歹的娘兒們，或者我就死給你看，我死了就一定會去找妳的，妳好好等著吧，等著等著吧……」 「想袂到，伊就成實按呢死去。現在回想，我寧可家己沒講過靴的話。我有一个奇怪的感覺，親像伊確實是予我彼日講的話咒詛死的。」毋過，我顛倒認為老楊的話才是可怕的咒詛。我想起我反背老漁工的彼段歷史。",
    "paragraph_id": 312
  },
  {
    "title": "金色島嶼之歌",
    "author": "胡長松",
    "text": "伊的酒量真好，當初時招呼阮每一个人就假若是伊的親兄弟仝款，彼遍，我是為著暗中調查漁船仔偷賣柴油的代誌才去佇靴，伊予我真濟重要的線索。靴的線索後來成做我的一篇獨家新聞的材料，受著我的報社呵咾，也致使有幾个船頭家夆掠去關。我知影，彼个老漁工嘛自按呢失業去。我到今心內猶真袂得過，假使他知影我的企圖，敢會給我講彼个故事？或者他是刁故意的？",
    "paragraph_id": 313
  },
  {
    "title": "金色島嶼之歌",
    "author": "胡長松",
    "text": "我做記者到今，確實是捌遇過一寡良心的自白，或者因為正義感，或者因為自我的懺悔，我甚至捌認為某一寡人有將家己的秘密公佈的奇怪慾望，阿記者佇這个時陣，就親像是聽人認罪的神父仝款。老楊的死，當然林美雪毋是兇手，毋拘到底是為啥物呢，為啥物咱人就是會為家己編出罪名來討皮疼？唉！咱成實是矛盾的動物。",
    "paragraph_id": 314
  },
  {
    "title": "金色島嶼之歌",
    "author": "胡長松",
    "text": "佇岸邊海湧搖顯的濛濛燈影之中，林美雪明暗的面，竟然慢慢扭曲，成做一種抵抗啥物的滾強的姿勢出來…… 會翸〔phún〕會滾強總是好的吧？我雄雄發現，位彼場車禍到今，已經是半年，是一百八十个日子囉，一日過一日，我遂連翸的氣力嘛漸漸失去。尚害的是，我猶毋知這一切愛按怎結束。「妳佮我吃飯，敢毋驚男朋友受氣？」我用話試探伊。林美雪知影我底試探啥。",
    "paragraph_id": 315
  },
  {
    "title": "金色島嶼之歌",
    "author": "胡長松",
    "text": "伊給我講，伊舊年嘛捌訂婚過，只不過，佇伊訂婚了後的隔日，伊的爸爸遂老症頭發作過身去，伊的婚禮只好延期。過無外久，伊的未婚夫變心，怹的婚約遂就按呢取消。伊的面紅貢貢，是為著這个過去，或者是為著我的試探？我毋知。雨小停的時，海湧佇燈影裡猶假若是酒醉仝款搖搖顯顯，阮照林美雪的提議佇海墘散步。「我想起彼時當我出現佇洗腎病房，有真濟老患者笑微微歡迎我，『唉呀！閣遮少年，可憐哦，有影可憐哦！",
    "paragraph_id": 316
  },
  {
    "title": "金色島嶼之歌",
    "author": "胡長松",
    "text": "』表面上，怹的嘴裡是按呢安慰我的，不過怹的表情卻是另外一回事；遐是自我安慰的表情，就算干焦出現一目睨的時間，我猶是看會出來，親像是底講：佳哉，總算閣看見一个人較慘過我。林美雪，你想，人的本性敢成實是這呢不堪？我問老楊，伊哪會淪落到彼个病房去，伊給我講：『藥物濫用。』了後，伊講：『他媽的，老弟，人到了一個階段，是不能逞強的，只是，那種藥可是不能吃太多的，你知道吧？",
    "paragraph_id": 317
  },
  {
    "title": "金色島嶼之歌",
    "author": "胡長松",
    "text": "』按呢，阮就笑甲非常猥褻〔ué-siat〕起來。妳敢知影？這晉前，我無相信一个人會使齷齪卑微到這个地步，毋過，彼句話卻將阮揪近囉，近甲假若是生命的共同體，假若阮是幾十年的兄弟仝款。毋管妳按怎看，伊予我看見我家己生命的某一个部分。」 林美雪真嚴肅看我：「但是，你為啥物欲對我講遮？」 「這段日子，我一直底想，佇大病房裡，除了絕望，我到底猶會使保留啥物？我想，是一寡真實的物件吧！",
    "paragraph_id": 318
  },
  {
    "title": "金色島嶼之歌",
    "author": "胡長松",
    "text": "佇死亡的終點線之前，虛情假意是真可笑的敢毋是，我總是愛把握一寡啥物吧──不過這馬問題來矣，我所遭遇的這一切，敢攏成實是報應？我承認我確實捌做毋著代誌，我毋是好物，不過我嘛無相信我是尚罪惡的人，好定老楊嘛是按呢想的，為啥物偏偏就是阮淪落到洗腎病房去？假使是懲罰，為啥物偏偏懲罰阮？阮敢成實該死？翻頭看，我拄才講的靴老患者的安慰或者是懸人一等的眼神，假若是底講：你看！",
    "paragraph_id": 319
  },
  {
    "title": "金色島嶼之歌",
    "author": "胡長松",
    "text": "有人評我受較濟報應──林美雪，老實講，對這款親像鳥鼠夾仔仝款的思想，我感覺真厭，假使……」 我發現林美雪早就已經無底聽我講話，我恬落來。我發現伊頭偃低，二个肩胛頭輕輕仔底振動，毋知當時，伊已經輕聲哮起來。伊夯頭起來講：「彼个大陸新娘給警察講，老楊是自殺死的！你老實講，你敢欲相信老楊是自殺死的？敢是我害伊想袂開自殺死的？」 我給林美雪講，我毋信。伊的目屎反射出海湧的燈影。「暗矣，我載妳轉去。",
    "paragraph_id": 320
  },
  {
    "title": "金色島嶼之歌",
    "author": "胡長松",
    "text": "」 一路，我看伊直直擦目屎，面的妝因為晉前的目屎糊去。為著揣一寡話講，我搬出早起彼隻瘦梭[so]的笨鳥鼠的故事，我問伊敢欲去看彼隻可憐的鳥鼠，伊竟然講好。阮到厝的時，陽台頂鳥籠仔裡的鳥鼠已經無閣青狂跳，伊勼佇一个角落，真顯目底喘大氣，親像一直欲喘到日頭消失彼一日仝款。「妳看，咱敢有較贏這隻鳥鼠？我應該放伊走才著，假使人無欲放咱煞，總是我閣會使放伊煞。」 林美雪雄雄斡過來，伊問我：「花敢是你送的？",
    "paragraph_id": 321
  },
  {
    "title": "金色島嶼之歌",
    "author": "胡長松",
    "text": "」 我講：「嗯！我送的。」 「為啥物欲送我花？」 我講：「靴花佮妳有四配。」 伊恬恬看我。就佇彼个阮猶袂赴想清楚的時陣，我的面倚近伊的面，阿阮的嘴唇竟然就按呢唚做夥。續落的規暝，彼隻鳥鼠又閣吱吱吱佇阮的身軀邊唉叫起來…… 3.「我有拜託人查過，伊姓楊的老芋仔無財無產嘛無啥物保險，散鬼一隻。",
    "paragraph_id": 322
  },
  {
    "title": "金色島嶼之歌",
    "author": "胡長松",
    "text": "唉，伊彼个中國仔新娘楊太太，因為佇我的管區，我逐個月攏嘛愛去查訪伊，三十外歲人欲四十歲，嘛算是可憐啦，講是啥物『內地一枝花』，來到遮佮彼落七十歲的歐里桑咿咿哇哇，久來遂憨去，我看變做內地一枝大菜花較有影，彼日我到位的時，伊憨神憨神，分明佮白癡無二樣。」分局的陳警官是我的老朋友，伊替我聯絡著處理老楊案件的派出所姓王的管區警員，王管區佇電話中講我隨時會使去揣伊。",
    "paragraph_id": 323
  },
  {
    "title": "金色島嶼之歌",
    "author": "胡長松",
    "text": "按呢，就佇我佮林美雪吃飯的隔轉工，我去到派出所佮這个王管區見面。這个王管區一看就是彼款真龜精的老警察，湳一圈肚，雙手展開契佇茶几後面的膨椅椅the頂面，嘴歪歪含一枝薰。「這个楊太太來台灣外久矣？」 「八年較加，頂個月拄提著身份證。」 「敢有生囝仔？」 「有啊！一个三歲的後生。」 「阿照你看，彼个姓楊的敢成實是自殺的？",
    "paragraph_id": 324
  },
  {
    "title": "金色島嶼之歌",
    "author": "胡長松",
    "text": "」 王管區擔一个肩：「自殺是楊太太講的，不過，姓楊的帶彼款身命，我看袂出伊毋是自殺。吞安眠藥丸啦，我問過附近藥局，藥丸是姓楊的前一日家己去買的無毋著。蕭先生，敢講這代誌有價值你變啥物新聞出來？」 位伊的口氣聽會出來，伊並無認為老楊的死有啥物特別；定著所有的人攏是按呢。我嘛擔一个肩講：「我毋知。",
    "paragraph_id": 325
  },
  {
    "title": "金色島嶼之歌",
    "author": "胡長松",
    "text": "」 為著新聞，我定著是愛去拜訪楊太太，雖罔這毋是啥物大新聞我知影，不過，為著林美雪，查出老楊按怎死的遂變甲真有意義起來。王管區講「帶彼款身命」，我知影伊是底講老楊洗腎的代誌，我的心肝嘛鑿一下，敢講，若「帶彼款身命」，自殺看起來就是合理的……王管區反資料出來看：「怹某叫做朱紅，河南人，今年38歲，自30歲嫁予楊萬鈞來到台灣，佇台灣算真安分，無案底……我無記毋著，頂個月伊才領身分證。",
    "paragraph_id": 326
  },
  {
    "title": "金色島嶼之歌",
    "author": "胡長松",
    "text": "」 老楊的厝佇山崙仔邊，王管區講伊會使掣我去，我講多謝，毋過我想欲用我家己的方式去了解這件代誌。我到位的時是欲倚晝的時刻。老楊怹一家夥仔租佇一間老紅瓦厝的護龍徛居，落過雨的山邊有秋沁的氣味，一條大山溝流位紅瓦厝的門口過，紅瓦厝倒爿護龍邊有一欉大茄苳，幾片葉仔飄落佇溝仔水的水面佮澹去的稻埕紅磚仔頂，佇連結紅瓦厝佮道路的小橋，一群厝家鳥仔跳咧跳咧吱吱吱底叫，假若佮下面的山溝仔水底合唱。「你是誰？",
    "paragraph_id": 327
  },
  {
    "title": "金色島嶼之歌",
    "author": "胡長松",
    "text": "阿揣伊欲代？」我到位的時有一个歐巴桑佇稻埕邊底晾〔nê〕衫。我對伊講明來意：「我是楊萬鈞老先生的朋友，我知影伊前幾日過身去，所以來看看咧！」 歐巴桑講：「朋友？老芋仔嘛有朋友？」伊規面僥疑。我講：「嗯，阮佇洗腎診所靴熟識的。我是佇診所聽著消息。」 歐巴桑點頭：「喔，原來是按呢！」 伊手夯懸，佇竹篙下繼續做伊的空缺，一面那講：「怹某出門去矣啦，掣怹子，透早就出去矣。",
    "paragraph_id": 328
  },
  {
    "title": "金色島嶼之歌",
    "author": "胡長松",
    "text": "」 我問伊：「阿歐巴桑請問妳是伊的……?」 伊講：「我是怹厝邊啦，阮租佇大房這間徛，阿怹徛佇護龍，阮算是老厝邊矣啦。」 「我看怹翁仔某平常時仔感情袂歹的款？」 歐巴桑聽我按呢講，動作暫停落來，文文仔看我一陣，才講：「感情好歹？少年的，在人看啦！欲按怎講好歹？",
    "paragraph_id": 329
  },
  {
    "title": "金色島嶼之歌",
    "author": "胡長松",
    "text": "」 位歐巴桑的嘴裡我才知影，原來老楊過去是一个大徼〔kiáu〕徒，瘋〔hong〕阿樂仔瘋甲家伙敗了了，續落，閣瘋麻雀，無暝無日底博，瘋甲尾手遂帶身命。「佳哉伊閣知通娶彼个某喔，敖做閣勥跤，四界蓄〔hak〕錢予開，閣給生一个後生。",
    "paragraph_id": 330
  },
  {
    "title": "金色島嶼之歌",
    "author": "胡長松",
    "text": "若我看，老芋仔娶彼个某，是天給致蔭啦，誰知伊，我看伊也毋知通惜這好寶，明明是憨狗去喫[kheh]著豬肝骨，一日到暗操幹搙撟〔kiāu〕，有時閣會起跤動手，拍甲阮遮厝邊隔壁就愛來給佔……佳哉伊有影溫純，就是媳婦仔命啦，予人撟予人拍，攏袂應，假若是應該的仝款，坦白講，若換做我，有這款翁，我是折棧袂稠喔……所以我講伊老芋仔娶這个某，是天給致蔭啦！」 「阿伊是攏撟啥？」 「橫直啥嘛撟，無所不至撟就著啦！",
    "paragraph_id": 331
  },
  {
    "title": "金色島嶼之歌",
    "author": "胡長松",
    "text": "」 我更加確定這个新聞無啥物價值，老楊看起來當然毋是大好人，阿朱紅應該嘛毋是大歹人，唯一有可能的新聞，就是萬一老楊真正是予人謀殺的，而且我會使將兇手揣出來的時……只是講，就算按呢，這个新聞對社會敢袂是污染？",
    "paragraph_id": 332
  },
  {
    "title": "金色島嶼之歌",
    "author": "胡長松",
    "text": "這十外年的記者的日子，我已經寫過無數的暴力，無數的金錢騙術，無數的色情，無數的慾望，無數的秘密，有無數的罪惡親像海水溢過生活的埠岸，我長期浸佇這罪惡的海水裡，我麻痺去，我將怹當作正常普通的代誌，尾手，遮罪惡就成做我，成做我的生活，成做我的喘氣，成做我的目光，成做我的頭殼，成做我的血（喔！我汰膏的血！）……假使，尚嫼的狀況，朱紅真正是殺人兇手，又閣代表啥物？",
    "paragraph_id": 333
  },
  {
    "title": "金色島嶼之歌",
    "author": "胡長松",
    "text": "代表這个社會加一个殺人者、一个三歲的孤兒，佮一个正義的鬥士（我蕭某某本人）？或者，佇罪惡的海洋，添一滴小小的油粕〔phoh〕？我雄雄感覺家己是一个製造畚圾的人。阿這一切的一切，予我閣再感覺荒譀〔hàm〕起來，這一切的一切，敢有一个真正的裁判？確實的，我完全毋知影，我干焦知影，我想欲打開一个秘密，一个佮林美雪有關係，佮這个無情或者有情的世界有關係，抑是佮所有這一切攏有關係的秘密。",
    "paragraph_id": 334
  },
  {
    "title": "金色島嶼之歌",
    "author": "胡長松",
    "text": "下晡我感覺真忝頭，規身軀無力，決定先轉去診所洗腎。我倒佇大病房，看隔幾个床，較早老楊慣習倒的病床頂，這馬倒一个少婦，皮膚猶真白真幼，應該是新來的患者。我閣四界斟酌看，才發現這段時間陸陸續續閣有未少新病人，是我真生份的，我才想起著晉前靴護士所講的發便當的代誌：自頂個月開始，每一个洗腎的患者攏會使領一个便當。干焦伊潘仔阿隆想會出來，這是診所「促銷」的手段。",
    "paragraph_id": 335
  },
  {
    "title": "金色島嶼之歌",
    "author": "胡長松",
    "text": "雖然我自起先就無看好發便當的效果，毋過，看起來，這个步數對遮洗腎的歐里桑歐巴桑來講，假若不止仔有路用。我隨就掠一个護士來問，伊講：「是啊！這站仔新患者來未少，病床強欲無夠矣咧。遮患者大部分位另外一間診所徙過來的。」 「敢是因為便當的關係？」 「就是啊，這馬，另外彼間聽講嘛開始欲分便當矣。」 「按呢，遮新患者應該就閣會轉去囉？」 「嘿嘿，你等咧看，伊潘老大閣會有新步哩！」 「啥物新步？",
    "paragraph_id": 336
  },
  {
    "title": "金色島嶼之歌",
    "author": "胡長松",
    "text": "」 這个護士就身軀偃落來，細聲講：「專車接送！服務至上！」 我目睭瞌起來，洗腎機的機械嘎嘎叫，人工腎的紅色透明的管仔，這馬已經印佇我的頭殼，我的垃圾的血經過這个管仔就會使清氣；只不過這个清氣，干焦是暫時的。我的血干焦會使暫時清氣，是毋是佮我身上的罪惡仝款？或者，佮這个社會的罪惡仝款？",
    "paragraph_id": 337
  },
  {
    "title": "金色島嶼之歌",
    "author": "胡長松",
    "text": "我時常聽見身軀邊的患者底佮護士冤家，嫌護士服務嫼，嫌健保補助的藥仔嫼，刺夯夯將「我嘛有納健保費呢」掛佇嘴……有時我愈來愈感覺，這个社會的血，無一定著較清氣我這个洗腎病人。報社高主任講的無毋著，確實，咱的血已經予一種毒素污染去，毋過，遐毒素位佗位來的，伊高主任毋講，伊徛懸懸，干焦恥笑你。",
    "paragraph_id": 338
  },
  {
    "title": "金色島嶼之歌",
    "author": "胡長松",
    "text": "伊講你真汰膏，毋管你按怎講，伊控告你，控告你予人穢〔uè〕垃圾的血，你毋順趁伊的意，伊就用鳥鼠夾仔將你夾起來，這就是咱的光景啦，我雄雄理解真濟代誌，我大聲笑出來。「喂！你看彼个新來的查某患者，靴呢少年。」 林美雪出現佇我的面前，伊的嘴唇擦一款我毋捌看伊擦過的金胭脂，佇紅紅的嘴唇頂懸親像抹一重金油，閣較像是一重蜂蜜，就假若是前一暝相唚的甜味猶留佇頂面。",
    "paragraph_id": 339
  },
  {
    "title": "金色島嶼之歌",
    "author": "胡長松",
    "text": "「因為妊娠毒血症所併發的慢性腎衰竭……」伊按呢講。我偷偷仔瞄彼个新來的病人，確實猶誠少年，伊的面位某一方面來看，有一種特別的光輝。「佇伊有身的第二十四週，醫生檢查出彼个病，給伊講若囝仔提掉，病醫好的機會真大，若無，可能會變甲真嚴重，甚至有一成的可能性會死。伊就是堅持欲給囝仔生落來……」 我發現伊有真穩定、予人感覺平安的面，佇大病房真罕見。「若是你，你會按怎？」林美雪問我。「我會給囝仔提掉吧。",
    "paragraph_id": 340
  },
  {
    "title": "金色島嶼之歌",
    "author": "胡長松",
    "text": "」我講：「所有洗腎過的人攏會像我按呢講吧！」 這句話，我愈講愈心虛，家己嘛感覺家己愈講愈細聲。4 「你看啊！抗議？人家理你嗎？不理嘛！抗議又能怎麼樣？自討苦吃嘛！我告訴你，設定了，這是設定好的東西，你不能挑戰他嘛！何必呢！」 「對不起，伯父您是說飛彈設定嗎？」 「你說到哪兒去了？我是說咱們中國人一致的目標。」 「伯父，我只是勸你要去那裡做生意，小心一點，他們不是省油的燈。」 「他媽的！",
    "paragraph_id": 341
  },
  {
    "title": "金色島嶼之歌",
    "author": "胡長松",
    "text": "還不是因為這頭的一副死樣子把人家給惹毛了嗎！你以為你躲得掉嗎？」 「是！是！伯父您說得是！我們就是被他們夾緊的老鼠……」 我佮我無緣的未婚妻的惡夢，猶原不時來攪擾，而且這遍是去到怹兜的客廳。可怕的所在是，我發現我竟然一直毋敢講出我真實的看法，就算是佇阮分開了後的夢裡。佇怹的面前，是按怎我就是這呢無膽？我感覺真龜怪。阮彼个英明的高主任給我警告，講我若無緊寫一个新聞出來，伊欲直接揣人事部門叫我辭頭路。",
    "paragraph_id": 342
  },
  {
    "title": "金色島嶼之歌",
    "author": "胡長松",
    "text": "「對你，我已經仁至義盡了，別再用什麼因公受傷來嚇唬我，我和勞工局熟得很。報社不可能白養你。要養病就好好養病，我才不想和你打這迷糊仗。你如果有骨氣一點，就聽得懂我在說什麼。」 「報告主任，請再給我一個機會，我這兩天就給你一篇轟動的大獨家。」 「真的嗎？」 「當然是真的。」 就是按呢，我就是遮呢無骨氣無路用的一个人。",
    "paragraph_id": 343
  },
  {
    "title": "金色島嶼之歌",
    "author": "胡長松",
    "text": "透過線索，我揣著楊太太朱紅做空缺的一間塑膠射出工廠，是佇巷仔裡的家庭工廠，工廠的頭家知影我的身分，嘛真配合。朱紅看起來是一个骨力的查某人，肩胛頭闊，手骨粗，佮伊幼秀的五官不成比例，有一个細漢的查甫囝仔黏佇伊的跤邊，我想一定是伊的後生。伊的面色真嫼看，目睭真濁，看會出來長期睏無好勢。伊知影我熟識老楊而且閣是記者，面有驚嚇，我位這種驚嚇臆伊應該無膽刣人。",
    "paragraph_id": 344
  },
  {
    "title": "金色島嶼之歌",
    "author": "胡長松",
    "text": "「有人說，老楊死了幾天，警察找上門以後，大家才知道這件事。妳能告訴我那幾天妳在哪裡嗎？」 「在家裡。」 「既然在家裡，為什麼都不說呢？」 「我慌了，不曉得該怎麼辦。而且小孩子突然發燒了，好燙的。我真慌了。我只是一個女人家。」 「妳有鄰居不是嗎？告訴他們也可以吧？」 「我會怕。」 「怕什麼？」 「我怕警察會來。我怕他們說……」 「說妳謀殺！」 「嗯！他們老找我麻煩。」 「怎麼找你麻煩？",
    "paragraph_id": 345
  },
  {
    "title": "金色島嶼之歌",
    "author": "胡長松",
    "text": "」 「沒有身分證之前，我老是躲著他們找工作的。」 「老楊到底怎麼死的？」 「吞安眠藥死的，一大把。我有他的遺書。」 「遺書上寫什麼？」 「寫說他怕火，要我為他土葬。」 「所以妳已經葬了他。」 「還沒有。人還在殯儀館。我託了人找地方葬他。」 「遺書上還寫什麼？」 「我不想說。」 「我和檢察官很熟，我可以請他們來驗屍。」 「我才不怕驗屍。」 「他為什麼要自殺？」 「我不想說。",
    "paragraph_id": 346
  },
  {
    "title": "金色島嶼之歌",
    "author": "胡長松",
    "text": "」 「妳上個月才拿到身分證，對不對？」 「嗯！」 「為什麼妳拿到身分證，他就自殺了？」 「我不想說。」 「他常打妳吧？」 「那是我的事。你憑啥用這種口氣質問我？」 「那我寫在報上，讓檢察官來猜吧。」 「這個……」 「坦白講，我們省點事。我是懷疑妳謀殺，所以才要訪問妳的。這是我的工作。更何況老楊算是我的朋友，妳就算是我的嫂子。要不，你就說服我他自殺的理由，那麼我就不寫了。",
    "paragraph_id": 347
  },
  {
    "title": "金色島嶼之歌",
    "author": "胡長松",
    "text": "我也是人，妳的孩子還這麼小，我實在不想和你作對。」 「真的嗎？」 「我保證。」 「我只是一個女人家。」 「我知道。你只要告訴我，老楊到底為什麼自殺？」 「唉！好吧，我告訴你。就是為了一封信。」 「什麼信？」 「是我家鄉的愛人寄來的信。」 「妳家鄉還有愛人？」 「是的，老楊是知道的。先生，事到如今，告訴你也無所謂了，我只能相信你的人格了。",
    "paragraph_id": 348
  },
  {
    "title": "金色島嶼之歌",
    "author": "胡長松",
    "text": "其實，老楊的身體不好，我們夫妻從一開始就是不能辦那事的，但我卻懷了孕，那時他就知道了。三年前，老楊帶了我返鄉探親，我的孩子就是在那個時候和我的愛人有的。回來後，老楊發現我懷孕了，一直狠狠打我，但最後，他居然要我把那孩子生下來。先生，您瞧，就是您眼前的這一個。」 「原來如此。但到底你們還是相安無事了，不是嗎？」 「是相安無事了。但老楊說他日子也不多了，他要這個孩子送他的終。",
    "paragraph_id": 349
  },
  {
    "title": "金色島嶼之歌",
    "author": "胡長松",
    "text": "我不是狠心人，我是得答應他的，而且我是真心答應他的。這個孩子跟了他的姓，我是不會改的，因為我的丈夫老楊是我的恩人。」 「那麼，你說的信又是怎麼一回事呢？」 「信是我家鄉愛人寄來的。他知道我滿了八年，有了身分證，要我快辦手續讓他依親來台灣攢錢。",
    "paragraph_id": 350
  },
  {
    "title": "金色島嶼之歌",
    "author": "胡長松",
    "text": "不好的是，這封信教老楊給收到了，先生您知道的，這是一封愛人寫給愛人的信，會有教人眼紅的字眼兒，全世界的愛人都那樣寫信的……」 「所以，他自殺了，也在遺書裡提起了這件事？」 「是的，先生。對不起，我不能再說了。」 遐是一个禮拜六下晡，我牽林美雪的手佇舊市政府頭前的廣場散步。廣場中心的噴水泉噴甲懸懸懸，假若規个城市的歌聲攏集中佇遮。",
    "paragraph_id": 351
  },
  {
    "title": "金色島嶼之歌",
    "author": "胡長松",
    "text": "我知影我已經無新聞通寫，而且，我嘛決定離開記者的空缺，這件代誌我本底認為會誠歹面對，結果，作出決定，才發現不止仔簡單。阮坐佇噴水泉邊的石椅，有一群白色的粉鳥歇來阮的身軀邊。「先生，我報一个好消息予你知。你敢知影明仔載是啥物日子？」 是一个白頭毛的歐巴桑，穿一軀素淨的米色洋裝，頜仔頸有一條銀色的十字架旆鍊。伊滿面是縐痕佮笑容。我擔一个肩：「我毋知。啥物日子？",
    "paragraph_id": 352
  },
  {
    "title": "金色島嶼之歌",
    "author": "胡長松",
    "text": "」 伊提一張單仔予我，講：「明仔載是復活節。耶穌釘佇十字架頂頭擔咱一切的罪罣，替咱死，祂赦免咱，三日後復活，升天，勝過死，掣咱得永生。」 林美雪笑笑，直直搖頭，看起來有淡薄仔不安，伊將我的手搙甲愈絚。「多謝！阮無……」 「上帝祝福恁翁仔某！」 林美雪的面閣紅起來。歐巴桑斡身行向另外一群人。彼群白色的粉鳥因為伊行過就飛起來。",
    "paragraph_id": 353
  },
  {
    "title": "金色島嶼之歌",
    "author": "胡長松",
    "text": "我想伊的話，感覺好奇，就對伊的尻脊骿喝講：「歐巴桑，妳拄才講祂擔咱一切的罪罣？」毋過，伊無聽著。伊已經行入彼群人中央。我想著的是陽台頂的彼隻鳥鼠，我給林美雪講：「我應該愛先赦免彼隻鳥鼠，假使真正有誰會使赦免我。」按呢講的時陣，我就看見陽台頂的籠仔已經予我打開，彼隻鳥鼠吱吱吱走出來，佮我四蕾目睭相對相。",
    "paragraph_id": 354
  },
  {
    "title": "金色島嶼之歌",
    "author": "胡長松",
    "text": "我給林美雪攬絚絚，伊親像蜂蜜靴呢甜的嘴唇就再一次唚佇我的面…… 2006/11/30 初稿 2006/12/2 校對 2013/5/25再校對 \f白耳仔佮我                1     我毋知影妻是按怎會去買彼隻鳥仔轉來，伊講：「佇夜市仔看著，感覺伊可憐，就給買轉來矣。」我給斟酌看，是白耳畫眉。",
    "paragraph_id": 355
  },
  {
    "title": "金色島嶼之歌",
    "author": "胡長松",
    "text": "鳥仔予妻囥佇房間頭前的陽台，一透早，唉就假若有心理病仝款，啾啾叫，叫袂煞，佇籠仔內khok-khok跳懸跳低，害我倒佇眠床頂嘛聽甲無張持緊張神經質起來。我給妻講：「妳敢會使叫彼隻有病的白耳仔莫閣khok-khok跳矣？若無，規氣給放放出去。」妻應講：「啊就是按呢毋才看伊可憐的嘛！閣再講，按呢的鳥仔給放出去，嘛干焦是揣無吃、飫死一條路爾敢毋是？」妻真堅持，我只好繼續接受伊佮鳥仔精神上的苦毒。",
    "paragraph_id": 356
  },
  {
    "title": "金色島嶼之歌",
    "author": "胡長松",
    "text": "閣較害的是我自來毋捌想過，我一日透早會因為醫學的特殊理由佮妻鬥陣。伊量體溫，判斷彼日是「排卵期」，就要我請假佮伊去婦產科做檢查，尚重要的是，佇檢查晉前，夭壽骨阮閣必須要先合房〔kap-pâng〕。彼个檢查有一个奇怪的名叫做「性交後試驗」。佇按呢的早起無閒彼項予我感覺真無神，見若毋是位感情的角度出發的，哼我認為伊就屬佇獸類的層次。",
    "paragraph_id": 357
  },
  {
    "title": "金色島嶼之歌",
    "author": "胡長松",
    "text": "好笑的是規个過程平波波無起無落，袂輸一个唐突恬靜的儀式，一直到結束，我遂完全無臭無汗（毋就假若一隻狗？）事後妻恬tsuh-tsuh倒值床頂袂振袂動，伊講，是醫生交待的。「這是稠〔tiâu〕胎的姿勢，要維持半點鐘。」伊的聲調內面有一款莊嚴的母性的氣氛，予我笑出來。伊看我嘻嘻哈哈，就受氣矣，頭斡過來講：「敢講這件代誌你無責任？閣有，尚急欲抱孫的人敢毋是恁老爸？」   這站，親像按呢的情形已經無特別。",
    "paragraph_id": 358
  },
  {
    "title": "金色島嶼之歌",
    "author": "胡長松",
    "text": "拄結婚的時，因為猶未生子，我佮妻確實享受過一段清閒自在的日子，上山落海，嘛做伙去過幾落个國家蹉跎；毋拘，當阮想起要有囡仔的時，這个清閒遂就成做壓力矣。阮一直無法度有囡仔。沓沓仔〔ta̍uh-ta̍uh-á〕，阮鬥陣的時所想的全是這个任務，這予人真厭僐無神。妻認為一定是佇伊或者是我成長的過程中，有啥物無發現的罪，所以伊的腹肚才會到今無動靜。所以，伊堅持要揣出彼个罪。",
    "paragraph_id": 359
  },
  {
    "title": "金色島嶼之歌",
    "author": "胡長松",
    "text": "這馬，「罪」的想法含〔kânn〕佇阮中央，已經成做一粒我心肝頭的臭膿。我毋知影按呢的看法位佗來的，毋過，我按算拒絕伊。哼哼，自古來，刣人放火的惡人定定是子孫仔滿堂敢毋是？病院診間的壁頂頭掛一幅白鸛〔kuàn〕展翅的圖。晉前佇我佮妻的房間壁的頂頭，嘛捌掛過仝款的一幅，是妻特別揣真久才買著的。北歐的人講囡仔攏是白鸛用嘴咬咧送來的，所以，給白鸛叫做送子鳥。",
    "paragraph_id": 360
  },
  {
    "title": "金色島嶼之歌",
    "author": "胡長松",
    "text": "妻認為掛彼幅圖會予伊好運（若論罪，這个迷信的想法敢會使脫罪？）彼幅圖內面的鸛翼鼓展開，白色羽毛的外圍是一緣烏色的毛，佇日頭下，確實假若有一个白布巾包起來的紅嬰仔予牠抱佇胸坎，我愈看愈綿精。「你敢會留佇遮？」妻欲做內診的時，護士小姐問我。我搖頭。目睭金金看另外一个查甫人給傢俬囥入妻的身體，閣按怎講我嘛無法度慣習。「按呢，請先口面等。等一下會閣請你入來。",
    "paragraph_id": 361
  },
  {
    "title": "金色島嶼之歌",
    "author": "胡長松",
    "text": "」護士小姐假若知影我的礙謔〔ngāi-gio̍h〕，用一个同情的聲調講。我就佇候診室等。安徒生捌寫過一篇白鸛的故事，內面講有一群狗怪囡仔唱歪歌恥笑當底學飛的白鸛的鳥仔子，路尾手，彼群白鸛學會曉飛了後，真袂爽，就給一群死去的囡仔送予遐狗怪囝仔做小弟小妹──我給妻講這个故事，奇怪，伊聽了真無歡喜，認為我故意講歹聽話予聽。尾手過無二日，伊就給彼幅圖位壁頂提落來。這馬想來，妻所講的罪，嘛毋是完全無道理。",
    "paragraph_id": 362
  },
  {
    "title": "金色島嶼之歌",
    "author": "胡長松",
    "text": "我敢是彼群恥笑白鸛的囡仔的其中一个？這个想法沓沓仔佇我的心內茁芛〔puh-ínn〕：我知影，佇表面的「我」下面，恐驚有另外一个「我」，阿彼个「我」的想法閣是hiah呢汰膏垃圾，完全是表面的「我」無法度承認的！「先生，請入來。」護士小姐叫我。",
    "paragraph_id": 363
  },
  {
    "title": "金色島嶼之歌",
    "author": "胡長松",
    "text": "妻已經peh起來坐佇椅仔頂，掛金框目鏡的醫生一直看電腦螢幕：「佇拄才的檢查，太太的子宮頸發現有12隻精蟲，這表示精蟲的數量、活動力閣有對子宮頸黏液的穿透力正常無問題。一般來講，子宮頸黏液是精蟲向前泅最大的阻礙，有通過12隻已經是袂嫼。」這表示啥物，我想無，醫生嘛講袂清楚，總講一句，伊給阮恭喜，因為阮猶閣真有機會有囡仔，毋過要繼續打拚。毋知是安怎，我真討厭看彼个醫生的面。",
    "paragraph_id": 364
  },
  {
    "title": "金色島嶼之歌",
    "author": "胡長松",
    "text": "行出診間我挑故意假笑魁：「我甘願給神求嘛無相信這个醫生的話。」妻就給我凝：「哼！你的信心敢袂傷大？」伊焦笑二聲。我雄雄發現這已經毋是我所熟悉的彼个妻（老實講，位阮想欲生子，我就毋捌聽過伊笑），聲調內面，有我無法度瞭解的不滿。2   暗暝，阮社頭仔迎鬧熱，阮爸自幾日前一直堅持我要去吃辦桌，因為是地方難得的神農大帝刈香，幾年一擺。",
    "paragraph_id": 365
  },
  {
    "title": "金色島嶼之歌",
    "author": "胡長松",
    "text": "印象中這款代誌是阮阿公的穡頭，阮爸一向是激外外毋捌底插的，毋過，阮阿公二年前過身去矣，這遍阮爸遂變做阮林家的大家長，雄雄熱心甲。阮爸的意思假若講這是伊的面子，所以，我一表示我尚好莫吃拜拜的時，伊就激面腔予我看，真有欲斷絕爸子關係的範勢，這予我真不安。",
    "paragraph_id": 366
  },
  {
    "title": "金色島嶼之歌",
    "author": "胡長松",
    "text": "我認為我的老爸並無顧慮我的想法，因為我的丈人規家是基督徒，閣再講我為著娶妻，表面上嘛勉強洗禮矣，這馬閣是佇阮丈人的建設公司吃頭路，我相信阮爸的堅持干焦會造成我的不幸爾爾。「好啦，恁尪仔某掣〔tshuā〕來孝孤就著啦。恁契爸火樹叔公嘛八十外仔外矣啦，這回的香刈了，敢猶閣有後一回就毋知矣啦！」阮母仔按呢嚅〔nauh〕：「無，嘛看佇恁契爸仔的面子，伊外疼你咧！",
    "paragraph_id": 367
  },
  {
    "title": "金色島嶼之歌",
    "author": "胡長松",
    "text": "」   我的契爸火樹叔公，是六七十冬前神農大帝揀選的老乩童，我細漢歹io飼，阮母仔就給我契予伊做子，逐冬過年初二的查某子日攏要轉去怹兜吃飯吃到16歲，彼是阮hia的例。Hín時我的頭殼熠過一个畫面，是幾年前火樹叔公去到阮兜園仔做客的情景，阮欲種一欉桂花，伊提圓鍬鬥相工翻土，是幾十年專業的老農夫的正範〔pān〕的屈勢。日頭照佇伊規面的汗頂頭，予人一款特別深的年歲的印象。",
    "paragraph_id": 368
  },
  {
    "title": "金色島嶼之歌",
    "author": "胡長松",
    "text": "拄才阮母仔講話的口氣有淡薄仔稀微。我問阮母仔：「誰知影神農大帝是誰？恁拜的是誰恁敢知？」我就聽見伊「唉！」吐一个大氣。伊講：「唉，譀譀〔hàm〕矣啦！」   哼哼，這款鬼神的代誌，這馬我是真無想欲信斗的。怹一隊人馬天未光就出門，去到屏東的海墘仔刈香，閣倒轉來到社頭已經是下晡三四點，挵鼓挵鑼，鬧熱彩彩，假若欲給規个社頭囂〔hiau〕過來的款。",
    "paragraph_id": 369
  },
  {
    "title": "金色島嶼之歌",
    "author": "胡長松",
    "text": "我無倚過，是到暗頭仔怹給桌擺出來，我才佮妻勉強到位坐桌吃飯。妻僐僐講：「若是阮爸知影，定著無歡喜的。」   「毋是逐項攏要予知嘛。」我按呢應。彼桌菜是袂歹吃，嘸過阮坐傷頭前，卡拉OK康樂隊的歌聲予阮真歹消化。我略仔算，全部擺三四十塊桌坐滿滿，規个社頭的人攏來到位。姓吳的、姓林的、姓簡的、姓李的，我自從退伍回鄉到今，毋捌看著這呢濟鄉親坐做伙，阿恐怖的是，假若每一个面我攏熟悉熟悉，毋過遂喝袂出名。",
    "paragraph_id": 370
  },
  {
    "title": "金色島嶼之歌",
    "author": "胡長松",
    "text": "其中我感覺有幾个少年家仔特別面熟，問阮母仔，伊講：「遮少年輩的，我嘛捌無二个啊！」按呢二三擺，我就無閣問矣。桌擺佇阮社頭的下路，是我做囡仔走闖的所在，桌邊拄好是彼欉阮時常佇樹下蹉跎的檨仔樹，阿佇彼條下路，阮嘛時常踢銅管仔，銅管仔飛出去的乒乒乓乓的聲那像閣真明，毋過，我給頭斡來斡去，按怎都認無一个囡仔伴。我雄雄發覺家己是故鄉的外地客。「你看彼康樂隊，敢講恁地方的人攏是遮呢無聊的？」妻講。我無應伊。",
    "paragraph_id": 371
  },
  {
    "title": "金色島嶼之歌",
    "author": "胡長松",
    "text": "阮爸佮我的阿叔一直叫我上台唱歌，真心適，怹攏講愛聽我唱歌，我一直應好，毋過一直無唱。台頂的彼个查某主持人自稱阿美，妝畫真厚，穿紗仔衫，低俗裸露，對每一个上台唱歌的人攏會司奶二句，閣給伊的胸仔貼佇怹的身軀khok-khok-kô；無三二下手，我的雞母皮已經交落〔kau-la̍uh〕規土腳。我閣詳細看，he是最近真時行的貨車所改裝的流動舞台，是給貨車後斗的車廂四面展開所成做的金光熠熠、鬧熱扠扠的舞台。",
    "paragraph_id": 372
  },
  {
    "title": "金色島嶼之歌",
    "author": "胡長松",
    "text": "舞台頂較倚後面的部位徛一塊看板寫「音美歌舞團」，看板的頂頭貼一張紅紙，寫：「恭賀神農大帝刈香繞境大典闔家平安」，看板的後面坐一个彈電子琴的琴師。阿美仔差不多三十外歲欲倚四十，穿一軀粉色有真濟水晶珠的比基尼式的服裝，懸踏鞋真懸，見若人唱歌，伊就伴舞，二个奶仔佇懸懸的台頂動動晃；特別若是歐里桑，伊就將胸仔貼佇怹的身驅lù懸lù低，閣手牽手跳舞。「夭壽喔，去佗揣來這个妖精？",
    "paragraph_id": 373
  },
  {
    "title": "金色島嶼之歌",
    "author": "胡長松",
    "text": "」台仔腳的歐巴桑嘛笑加咬咬叫，就算台頂佮妖精跳舞的是怹的老伴，嘛假若無要無緊的款。哼哼，成實是 HYPERLINK \"http://203.64.42.21/TG/Concordance/kwic.asp?",
    "paragraph_id": 374
  },
  {
    "title": "金色島嶼之歌",
    "author": "胡長松",
    "text": "hp=hl&su=嬈記記\" \\t \"down\" 嬈記記無正經的歌舞暗暝矣……我想欲將目睭徙開，毋過真無法度，我的目神不時貼佇彼个主持人阿美仔的胸坎……   就佇這个時陣，我的手機仔喨〔liang〕起來，偃頭一看，是我無熟悉的電話號碼，我給切斷，結果伊過一下仔閣喨，我切斷，閣喨，按呢二三擺，我就給接起來。想袂到，電話的彼頭是一个查某囡仔的聲，我感覺毋著，緊離開座位，行去較無人的所在。",
    "paragraph_id": 375
  },
  {
    "title": "金色島嶼之歌",
    "author": "胡長松",
    "text": "「請問敢是Arthur？」   「按怎？」   「有一件代誌…我想欲當面給你…唉呀…咱敢會使見一个面？」伊的聲音聽著真秘四，假若底哭，小可稀微悲傷。「小姐，等一下。妳是誰，我敢捌妳？」   「敢講，你袂記矣？我是，曾麗雲啊。」   「曾麗雲……曾麗雲……啊，我想起來矣，是妳！」是較早佇佚迌場所熟悉的一个查某囡仔。伊講：「我這馬佇會場呢！我拄才有看著你。」   「哦？",
    "paragraph_id": 376
  },
  {
    "title": "金色島嶼之歌",
    "author": "胡長松",
    "text": "」我驚一趒，四界相一下，看無伊的影跡。伊繼續講：「我是來鬥相工辦桌的啦。」   我沓沓仔想起伊的面，佮伊這馬秘四的聲合〔kap〕做伙，雄雄抱心起來……彼是一个無真醒目，某一方面來講，是傷過膨皮大箍的面……閣再講，伊的哭聲真歹吉兆，若會使選擇，我甘願予人倒會仔嘛無要啥物代誌佮伊有關係！伊本底隨欲佮我見面，毋過我講無方便，所以給拒絕。",
    "paragraph_id": 377
  },
  {
    "title": "金色島嶼之歌",
    "author": "胡長松",
    "text": "事實上，我無想欲閣插伊，只是伊佇電話中苦苦哀求，我驚伊亂，所以勉強佮伊約一个時間地點，了後，隨就給電話掛掉。行轉去座位，妻問我電話誰敲的，我烏白講一个同事的名，毋過，位妻僥疑的眼神裡，我隨就真後悔我所講的白賊。暗暝佇眠床頂，我夢見彼个叫做阿美的主持人。我實在毋知影伊按怎看上我的，佇夢中，主持人行落舞台，來到我的身邊，完全毋管我的妻抗議，給我揪上台。",
    "paragraph_id": 378
  },
  {
    "title": "金色島嶼之歌",
    "author": "胡長松",
    "text": "我只好唱一條洪一鋒的〈放浪人生〉交差，彼是阮社頭的人攏甲意的歌。我聽見台下的噗仔聲，毋過看袂著阮厝裡的人，包括妻。佇我唱歌的時，主持人阿美仔為我伴舞，然後，伊牽我的手跳舞，閣將身軀貼佇我的身軀。最後伊的二粒親像雞規的大奶仔絚絚貼佇我的胸坎，柔閣軟、燒落燒落，我一下手感覺強欲袂喘氣，唱袂出聲。我的頭殼雄雄親像入魔公，一偃頭，發現阿美仔的面遂變做曾麗雲的膨皮面，續落，閣變做妻的面。",
    "paragraph_id": 379
  },
  {
    "title": "金色島嶼之歌",
    "author": "胡長松",
    "text": "四箍輾轉一下手攏暗落來，親像烏暗的一片樹林。我緊闖落台，遂看見一隻灼火的虎位樹林內面行出來，恬恬徛佇我的面頭前，牠的目神是燒燙燙的火箭耀〔tshiō〕過來……   我喝一聲就醒來，半暝矣，彼隻白耳仔竟然閣佇陽台跳懸跳低……   3   Dante佇《神曲》的第一句話寫：「當人生半途，我迷失佇一座烏暗樹林。欲講出彼个樹林有外呢拋荒、肅靜佮曠闊，是外呢仔困難啊！」   這就是我的心情。",
    "paragraph_id": 380
  },
  {
    "title": "金色島嶼之歌",
    "author": "胡長松",
    "text": "講著曾麗雲，實在講，攏要怪彼暝佇KTV酒店，飲傷濟酒矣啦。因為建案的圖一直無法度通過，公司建築課的老李的有建議，所以阮才會按捺都發局的承辦王科員去飲酒唱歌。彼暝阮是三个人，一个人揀一个小姐來坐檯。王科員是三十出頭歲的緣投仔sàng，穿白seh-tsuh，一開始秘四秘四，菜鳥仔款，毋過坐檯的小姐一坐定，佮伊乾二杯燒酒落肚，伊膽頭在矣，手就攬佇伊的腰，腫頭仔蟯〔ngiauh〕咧蟯咧底烏白挲。",
    "paragraph_id": 381
  },
  {
    "title": "金色島嶼之歌",
    "author": "胡長松",
    "text": "哼哼，有影這款泡〔phānn〕查某的步數免人教，通世間哪會有菜鳥仔？自然仔自然就成做老鳥一隻。媽媽桑Dora假若無檯通轉，留佇阮的包廂直直添酒勸酒，續落，閣參阮喝酒拳，阮就是按呢才飲一下傷濟去的。",
    "paragraph_id": 382
  },
  {
    "title": "金色島嶼之歌",
    "author": "胡長松",
    "text": "曾麗雲並毋是坐檯的小姐，實在講，伊遐呢膨皮大面，媽媽桑Dora嘛無可能予伊坐檯；怹是踞佇土腳，專門擦桌仔、捧菜、斟酒的女服務生，人叫怹公主，怹佇包廂之間走桌服務，一般來講，是無人會去交插〔tshap〕著的。我想，一切就因為飲傷濟酒矣。哼，我知影老李的平常時仔就看我無目地，我看，彼日伊是酒後吐真話，事實上為著佮我爭副總的位，我早就已經聽著袂少風聲。",
    "paragraph_id": 383
  },
  {
    "title": "金色島嶼之歌",
    "author": "胡長松",
    "text": "怹三个小姐佇舞池給王科員攬咧唱歌跳舞的時，老李的提酒甌敬我，彼時陣伊已經飲甲一个面紅貢貢。「唉，來啦處長，我老李的敬你啦！屎怹娘你要知呢，我敬酒，並毋因為我愛飲酒呢！」 「哦？」 「你愛知呢，吃人的頭路，我李某人，按呢飲酒嘛是姑不而衷呢！望你小牽成啦！」 「老李的，講這敢是話？我先焦啦！三八兄弟，咱攏是吃人頭路啦，我敬你啦！」我飲焦，伊嘛飲甲焦。",
    "paragraph_id": 384
  },
  {
    "title": "金色島嶼之歌",
    "author": "胡長松",
    "text": "伊閣開嘴講：「無nooh處長，董的是恁丈人呢，你外清靠鬆勢咧，阿阮這，吃頭路人，佮你哪會比的？」 老李的大我的歲，子已經讀國中矣，伊本身閣是國立大學建築系畢業的，當年是建築師牌考無過，才暫時來滯阮丈人的公司的，想袂到一滯二十幾冬，牌猶是一直考袂過。伊畫出來的圖是袂嫼，毋過到今猶閣要寄別人的名。我的丈人對這點真無諒解，認為老李的上進心無夠，「莫怪一張圖到今審袂過！",
    "paragraph_id": 385
  },
  {
    "title": "金色島嶼之歌",
    "author": "胡長松",
    "text": "」為著這个案，老李的已經予阮丈人爸罵甲臭頭去。當然老李的有話講，伊認為就是伊自少年為公司拚命，才會錯過讀冊考牌的好時機。「哼！董的講這哪會著？無扈斗啦！」伊時常按呢嚅。相對，建築毋是我的本途，我是讀藝術的，圖加減會曉畫，毋過起厝是外行；我佮妻佇大學就熟悉，是因為妻，我才通有這个處長的頭銜的，所以佇公司，一寡生理的鋩〔mê〕角，應酬外務的場面，確實嘛攏要老李的掣路。當然老李的話裡有剾洗，我聽會出來。",
    "paragraph_id": 386
  },
  {
    "title": "金色島嶼之歌",
    "author": "胡長松",
    "text": "伊飲酒了的目睭圓車車，我位伊的目神裡發見對我的恥笑，底笑我是吃軟飯的，精差無講出嘴爾。所以我真袂爽。「講話敢就遮鹹？飲酒就飲酒，幹！講阮丈人是何必？」 「這間公司是伊講準算，無講伊欲講誰？」 「你敢定著要按呢糟蹋我？」   「處長，我無這个意思喔！閣再講，我講的佗位毋著？若有好某，我嘛想欲娶一个著否。毋過，我有我的原則啦，比如講，若是因為按呢欲叫我背祖入教，哼哼這，我是做袂到的。",
    "paragraph_id": 387
  },
  {
    "title": "金色島嶼之歌",
    "author": "胡長松",
    "text": "」   「駛怹娘，老李的，你講啥siô？恁爸入教佮怹啥致代？阿若照你的意思，我毋就是吃飯坩中央的，攏袂做主tsit？我給你講哦，尊嚴是一个查甫人的內褲哦，你攏免穿內褲行路呢？你家己袂泅，怪位我遮來是啥物意思？」   老李的聽我按呢講，嘛袂爽起歹，酒甌仔囥咧徛起來。「你講啥siô話？是誰袂泅？」   「我講你啦！」我嘛徛起來。",
    "paragraph_id": 388
  },
  {
    "title": "金色島嶼之歌",
    "author": "胡長松",
    "text": "邊仔本底底唱歌跳舞的王科員佮三个小姐，聽阮底大細聲嚷，驚一趒，一下手恬落來，偆電視的音樂聲家己底彈〔tân〕。老李的二蕾目睭gîn-òonn-òonn看我，用輕視的口氣講：「著啦，我是袂泅啦！毋過處長，你拄才講尊嚴是一个查甫人的內褲，借我給你改一句，若我看，內褲才是一个查甫人的尊嚴啦！",
    "paragraph_id": 389
  },
  {
    "title": "金色島嶼之歌",
    "author": "胡長松",
    "text": "怹爸李某人，尚起碼閣敢佮人嗆注〔tù〕，怹爸毋是某奴，怹爸的內褲是家己管的，阿若欲揣啥人褪就揣啥人褪，猶毋免給某報備的啦！哼這點查甫人的氣魄，誰做會到？」   「哼！」我給我的酒杯大力宕佇桌頂，內面的whisky溢溢出來，潑規桌。怹 hia小姐驚阮二个成實冤家起來，就位舞池行轉來膨椅這頭欲做公親。王科員緊抵薰予阮，媽媽桑Dora聽著聲，嘛闖入來。我講：「哪會做袂到？",
    "paragraph_id": 390
  },
  {
    "title": "金色島嶼之歌",
    "author": "胡長松",
    "text": "無，來續攤嘛，小姐掣咧，你有查某人緣，我就無nih？毋免靠勢你老鳥囂掰，怹爸予你看一下仔世面！」   「哼哼！揣查某，開錢揣的有啥通囂掰？用錢搧七仔的步數啥人袂曉？我給你看出出啦，你連開查某的kioh數都無啦！」   老李的講煞，頭斡過坐落。順這个勢，媽媽桑Dora佮靴小姐嘛揪我的手，按捺我坐落。王科員隨給la̍ih-tah拄過來，先為我點薰，嘴一面講：「唉呀，林少董，攏家己人，家己人嘛！",
    "paragraph_id": 391
  },
  {
    "title": "金色島嶼之歌",
    "author": "胡長松",
    "text": "」   媽媽桑Dora倚佇我的身軀，用手貼我的胸坎。Dora是三十外歲人，我才發見伊的芳水有一種野芳味，佮伊鈕掠的氣勢真四配。伊嘛講：「是啊，規氣算我毋著，給恁斟傷濟酒矣啦！我賠罪我賠罪，失禮hoonnh！攏家己人，家己人嘛！」伊那講若iat手，叫外面的公主入來，伊吩咐講：「妹妹！桌仔擦一下！",
    "paragraph_id": 392
  },
  {
    "title": "金色島嶼之歌",
    "author": "胡長松",
    "text": "」      彼个妹妹提一塊桌布行入來，可能干焦二十出頭歲，穿一條短短的牛仔裙，身軀囊一領粉紅仔色圓領的薄T-shirt，彼是怹公主穿的制服。伊na踞咧擦桌仔，膨皮的面仔na因為現場的氣氛出現緊張的表情。老李的講「你連開查某的kioh數都無」的大嚨喉聲，假若閣佇我的頭殼底轉踅，底激我。（哼！啥物腳數〔kha-siàu〕？你看咧，我欲揣誰就揣誰！）   「喂！這个公主，妳叫啥物名？",
    "paragraph_id": 393
  },
  {
    "title": "金色島嶼之歌",
    "author": "胡長松",
    "text": "」   伊驚一趒看我，閣斡過看Dora。Dora講：「董的底問，妳是啞口喔？」   伊才細聲仔講：「我叫做曾麗雲。」   「阿妳幾點下班，我請妳吃消夜按怎？」   伊頭偃落。「敢講妳毋免下班的？」   媽媽桑Dora輕輕仔起腳踢伊的腳倉，伊頭夯起來，用真青驚的目睭看我。4   因為酒飲濟，我的頭殼直直搐。我家己掣曾麗雲出來，落計程車，曾麗雲假若一隻狗仔子仝款綴佇我後面行。",
    "paragraph_id": 394
  },
  {
    "title": "金色島嶼之歌",
    "author": "胡長松",
    "text": "「董的，我敢會使問你，消夜吃了我敢會使先走？因為我續落閣有一个班要上。」伊講話的聲調真細膩，驚我受氣的款。「閣有班？」   「嗯。」   「閣有班？妳敢有必要hiah拚？」   「我想欲儉一條錢。就是為著按呢，我想，較拚咧，按怎，攏無要緊矣……」伊的目睭一直看土腳。（嗯？按怎攏無要緊？）   若講佇彼款所在上班的查某是外呢高尚，這我毋信，哼就算講只是捧菜的公主嘛仝款啦。",
    "paragraph_id": 395
  },
  {
    "title": "金色島嶼之歌",
    "author": "胡長松",
    "text": "這是一向我對曾麗雲這款查某囡仔的判斷。我的心肝頭有一个想欲冒險的感覺蟯起來，有一口濁濁的氣塞佇胸仔。（你連開查某的kioh數都無啦！）伊講「按怎攏無要緊」的時，敢有考慮著彼項代誌？就算我知影冒險真害，我嘛無法度阻止家己鑽入彼个深坑。我看著路邊Hotel的看板燈火閃熠，心內想，老李的講的無毋著呢，我敢敢給伊掣入去hia？",
    "paragraph_id": 396
  },
  {
    "title": "金色島嶼之歌",
    "author": "胡長松",
    "text": "阮經過的巷仔口，有一个青瞑的阿婆仔底賣刮刮樂彩券，伊孤單一个，直直招呼人買，生理真嫼的款。曾麗雲要我停一下，伊位伊的皮包仔扲二百箍出來買，因為動作笨閣青狂，零角仔落規土腳。伊踞落去抾，直直給我講歹勢。阿婆仔給彩券提予伊的時給說多謝：「小姐，妳好心會有好報喔！」 「哦，想袂到妳hiah有愛心呢……妳毋是講欲儉錢，煞閣按呢開錢買彩券？敢講妳成實相信彼錢是怹得的？",
    "paragraph_id": 397
  },
  {
    "title": "金色島嶼之歌",
    "author": "胡長松",
    "text": "」 「錢是誰得的我毋知矣，毋過，若是行過無買，我就會直直想這件代誌……按呢足討厭的，所以，規氣就買矣！」 佇港邊的小pub，阮叫小菜來吃。五彩燈耀佇伊的面，伊的目尾有青春的色水，予原底膨皮的面無hiah歹看。我嘛注意著，伊干焦是面較膨皮爾，論其實，伊的身軀瘦中帶柔，有嬈玲瓏的身材骨格；阿伊勻勻仔、小可夯懸閣司奶的聲調，嘛給五彩的燈影加添一款放散〔pàng-suànn〕的野味佮風情。",
    "paragraph_id": 398
  },
  {
    "title": "金色島嶼之歌",
    "author": "胡長松",
    "text": "伊離開座位去洗手的時，我叫服務生來，問伊若請查某囡仔飲要啥物酒較好，伊的表情神秘，給我睨一下目，講：「長島冰茶。」 「哦？」 伊給聲壓低講：「長島冰茶其實毋是茶，是酒，因為甜甜，一般查某囡仔飲較會落，所以給名號做茶……毋過伊的酒精分真重……先生你是老鳥，這應當知影才著啊！」服務生講「老鳥」的時，戲謔〔hì-hiauh〕的笑容予我真袂爽快，假若已經認定我頭殼內的數想。毋過我猶是吩咐伊捧彼款酒來。",
    "paragraph_id": 399
  },
  {
    "title": "金色島嶼之歌",
    "author": "胡長松",
    "text": "伊行轉來，並無問酒是啥物酒，杯甌仔捧起來就假若底吸可樂仝款吸幾若嘴，伊khok-khok吸，我想欲叫伊莫吸hiah雄，毋過我無開嘴。酒飲落了，伊規个面放鬆矣，講話的聲調嘛懸起來，原底猶小可有的生份佮秘四一下手攏失蹤去。「這款酒無像酒呢，董的，這是我飲過尚好飲的物件呢，奇怪……是按怎較早毋知………我足呆的著否，董的？」伊續落講：「你敢知影我的朋友攏叫我啥？」 「我哪會知。",
    "paragraph_id": 400
  },
  {
    "title": "金色島嶼之歌",
    "author": "胡長松",
    "text": "」 「哈哈怹攏叫我膨呆啦，足好笑的著否……膨呆，你敢會感覺我足膨呆的？」 我擔一下肩，講：「袂啊！只是喂，妳叫我Arthur就好，彼是我的名。叫董的足礙謔的。」 「喔，Ar-thur…這酒哪會遮好飲…」伊的面斡東斡西四界相，表現出假若對啥物攏無致重的輕漂範。伊膨膨的面這馬紅吱吱。我想伊的酒量無好。我問伊：「阿妳……敢捌陪人客出來？」（大概嘛無人會揣伊我看！） 伊搖頭。",
    "paragraph_id": 401
  },
  {
    "title": "金色島嶼之歌",
    "author": "胡長松",
    "text": "「若按呢，妳今仔日是按怎欲陪我出來？」 「因為是Dora講的啊，我袂凍予伊無歡喜，按呢我就無頭路矣。唉Arthur，人啊阮就是傷憨矣啦，讀無冊，阮hia的烏面三媽嘛按呢給阮母仔講，講我一世人就注定是按呢……所以我干焦會曉四界做寡無路用的空缺爾…」 「除了公主妳閣做啥？」 「足濟啊，啥物攏做呢。」 伊相東相西、na講話na揪頭毛。毋知為啥物，妻的形影雄雄嘛店我的頭殼內浮花，予我真僐。",
    "paragraph_id": 402
  },
  {
    "title": "金色島嶼之歌",
    "author": "胡長松",
    "text": "我雄雄感覺老李的話裡有真實的一面：位我娶妻的彼日開始，「某奴」二字恐驚就注定要綴我一世人矣。阿若按呢相比評，親像曾麗雲為著錢甘願行入嘻嘩的蹉跎間仔做空缺，看來嘛毋是啥物特別稀奇的代誌。我想起晉前我給阮老爸講我欲洗禮的時，伊講：「若按呢，恁爸死，你這个不孝子欲捧斗否？」 「阿爸，毋是按呢啦。」 阮老爸的面虯〔khiû〕做一丸，講：「毋是按呢無是按怎？猶袂娶就急欲做某奴矣敢毋是？",
    "paragraph_id": 403
  },
  {
    "title": "金色島嶼之歌",
    "author": "胡長松",
    "text": "」 我問曾麗雲：「妳講妳啥物攏做？比如講咧？」 「比如講，洗大樓啦、佇菜市仔口賣囡仔衫啦、加油站加油的啦、總機小姐啦……」 「總機小姐？」 「嗯，就是半暝專門接無聊查甫電話的彼種……」 「喔？」 「妳是講彼種0204的電話？」 「是啊是啊，就是彼種電話啊，Arthur。敢講你攏無敲過啊？嗯，我毋信！」 我毋知影家己哪會搖頭。我gió著伊的尻脊後的方向，拄才的彼个服務生笑笑仔看對這爿來，表情真龜怪。",
    "paragraph_id": 404
  },
  {
    "title": "金色島嶼之歌",
    "author": "胡長松",
    "text": "我講：「哪會欲做彼？接彼款電話，足無聊的敢毋是？」 彼是假仙假tak的聲調，我予家己講的話驚一趒。實際的狀況是，酒精定著已經佇我的頭殼內起酵〔khí-kànn〕，燥嚗嚗〔sòo-pia̍k-pia̍k〕的豬哥蟲佇我的規身軀蟯嗤嘈〔ngiauh-tshī-tshā〕趖。",
    "paragraph_id": 405
  },
  {
    "title": "金色島嶼之歌",
    "author": "胡長松",
    "text": "我想起我嘛捌敲過彼款電話，伊嘴裡所講的彼種無聊的查甫人…… ──彼是洗禮了後我所敢做的尚大的冒險，尚奇怪的是，竟然就發生佇洗禮了彼工的暗暝…… 「只是一个空缺嘛！」曾麗雲給嘴翹起來講。「空缺？阿若等一下妳莫上另外一个班，我掣你去另外一个所在咧，妳敢欲去hannh？」 「彼……就要看是……啥物所在矣……」伊頭偃偃，緊張緊張，手一直tsūn伊的皮包仔帶。",
    "paragraph_id": 406
  },
  {
    "title": "金色島嶼之歌",
    "author": "胡長松",
    "text": "我雄雄感覺伊的聲，真親像彼工暗暝，我佇0204電話彼頭聽著的查某囡仔的聲──幼幼仔假作底哼，有淡薄仔悲傷的聲。「林柏年，我奉聖父、聖子佮聖神的名問你，你敢接受耶穌成做你生命的救主，一世人行十字架的道路，跟綴祂無離？」 「是，我接受。」 我想起我受洗的時，牧師滴水佇我偃低的頭殼頂，我的目墘澹澹，假若有目屎流落來；毋過我的目屎絕對無妻的濟。",
    "paragraph_id": 407
  },
  {
    "title": "金色島嶼之歌",
    "author": "胡長松",
    "text": "妻講彼是伊所看過尚感動人的洗禮，伊講：「因為，這是你的洗禮啊，你敢知影我等這日等外久矣？」 這是我娶伊晉前的代誌，彼時我感覺伊時常有一種溫純的表情，有一種值得一世人追求的媠──遐，恐驚是我接受彼个儀式尚大的原因。毋過這當然毋是洗禮的本質，逐擺想到遮，我攏感覺真不安，有一款欺騙上帝十字架的感覺……事實上，我是為著佮妻結婚，才決定洗禮的，這个事實永遠無法度改變。",
    "paragraph_id": 408
  },
  {
    "title": "金色島嶼之歌",
    "author": "胡長松",
    "text": "阿洗禮彼日暗暝，會刁故意敲0204的電話，敢毋是為著欲給家己提醒這項？因為熠〔sih〕過十字架的畫面，我感覺一陣抱心。我講：「暗矣，你是毋是應該敲電話叫恁盼仔來載妳矣？」 「Arthur董的，你滾笑。我無男朋友啦。」 「哦？」我看伊。伊毋敢看我。我講：「妳有！」 「我無啦！」伊受氣矣。「若無男朋友，hiah呢拍拚趁錢創啥啊？」 「我無愛給你講！",
    "paragraph_id": 409
  },
  {
    "title": "金色島嶼之歌",
    "author": "胡長松",
    "text": "」伊按呢應的時，二紲目屎就流落來，掛佇伊膨膨無真媠的嘴髀。我小可予伊雄狂的目屎驚著，恬恬無講話。過一下仔伊皮包仔揹咧，徛起來。伊講：「阿你拄才講欲掣我去佗位敢毋是？行啊！」 （我已經看出出矣！你連開查某的kioh數都無！） 我的規身軀大大力tshiak一下，假若予電流拍通過…… 5 出門晉前，我專工去陽台看彼隻白耳仔，因為伊已經一暝無叫嘛無跳。雄雄恬落來，對這款病鳥來講，並毋是好代。",
    "paragraph_id": 410
  },
  {
    "title": "金色島嶼之歌",
    "author": "胡長松",
    "text": "論其實伊會使算是一隻袂嫼看的鳥仔，毋過耳仔邊白色的毛一直生到目睭四箍圍，看著袂輸是白色的目睭遮，予人無真坦白的印象（敢講鳥仔嘛有親像咱人的人格？）伊一身軀的毛，已經予伊家己lè甲大孔細離，掠我金金相的目神假若有真深的怨恨。就因為這个予人袂爽的目神，我想欲給放出去；毋過，嘛因為這个予人袂爽的目神，我無想欲予伊遮呢好吃睏。",
    "paragraph_id": 411
  },
  {
    "title": "金色島嶼之歌",
    "author": "胡長松",
    "text": "我干焦給綁鳥籠仔門的幼鉛線解開，哼阿伊若有頭殼有才調，就應當家己給籠仔門托〔thuh〕開飛出去毋才著。我佮曾麗雲約佇中晝。約佇中晝，當然是無向望妻問，更加無向望任何人知影這件代誌。彼擺的大建案順利進行了後，我升做副總經理，佇三面倚窗的辦公室，我看著透早的日頭給街仔路耀甲金siak-siak。我拄坐好勢，秘書就入門來講，我的丈人爸董的欲約我吃中晝。",
    "paragraph_id": 412
  },
  {
    "title": "金色島嶼之歌",
    "author": "胡長松",
    "text": "我只好請伊回覆，講我已經佮一个營造商先約好矣，所以要改一个時間。續落過無外久，秘書閣入來，問我講是欲佮佗一个營造商吃飯，因為建築課老李的已經掣大東營造的人到位，嘛是想欲確定中晝吃飯的代誌。我給伊講：「毋是大東營造，我中晝是欲佮三石營建的人吃飯。妳去給怹講。」 秘書行出去了後，我恬恬看大樓下面的街仔路，車輛來來去去，我對怹的人生好奇起來。確實人佮人之間，生活的水準就是差hiah濟袂比評tsit的。",
    "paragraph_id": 413
  },
  {
    "title": "金色島嶼之歌",
    "author": "胡長松",
    "text": "阿怹 hiah無才調的人常在講我是吃飯坩中央的，彼又閣是按怎？敢毋是怨妒爾？",
    "paragraph_id": 414
  },
  {
    "title": "金色島嶼之歌",
    "author": "胡長松",
    "text": "相對來看，哼哼我真清楚，妻所予我的一切，無別人會使予我，這就是一切原則的原則，雖然，我無通選擇…… 講著曾麗雲，若毋是驚長暝厚夢，我實在真毋甘願插伊，閣再講，哼彼款戲棚頂的戲，戲棚腳何必閣搬咧…… 我感覺真荒譀，彼一暝，長島冰茶的勁尾力假若真強，所致路尾我掣伊入去旅社內的情形，遂連我家己嘛無啥大印象矣……閣較譀的是，經過一段時間，伊的面到底是生做按怎，規个遂嘛愈生份矣。",
    "paragraph_id": 415
  },
  {
    "title": "金色島嶼之歌",
    "author": "胡長松",
    "text": "（若閣一擺，我嘛無想欲佮伊鬥陣喔！） 中晝烏雲位海彼爿來，一目睨就開始落西北雨。我佮伊約佇阮K市捷運R12站的一號出口路邊，我駛車過載伊；毋過我到位的時，伊猶未出現。雨那落那大。我給車停佇路邊等，伊過10分猶未來。我敲電話予伊，伊電話中的聲真雄狂款，直直會失禮：「唉呀，Arthur董仔，你到位矣喔，歹勢，因為發生一寡代誌，請你小等一下，我連鞭到矣hoonnh！",
    "paragraph_id": 416
  },
  {
    "title": "金色島嶼之歌",
    "author": "胡長松",
    "text": "」 我繼續等，一直到伊叩我的車窗──若無是伊叩，我根本就認袂出來，伊已經有身差不多五六個月矣，一圈肚，歸身軀是強欲走樁去的形，原本就膨皮的面這聲變甲膨閣兼腫。（成實的，我毋捌看過遮嫼的查某！）伊夯一枝雨傘，毋過傷細枝，肩胛頭一下手就予雨潑澹去。我開車門喝：「緊入來！」 （喔這个查某，哪會變這个款？） 我的心肝窟仔搐一下，感覺真歹吉兆。伊拄坐好就那喘那講：「遲到失禮啦。",
    "paragraph_id": 417
  },
  {
    "title": "金色島嶼之歌",
    "author": "胡長松",
    "text": "拄才我欲坐捷運的時，有一个囡仔的雨傘佇亭仔腳，予風吹歹去，伊哮甲，講伊會予怹老母摃死……所以，我只好給我的雨傘先予伊，我閣斡轉去厝提。想袂到，一差差hiah久。失禮hoonnh！」 「阿妳的腹肚……妳結婚矣呢？」 「歹勢，雨傘給你滴甲規車。對啦，我就是為著這來揣你的。其實我無確定啦這个囡仔，我猶毋知伊…是阮男朋友的，抑是…你的…」 「啥！妳莫烏白講！",
    "paragraph_id": 418
  },
  {
    "title": "金色島嶼之歌",
    "author": "胡長松",
    "text": "」 「其實我本底無想欲給你講的，我按算家己欲給囡仔生落來飼的…我誰嘛無想欲講…閣再講，我若揣你，我知影你會誤會……」 「等一下等一下，妳先給我講，妳彼時陣毋是給我講，妳無男朋友？哪會這馬閣講無仝話？到底是按怎？」 伊講伊的男朋友彼時陣博輸儌，欠人錢底走路，無要人知。閣再講，佇蹉跎間仔，無人會承認彼的。「所以妳彼時陣hiah呢拚性命趁錢，嘛是為著予恁男朋友還數？」我對這一切半信半疑。「嗯！",
    "paragraph_id": 419
  },
  {
    "title": "金色島嶼之歌",
    "author": "胡長松",
    "text": "其實毋是全攏予阮男朋友啦，閣有一寡予阮朋友，怹講欲做生理……」 「阿伊這馬人咧？我是講妳的男朋友。」 「走矣！」 「走去佗？」 「我毋知啊！Arthur董的，我足呆的著否？」 「阿伊是按怎欲走？」 「攏是我毋好啦，因為伊叫我給囡仔提掉，我毋要。我給講，我一定欲給腹肚內的這个囡仔生落來。我閣給伊承認講，囡仔無確定是伊的。伊一受氣，罵我楊花水性，給我揌〔sai〕一下嘴髀，就走矣！",
    "paragraph_id": 420
  },
  {
    "title": "金色島嶼之歌",
    "author": "胡長松",
    "text": "」 （世間哪有遮憨的查某囡仔？） 「阿恁厝裡的人咧，怹滯佗？」 「怹滯庄腳，厝裡無錢，囡仔閣濟，我國中讀無了，就綴阮男朋友走出來矣，阮老爸講我尚好永遠莫轉去！」 （哼果然是欲來討錢的爾。） 雨雄雄痟落，落甲我給雨摔〔sut〕仔開上大磅，猶是看無路。我只好給車先倚店路邊停，句在雨淋。「失禮啦！",
    "paragraph_id": 421
  },
  {
    "title": "金色島嶼之歌",
    "author": "胡長松",
    "text": "Arthur董的，我是想講這件代誌，你可能會想欲知影，所以毋才會……是按呢啦，彼日我做產檢，醫生講我有啥物妊娠毒血症，伊勸我要給囡仔提起來……毋過我毋敢作主……」 「妊娠毒血症！會按怎？」 「醫生講，我的血壓傷懸，囡仔可能會危險……」伊哭起來。「阿妳咧？」我看伊面色真嫼，嫼甲毋成人。「只要囡仔好勢，我……我是無要緊啦！」 我想想咧感覺毋著，緊給車發起磅，位病院的方向駛去。",
    "paragraph_id": 422
  },
  {
    "title": "金色島嶼之歌",
    "author": "胡長松",
    "text": "6  我直直感覺尻脊骿有二蕾目睭底gió我，予我的尻脊骿那來那燒落。應當有人暗暗底跟蹤，好定是我尚提防的老李的──我後壁的彼台轎車親像就是伊的。一路聽曾麗雲講我才知影，伊落跑的男朋友根本就是sut仔，伊給伊位故鄉掣出來了後，就一直開伊的錢，閣瘋儌愛博〔pua̍h〕。伊是太子爺公的乩身，落跑晉前的穡頭，就是逐日佇怹滯的hia的王武宮練八家將。毋過怹跳八家將的攏是愛博無藥醫。",
    "paragraph_id": 423
  },
  {
    "title": "金色島嶼之歌",
    "author": "胡長松",
    "text": "伊捌想過欲離開伊，毋過伊逐擺攏提太子爺公的名出來做嚇〔hánn〕頭，伊會驚，遂就毋敢走，才會綴伊四界滾絞沐沐泅。伊走了後，伊認為腹肚內的囡仔原來是來解救伊脫離苦海的，所以伊按怎嘛欲給生落來。伊講這馬無法度做「公主」矣，大部份的時間攏揣散工仔烏白做，最近，伊綴辦桌的廚子〔tōo-tsí〕四界走，就是按呢，才會一个面烏綠綠。",
    "paragraph_id": 424
  },
  {
    "title": "金色島嶼之歌",
    "author": "胡長松",
    "text": "阮去到郊區的彼間教學病院，醫生檢查了，講確實是真嚴重的妊娠毒血症，伊的血壓佮尿蛋白攏傷懸，腎功能的指數嘛嫼。醫生講：「恁要好好仔做一个決定。囡仔活命的機會干焦三十葩，而且就算活落來，嘛袂健康；我建議給提掉，若無，太太的部份嚴重的時可能會有腦出血、腎衰竭佮肝衰竭等等現象，性命危險。你敢是囡仔的老爸？」 「呃……」我真勉強揕頭。",
    "paragraph_id": 425
  },
  {
    "title": "金色島嶼之歌",
    "author": "胡長松",
    "text": "「恁要做一个決定，我認為無必要冒險，要囡仔，就等較健康的時，隨時會使閣有嘛。這擺囡仔先提掉，對孕婦是較好。」 實際上，假使囡仔成實是我的，我想著我的地位佮前途，敢有可能會想欲留這个囡仔？（無可能嘛！） 醫生閣一擺講：「若是阮太太，我想我會按呢做。閣再講，太太……猶hiah呢少年！」我想，醫生定著有看出啥物。我斡頭看曾麗雲，伊的面因為嚴重的水腫，目蚶歪tshuah去，實在嫼甲袂認tsit。",
    "paragraph_id": 426
  },
  {
    "title": "金色島嶼之歌",
    "author": "胡長松",
    "text": "我順醫生的話嚅講：「嗯，若醫生按呢講……我看……也是給提掉好啦！」 伊聽我按呢講，干焦覕喙〔bih-tshuì〕，頭偃偃，過一下仔才細聲仔應：「這，我想是免考慮矣，我會家己給囡仔生落來，按怎攏無要緊。你毋免插我。」 佇病院的大廳，我感覺彼二蕾目睭閣出現矣，我斡頭，是老李的無毋著，伊徛遠遠看我，真無好心款；毋過真龜怪，目一睨，伊的影跡就隨閣無去。",
    "paragraph_id": 427
  },
  {
    "title": "金色島嶼之歌",
    "author": "胡長松",
    "text": "我四界相攏相無，干焦尻脊骿彼二葩燒落的目神猶佇咧…… 舞規晡落來，我送曾麗雲到厝已經是盈暗矣。妻直直敲電話予我，毋過我無心情接。我感覺真忝頭，先倒轉去辦公室休睏。窗仔下的街路，粒積的雨水反耀搖顯的燈仔火，佇玻璃窗的水霧中渡開，成做一幅水彩的夜景……我感覺家己是徛佇一隻風雨的船頂，頭殼起楞〔gông〕。（就當做無你的持代啦！）我的心按呢給家己講。（攏莫插伊。莫承認。",
    "paragraph_id": 428
  },
  {
    "title": "金色島嶼之歌",
    "author": "胡長松",
    "text": "莫閣接伊的電話、莫見伊、莫想伊，就當做完全無這項。閣再講，囡仔無一定是你的。伊只是一个軟稚的查某，伊無法度影響你所有的這一切。予消失去！） 按呢想，我的心暫時較定著落來，妻敲來的電話聲閣喨矣，我給接起來。「你是走佗位去啊？電話攏毋接！吃飯矣袂？」妻責備我。「佮廠商講生理啊，這馬才轉來到辦公室。吃過矣。」 「按呢你緊轉來，我有代誌欲講。爸爸嘛來佇厝裡喔！」 「啥物代誌？",
    "paragraph_id": 429
  },
  {
    "title": "金色島嶼之歌",
    "author": "胡長松",
    "text": "」 「唉呀你哪會靴囉唆啊，緊轉來就著啦！」 「喔！」 我倚佇窗仔，雄雄感覺家己就袂輸是厝裡彼隻白耳仔，阿辦公室就袂輸是一个吊佇半空中的大籠仔，我佇hin攦〔lè〕過來挵過去，佮彼隻鳥仔無啥物精差……按呢的想法予我家己驚一趒。（你莫閣去想彼个可憐的查某矣啦！） （唉，我做袂到。） 「柏年，加油！」我猶會記洗禮彼工，妻的老爸是按呢貼我的肩胛頭的。（加油？）彼時我完全無法度理解這二字內面的意思。",
    "paragraph_id": 430
  },
  {
    "title": "金色島嶼之歌",
    "author": "胡長松",
    "text": "特別是，這个信仰一開始，就不過是我想欲得著啥物的手段爾。妻。空缺。錢。閣有目下的一切……毋過這馬我嘛知影，因為濫著無真實的部份，我失去一寡物件。我已經小可了解矣，gió佇我尻脊骿的彼二蕾目睭，有可能是老李的的，有可能是我的丈人爸的，有可能是妻的，有可能是曾麗雲的，嘛有可能是我無熟悉的任何一个人的──敢講這是我的丈人爸給我講的「加油」的意思？無彩，傷慢矣，我閣想起曾麗雲的面，規个人就畏寒。",
    "paragraph_id": 431
  },
  {
    "title": "金色島嶼之歌",
    "author": "胡長松",
    "text": "而且老李的嘛可能知影矣，我的一切真緊會烏有去。（明仔載伊會佇公司按怎講？哼！敢講就為著一个可憐的憨查某？）目睭瞌瞌，我無張持去想起Caravaggio的彼福「聖母之死」的圖。Hin有一个歹看膨皮的聖母瑪利亞，雖罔平凡毋過透露尊嚴高貴的表情，我想，干焦Caravaggio這種死刑犯才畫會出彼款畫面──敢講是罪中的人特別表現出對神的向望？（我欲按怎？）我問我家己。（你敢毋知影，要對上帝坦白！",
    "paragraph_id": 432
  },
  {
    "title": "金色島嶼之歌",
    "author": "胡長松",
    "text": "對你的某坦白啊！雖罔你可能會失去一切，毋過尚起碼，你會得著上帝！）就假若是Caravaggio彼幅圖內面的人底開嘴講話。（敢真的？）事實上，佇這个信仰的內面，我假若毋捌家己決定過啥物……毋干焦是信仰，應當講，自從我為著佮家財萬貫的妻結婚，我的心就拍賣去矣，就失去我家己的主意矣敢毋是…… 曾麗雲水腫的面直直佇我的頭殼膏膏纏。",
    "paragraph_id": 433
  },
  {
    "title": "金色島嶼之歌",
    "author": "胡長松",
    "text": "到今我才知影，外表生甲普通的曾麗雲，遂是傷過古意的查某囡仔，甚至伊彼暝會答應綴我去旅社，可能嘛是為著欲傾〔khîng〕錢替一个無路用的查甫人還檄數爾爾……我想著伊的腹肚，內面的囡仔可能是我的，心肝穎仔就閣搐一下……而且伊是彼款看著青暝阿婆底賣彩券，會講出「若是行過無買，我就會直直想這件代誌」的善良的查某囡仔……我回想彼暝的情形，我感覺伊的心有一種高貴；阿佮伊比，我規个人汰膏甲家己看袂落去──（哼拄才閣有人想著家己的前途，開嘴要伊給囡仔提掉的呢！",
    "paragraph_id": 434
  },
  {
    "title": "金色島嶼之歌",
    "author": "胡長松",
    "text": "）──我毋捌有過hiah呢見笑的感覺！我沓沓仔清醒：目下，承認一切可能較簡單規氣──這尚起碼是一个家己做的決定矣。雄雄，妻所講的「罪」的想法，假若熾爁sih過我的心。雨的聲漸漸恬落來。我考慮了，決定敲電話予曾麗雲。「喂──」伊佇電話彼頭的聲小可驚惴〔tshuah〕。「我是Arthur。我給妳講，若妳欲給囡仔生落來，我會想辦法。我會先給阮某講。」 「敢真的？」 我聽見伊佇電話彼頭底哭。",
    "paragraph_id": 435
  },
  {
    "title": "金色島嶼之歌",
    "author": "胡長松",
    "text": "「毋免啦，Arthur董的，因為我已經決定矣，囡仔是我的，這个囡仔我會家己io大漢，你毋免管我……」 伊給電話掛斷。我閣給敲幾若遍，伊無閣接。（唉這个憨查某！） 我轉去到厝，猶袂踏入門，就聽見客廳嘻嘻哈哈的聲，假若底慶祝啥物。（敢會是啥人生日我袂記tsit？）我佇心內暗想。才行到門口欲扲鎖匙，妻就給門打開迎接我。「轉來矣啦！」伊斡頭給厝裡的人客講：「這个新科的爸爸轉來矣啦！」續落是一陣笑聲。",
    "paragraph_id": 436
  },
  {
    "title": "金色島嶼之歌",
    "author": "胡長松",
    "text": "我驚一趒。（敢講怹發現矣？）夯頭看，我的丈人爸佮丈姆攏坐佇客廳。妻看見我僥疑的表情，就指伊的腹肚講：「你這个憨呆！我今仔下晡用試紙驗過，你欲做爸爸矣啦！有歡喜否？」伊歡頭喜面給我攬咧，繼續大聲講：「你看，上帝聽我的祈禱，而且，祂定著無閣紀念咱的罪矣啦！感謝主！」 「喔……你拄才欲給我講的代誌就是這？」 「是啊！你假若無外歡喜呢？」 「哈哈，無啦，哪有可能無歡喜？",
    "paragraph_id": 437
  },
  {
    "title": "金色島嶼之歌",
    "author": "胡長松",
    "text": "」 「若無，你轉來到今，目頭結結是底想啥？」 「妳莫烏白想……哪有目頭結結……我只是底想講，哪會到今無聽著彼隻白耳仔的叫聲？」 「哼，你閣敢講？是毋是你給放走的？」 「無啊！」 「閣講無！我早起欲給飼，就無看著伊的影跡矣呢！閣講毋是你給放走的？伊彼號神經鳥，飛出去定著袂活的。」 我緊闖到陽台看，果然是空空的鳥籠仔。彼隻白耳仔成實家己飛走矣，籠仔內干焦偆幾枝仔伊留落來的鳥仔毛…… （哼！",
    "paragraph_id": 438
  },
  {
    "title": "金色島嶼之歌",
    "author": "胡長松",
    "text": "確實是有kioh數的鳥啊！）我笑出聲。妻綴佇我的後壁，講：「你是閣底笑啥？」 我看伊因為有身，表情攏無仝矣，回復到阮拄熟悉的時的輕鬆佮溫柔。我給伊的手牽咧，講：「無啦！咱先入來。我嘛有一項欲給妳講。」 「佗一項？」 「妳要先答應我，袂使受氣，按呢我才講。」 「好！我答應你！」 我雄雄聽著鳥仔飛過的聲，夯頭，真奇怪，啥物攏無看著。風吹來，有幾片樹葉仔飄佇空中。",
    "paragraph_id": 439
  },
  {
    "title": "金色島嶼之歌",
    "author": "胡長松",
    "text": "我想起Dante寫的：「我哪會行入樹林內面，我家己嘛無清楚，干焦知影佇愛睏盹龜的時，我就離開正路。」我發覺一路綴我轉來的彼二蕾目睭，毋知當時已經匿無去矣！",
    "paragraph_id": 440
  },
  {
    "title": "金色島嶼之歌",
    "author": "胡長松",
    "text": "（完） 2008/7/21 定稿 2013/2/18 校對 \f    院士的考驗       我自細漢就志願成做一个碎形幾何藝術的專家，所以，我位十出頭歲的中學生時代就開始打拚練習伊，一直到舊年秋天，我通過「三度碎形重湠」的鑑定，才沓沓仔〔ta̍uh-ta̍uh-á〕有機會參加國家委員會的一寡外圍會議。算算咧，這頭仔尾已經有十外年的時間。",
    "paragraph_id": 441
  },
  {
    "title": "金色島嶼之歌",
    "author": "胡長松",
    "text": "這門結合高等數學佮抽象美學的技藝，捌佇吾國非常的時行，可惜的是，雖罔一个國家文明的強弱佮碎形幾何藝術發展的深度有絕對的關係，毋過佇這个時代，猶是有真濟輕浮派的理論家毋捌伊，不時介入打壓伊，結果造成伊目前的衰弱。就佇我專心底進一步研究「四度碎形重湠」的一个早起，A先生竟然親身來到阮兜敲門。伊提名誌予我的時，我成實毋敢相信。",
    "paragraph_id": 442
  },
  {
    "title": "金色島嶼之歌",
    "author": "胡長松",
    "text": "A先生，是吾國碎形幾何藝術的最高院士，嘛是唯一一个通過國際委員會鑑定的藝術家，伊一生的成就是水晶珠所構成的一座二層樓懸的大型作品，遠遠看去，七彩金光閃熠，予觀者的目睭搋袂開；近看，會發現伊結構面的幼路，是「七度碎形重湠」的優秀作品，佇每一个單元內面鑲入一重小單元結構群，這个小單元結構群的每一个單元續落閣位內面湠，按呢，每一个小單元就閣位更加精細的內面湠入去，一重湠過一重，總共是七重，結構完整，而且位每一个角度看攏誠有趣味，會使講無任何敗筆，整體看起來，就親像是吸收無數變化佇內面的一个小宇宙。",
    "paragraph_id": 443
  },
  {
    "title": "金色島嶼之歌",
    "author": "胡長松",
    "text": "假使咱干焦是為著碎形技術的偉大去理解伊，咱會使講A先生是這个時代尚偉大的藝匠，毋過事實毋但按呢，當你徛佇伊的作品頭前，你慢慢仔看，你會發現伊用一款特殊的技術予故鄉的形象假若出現佇你的面前，你若閣斟酌看，囝仔時代的故鄉甚至爸仔母的形影嘛沓沓仔浮現，沓沓仔成做咱感情的投射，無一下手，咱就會佇伊的頭前流目屎。這是伊正港了不起的所在。",
    "paragraph_id": 444
  },
  {
    "title": "金色島嶼之歌",
    "author": "胡長松",
    "text": "國際委員會予伊的評價是：「佇作品裡同時展現上帝創造的偉大奧妙、對全人類的愛、佮鄉土感情的深度，是人類精神成就的重要里程碑。」   真想袂到，遮呢受人尊敬的一个藝術家會來到阮兜揣我，閣較奇怪的是，伊的表情苦惱，較細膩看，會感覺伊若欲哭。「A先生，大駕光臨寒舍，毋知……」   「佇三度重湠的鑑定會，我詳細看過你的作品，你若繼續打拚，應該真有機會，這馬你佇四度重湠方面的技術試加按怎？",
    "paragraph_id": 445
  },
  {
    "title": "金色島嶼之歌",
    "author": "胡長松",
    "text": "」   「猶要練習，你看這幾个所在，我毋知你咁會使……」我想欲藉這个機會請教伊一个大難關。「少年人，真好，加練習真好。」伊按呢講，猶原憂頭結面，看會出來伊無打算欲教我。「恕我大膽，先生，你到底有啥物心事？」   「唉！我先問你，為著碎形幾何藝術，你已經有幾若工無睏矣著否？」   「是啊。」   「啊，成實是甜美的日子啊。」伊的目睭瞇瞇〔bui〕，白色的長嘴鬚頂懸出現一个微笑，隨就閣消失去。",
    "paragraph_id": 446
  },
  {
    "title": "金色島嶼之歌",
    "author": "胡長松",
    "text": "伊繼續講：「我打算將我的作品毀掉，毋過委員會怹毋准我。你應該知影，我無法度閣進步矣，我的作品就是按呢。我每一日看見我的作品，我的作品就親像當面底恥笑我，假若底宣布伊就是我創作力的尚尾氣仝款。啊，我真欣羨我第一擺完成三度碎形重湠的日子，佮你這馬仝款，充滿活力，有趣味。」   「先生，請莫按呢講。",
    "paragraph_id": 447
  },
  {
    "title": "金色島嶼之歌",
    "author": "胡長松",
    "text": "看你的作品是誠濟人的安慰，而且你的作品是遮呢偉大，一無缺點……」   「唉，老弟啊，毋是無缺點，我給你講，有一个誠大的缺點，要到你像我按呢的時，你就看會出來。我逐日一想著這，我就睏袂去。」   「那麼，你按怎打算？」   「為著彼个缺點，我必須要將我的作品毀掉重做，假使……唉，假使……」   我想，伊是欲講「假使時間有夠」，毋過，伊猶是無講出嘴。「所以我想欲聽你的意見。",
    "paragraph_id": 448
  },
  {
    "title": "金色島嶼之歌",
    "author": "胡長松",
    "text": "」   我講：「毋管按怎，做一个決定總是著的。你若感覺按呢，就應該將伊毀掉。」   伊哈哈大笑，手貼我的肩胛頭，講：「我就是知影你會按呢講，所以才會來揣你的。老弟啊，這是一个考驗。碎形幾何藝術，是一門團體精神的藝術，嘛是一門面對缺點佮無私的意志的藝術，每一个準備欲進入第四度碎形重湠技術的人，基本攏要先瞭解這件代誌。真可惜，你無通過我的考驗，所以我建議你放棄這門藝術。這是為你好。位這馬開始！",
    "paragraph_id": 449
  },
  {
    "title": "金色島嶼之歌",
    "author": "胡長松",
    "text": "」   伊苦惱的表情已經走加無影無跡，這馬換做是我的苦惱，我想欲哭。「這無公平。」我對伊抗議。我講：「這無公平，我是為著你才按呢講的。」   伊真客氣向我告辭，斡身行出阮兜門口。「我是為著你才按呢講的！」   伊無插〔tshap〕我，干焦尻脊骿對我，手輕輕仔揲〔ia̍t〕一下，無閣講啥物。",
    "paragraph_id": 450
  },
  {
    "title": "金色島嶼之歌",
    "author": "胡長松",
    "text": "2006/12/4 初稿 2013/5/23 校對 \f快樂的變形    林大元早起出門的時憂頭結面，伊啥物攏無紮〔tsah〕干焦繼續保持伊位足久以來就保持稠咧的彼个每一个早起攏仝款的模樣：一枝烏色粗框的目鏡佮亂加親像粽摜〔kuānn〕的頭鬃佮一軀開始變臭的西裝，白色反黃的闊籠籠的siat-tsuh閣有強強欲開嘴笑的皮鞋。",
    "paragraph_id": 451
  },
  {
    "title": "金色島嶼之歌",
    "author": "胡長松",
    "text": "當伊提一卡遛皮的卡báng出門欲去伊佇農會的辦公廳上班的時，心肝頭雄雄聽著一聲吩咐，假若有一个講袂出喙的壓力硩〔teh〕佇心肝叫伊佇關門晉前閣斡頭看一擺。閣看一擺：咖啡色的膨椅猶原佇遐〔hia〕，電視櫥仔猶原佇遐，掛佇壁的時鐘，猶原佇遐。時鐘指佇七點二十分，佮伊平常時出門相像〔sio-siāng〕的時間。",
    "paragraph_id": 452
  },
  {
    "title": "金色島嶼之歌",
    "author": "胡長松",
    "text": "伊撏〔jîm〕伊的納袋仔，一摜鎖匙鏘鏘叫，無啥物件無紮，伊閣巡一遍，猶是感覺怪怪，親像有伊永遠無法度倒轉來的彼款感覺佇伊的心肝頭出現。續落伊撏出伊的鎖匙，將門關咧鎖起來。當伊行位豆奶嫂仔的擔仔位前的時，所有買早頓的人客就用一款奇怪的眼光看伊，予伊真礙謔〔ngāi-gio̍h〕，連平常時對伊相當燒落的豆奶嫂仔，一時嘛將伊的燒落收入佇伊假若是驚嚇啥物的目神內面。",
    "paragraph_id": 453
  },
  {
    "title": "金色島嶼之歌",
    "author": "胡長松",
    "text": "林大元給討一甌豆奶佮二粒肉包，提出一張一佰箍予找。「你有影予我真失望，毋過你無應該閣想的。來，找你五十五。」豆奶嫂仔並毋是無血無目屎，那講聲調那放低，頭殼揕揕那看伊手裡的彼橐〔lok〕早頓。已經連續一个月，一个穿烏衫的查甫人掣彼个短頭鬃的嬈嬌的查某人佇半暝去敲伊林大元的門。佇露水鎮，所有的人攏會使聽見彼个敲門的聲（當然，閣有穿烏衫的查甫人的威脅的喝聲）。這个聲佇露水鎮無算稀奇。",
    "paragraph_id": 454
  },
  {
    "title": "金色島嶼之歌",
    "author": "胡長松",
    "text": "林大元已經忍耐一个月，一直到所有的人攏認為伊永遠都袂將門打開的時，露水鎮的人遂佇昨暝聽見「kuâinn-i」的一聲開門的聲，怹其中有真濟人佇遠遠的所在夯頭起來：「我就講，伊最後一定會投降。」「當然，伊並毋是第一个，無啥物特別，嘛袂是最後一个。總講一句，這就是咱的命運！」   位彼个時陣開始，逐逐仔有一个變化。林大元非常清楚，嘛非常無清楚。就親像伊的頭殼裡，對任何一个伊想會起來的記智的彼款印象。",
    "paragraph_id": 455
  },
  {
    "title": "金色島嶼之歌",
    "author": "胡長松",
    "text": "「到底得著啥物？」這馬，至少伊較有把握的，就是一个變化。短頭鬃的嬈嬌查某人講：「免驚，露水鎮的所有的人攏會使體諒。」伊的目神有一種驕傲：「這當然毋是你造成的，因為一切是我所開始的。」總是，伊的聲是彼呢幼秀。彼个時陣，林大元伊好親像看見少年時陣的秋天的黃昏，山崙仔頂的彼欉柚仔樹會開滿滿歸欉的白色的花蕾，伊真打拚peh上山崙仔，是為著等候一个姑娘仔位另外一个方向行過來。",
    "paragraph_id": 456
  },
  {
    "title": "金色島嶼之歌",
    "author": "胡長松",
    "text": "按呢，確實就佇昨暝的彼个時陣，毋知影是按怎，伊竟然位查某人的目神內面看見彼个過去的畫面。甚至，伊感覺姑娘仔已經行來到樹腳的伊的面前。林大元講：「我一直認為妳是受彼个穿烏衫的查甫人壓逼的。」查某人的笑聲將彼个姑娘仔的畫面趕走，秋天黃昏的光線必碎去，親像四界交落佇土跤的變色、焦蔫的樹葉仔。「確實，是伊逼我的。哈哈！伊，是頂一个你！",
    "paragraph_id": 457
  },
  {
    "title": "金色島嶼之歌",
    "author": "胡長松",
    "text": "」林大元看穿烏衫的查甫人徛佇厝外的窗邊，彼个面形愈看愈面熟，伊認為伊一定看過彼个查甫人，毋過伊完全無氣力去給想出來。「妳講白賊！白賊！」彼个時陣，佇上重要的一刻，查某人講：「就算按呢，你應該嘛知影，一切攏傷慢矣！」   佇田岸邊的路，早起的日頭給路東爿的樹影打佇路面，路面的沙土閃熠，成做一條有金霧的溪河。雖罔這是每一日仝款的景緻，毋過今仔日，林大元遂感覺真生份。確實，有一个根本的變化底發生。",
    "paragraph_id": 458
  },
  {
    "title": "金色島嶼之歌",
    "author": "胡長松",
    "text": "一个每一日陪伊行路上班的伊真甲意的查某同事雄雄位伊的後面行倚來，行到伊的面前問伊：「阿你毋是講過，人的活，毋是干焦倚靠食物，是要倚靠……」續落伊的頭殼就親像硩佇一塊大石頭下面強欲昏昏死死去……當伊回神，彼个查某同事已經行遠去。幾日前本底伊按算欲買一軀新的西裝約伊食飯，這馬，伊的心肝頭予彼塊石頭硩加更加袂喘氣。彼是痛苦的一段路。",
    "paragraph_id": 459
  },
  {
    "title": "金色島嶼之歌",
    "author": "胡長松",
    "text": "農會門口的守衛先生用奇怪曖昧的目神看伊，喙裡踅踅唸，就親像是對伊家己底講話：「敢毋是看我無起？敢毋是講彼个物件對你來講是比性命較重要？」彼个目神，假若毋是看伊，是通過伊底看伊後面的一个啥物物件，阿林大元斡頭，卻是啥物攏無看見。一直到伊踏入辦公廳才雄雄想起來，這段日子去敲怹兜的門的彼个查甫人的面佮這个警衛先生的面，假若是仝款的面。確實！就是伊！這个可惡的人，要為這一切負責！伊就斡頭閣去揣伊。",
    "paragraph_id": 460
  },
  {
    "title": "金色島嶼之歌",
    "author": "胡長松",
    "text": "「這攏是你害我的，是你威脅我的。」   「我威脅你啥物？」   「你威脅講你會給彼个查某人刣死。」   「你敢有看著我給刣？」   「總講一句，是你造成別人的痛苦，你是共謀者！」   「隨在你講，橫直你昨昏是開門矣。而且……嘿嘿，規个露水鎮攏聽見你佮彼个查某人的聲……至少我是聽袂出來你外痛苦。",
    "paragraph_id": 461
  },
  {
    "title": "金色島嶼之歌",
    "author": "胡長松",
    "text": "」   守衛先生給下頦夯懸懸，用目尾摔〔sut〕伊：「你聽我苦勸，既然已經按呢就無啥物通想，盈暗我掣你去靴，因為咱露水鎮的每一个查甫人攏佇遐等你。昨暝的代誌，是你佮逐家人友情的開始你知否，若毋信等一下你入去辦公廳，我保證怹會對你真好禮，無親像晉前……你聽我苦勸，第二个暝就真好過矣，你到底是認為你會失去啥物？」   「到底會失去啥物？",
    "paragraph_id": 462
  },
  {
    "title": "金色島嶼之歌",
    "author": "胡長松",
    "text": "」講起來嘛奇怪，守衛先生講煞，伊的心肝頭輕鬆起來；伊並毋是特別的一个，一想著按呢，一想著眾人佮伊鬥陣，彼个予人無爽快的失落感就親像一陣白煙，位伊的尻脊骿輕輕仔飛離開伊的身軀。「到底會失去啥物？」 林大元閣行入去辦公廳的時，真濟同事夯頭看伊，怹面頂有奇怪的笑容，若毋是守衛先生先講過，伊確實無法度理解。",
    "paragraph_id": 463
  },
  {
    "title": "金色島嶼之歌",
    "author": "胡長松",
    "text": "毋過這馬，伊體會出來矣，彼笑容的後面有共生死的友情的溫暖，特別是其中閣有二三个主動行晉前來搭伊的肩胛頭；這二三个，過去甚至無願意佮伊講一句話。伊這馬知影，確實，毋是每一个問題攏親像伊晉前想的靴嚴重。這馬伊非常清楚，無別个理由，昨暝是伊家己行位門口給門打開的。伊聽見彼个敲門的聲就佮前一个暗暝所做的仝款，伊位門縫看彼个查某人，續落伊就知影伊無法度閣堅持，因為對方的目睭充滿愛情。",
    "paragraph_id": 464
  },
  {
    "title": "金色島嶼之歌",
    "author": "胡長松",
    "text": "自昨暝的彼个時陣，伊就非常清楚有這个危機，而且伊願意相信這个危機維持袂久。伊開始嘻嘻哈哈佮同事講話，浮出笑容來期待彼个查某人將會閣來的目神（佮每一个露水鎮的查甫人仝款），當然，閣有無盡的暗暝佮窗外月光所畫出來的無盡的乳房的曲線。查某人會閣一遍講：「我才是你一切的起頭佮終點。」笑聲箍佇林大元的身軀邊。",
    "paragraph_id": 465
  },
  {
    "title": "金色島嶼之歌",
    "author": "胡長松",
    "text": "夜暗閣一擺到位的時，伊遂揣袂著伊的厝，伊佮一群人肩搭肩行向露水鎮的某一个所在，是伊少年時陣捷捷去的彼个山崙仔，總是，伊無閣想起彼欉秋天時會開白花的柚仔樹。事實上，彼欉柚仔樹已經無佇靴。佇仝彼个所在，這馬有千百粒迷人的霓虹燈的目睭底閃熠。伊那行，納袋仔一摜鎖匙鏘鏘叫，伊雄雄看見家己的外表小可黃酸，小可會感覺見笑，毋過無要緊，重要的是伊規个人已經解縛值露水鎮一向的溫暖之中。",
    "paragraph_id": 466
  },
  {
    "title": "金色島嶼之歌",
    "author": "胡長松",
    "text": "有一款講未出喙的完完全全的鬆勢佮樂暢，給伊的心一寸一寸融去。2007/5/20 初稿 2007/6/11 修訂 2013/5/23 校對 \f一段聲音的自我紹介        雖然我干焦是一段聲音，毋過我今宣告我復活矣。",
    "paragraph_id": 467
  },
  {
    "title": "金色島嶼之歌",
    "author": "胡長松",
    "text": "現此時，我，存在佇你的目睭佮耳孔所開始的活動；我已經成做你的聲音，續落，會成做你心肝頭尚深的所在的一个特別的畫面……比如講，這馬，凡勢是你的愛人仔第一擺唚佇你的嘴的畫面，佇海邊、山埔抑是啥物所在，日時抑是暗暝，凡勢伊ti-ti-tuh-tuh躊躇真久，嘛凡勢伊一句話講無一半就雄雄給伊芳貢貢的嘴唇tshînn倚來，貼佇你猶袂準備好的嘴唇，伊雄狂的呼吸給你的頭毛吹亂去…… 事實上，我愛給你說多謝。",
    "paragraph_id": 468
  },
  {
    "title": "金色島嶼之歌",
    "author": "胡長松",
    "text": "佇你讀我晉前，我是空虛的，就親像頭拄才你心內浮現的畫面，佇你讀我晉前嘛已經死去仝款──遐是因為我（對你來講真生份的我）才恢復伊的元氣，予伊閣一遍得著你的生命中伊該當得著的地位，予伊閣活過來。所以，你嘛愛給我說多謝毋才著──按呢，你對我敢有較熟似矣？你敢會使同意，咱事實是互相倚靠的？無法度？哈哈，無要緊啦！你嘛毋通傷過認真，我只是佮你滾笑的。",
    "paragraph_id": 469
  },
  {
    "title": "金色島嶼之歌",
    "author": "胡長松",
    "text": "事實講，我的生命怎有可能倚靠你，你這个毋知生活佇啥物所在的生份人？講到底，我只是一段事先錄落來的聲音，我是完全獨立、孤單的存在。照講我有一个主人，伊，是我的創作者，某一工的暗暝，伊提錄音機給我錄落來（敢閣愛我提醒一遍，我，就是這馬你聽著的這段聲音？）一直到今，我茫茫渺渺，毋知影家己是按怎活佇世間、為何開始、為何結束。",
    "paragraph_id": 470
  },
  {
    "title": "金色島嶼之歌",
    "author": "胡長松",
    "text": "我對這个世間一無所知，甚至我完全無了解我的主人的企圖，就算我想欲了解，佇伊的創作已經完成的這馬，我是講，佇你當咧讀我的這馬，now，我會使用啥物形式佮伊對話？我無法度閣佮伊對話，這嘛表示伊無法度閣改變我（我是講進入你心內的這个真正的「我」，連一字嘛無法度閣改變的「我」。因為所有可能的改變，最後攏袂是「我」！）按呢，你敢明白我所講的「孤單」是啥物可怕的意思矣？",
    "paragraph_id": 471
  },
  {
    "title": "金色島嶼之歌",
    "author": "胡長松",
    "text": "我沓沓仔理解矣，尚大的孤單，就是永遠袂消失的彼款……拄才我講我「復活」，事實上遐是毋著的，因為我根底就永遠袂死。我（就算對你來講只是一段生份的聲音）永遠袂消失，就算伊佇這馬著欲暫時結束，就算你給我現此時的聲音位這个世間刪除，我，猶是永遠孤孤單單活咧，佇你的內面。2010/3/26 佇高雄內惟     2013/5/23 校對  林央敏著《台語小說史及作品總評》，台北印刻出版社，2012.12。",
    "paragraph_id": 472
  },
  {
    "title": "金色島嶼之歌",
    "author": "胡長松",
    "text": "這部長篇連載時題為「旋轉的人」，據說未來出版時將題為「翻轉的人」或「轉翻的人」。指〈監牢內外〉原載於2008.1《台文戰線》第9期的文字樣貌，因這份雜誌不修改作家文字，而《天光》選集的編者修改作家用字，改以拼音替代，造成閱讀困難及部份字詞失去原有的文字張力。歐．亨利（O.",
    "paragraph_id": 473
  },
  {
    "title": "金色島嶼之歌",
    "author": "胡長松",
    "text": "Henry, 1862-1910），本名威廉．西德尼．波特（William Sydney Porter）， HYPERLINK \"http://zh.wikipedia.org/wiki/%E7%BE%8E%E5%9B%BD\" \\o \"美國\" 美國 HYPERLINK \"http://zh.wikipedia.",
    "paragraph_id": 474
  },
  {
    "title": "金色島嶼之歌",
    "author": "胡長松",
    "text": "org/wiki/%E5%B0%8F%E8%AF%B4%E5%AE%B6\" \\o \"小說家\" 小說家。他的短篇小說構思精巧，內容以表現美國大都會（背景紐約居多）中，下層人民的生活為主，故事的結局往往出人意表，人稱「歐亨利式結尾」，頗能產生驚異效果。於公於私，張隊長皆為女主角的敵人。於公，張隊長代表壓迫鄉土、壓迫社會百姓的政權；於私，張隊長是直接抓走兄長及愛人，並間接造成愛人慘死牢中的人。",
    "paragraph_id": 475
  },
  {
    "title": "金色島嶼之歌",
    "author": "胡長松",
    "text": "筆者所謂「文字的內在含量」是指一篇、一段或一句文字所能表現的意義及美感的多寡份量，類似新批評詩學所稱的「文字密度」，含量越高，密度就越高，句子章節的文字就越精緻。Lamey島嶼大概是指今之小琉球，土著為西拉野（華譯西拉雅）的一支。Lamey，荷蘭文獻所記，十七世紀初小琉球嶼人之自稱，推測是Siraya之一支。Vare，西拉雅語之風。Tu-koo-lu，Siraya語之蒼鷹。",
    "paragraph_id": 476
  },
  {
    "title": "金色島嶼之歌",
    "author": "胡長松",
    "text": "Salom，Siraya語之水。Rutok，Siraya語之野兔。Kale山，大武山也。tshîⁿ目，刺目。Alid，阿立祖。綿精，mî-tsinn，入迷也。沓沓仔，ta̍uh-ta̍uh-á。漸漸。一官，鄭芝龍也。麻達，男子。I-sip，Siraya語的「花」。浯嶼，即金門。紅毛錢幣單位Real。一睏，tsi̍t-khùn。甲必丹，語自captain，即船長、首領之意。",
    "paragraph_id": 477
  },
  {
    "title": "金色島嶼之歌",
    "author": "胡長松",
    "text": "耳膜  引“Childe Harold’s Pigrimage”, Byron.以下斜體英文同。綿精 mî-tsinn，專注沈迷。口面，外面也。範勢pān-sè，態勢。kioh數, kioh-siàu, 膽識也。刮刮樂 粗斜體字表北京語發音，以下同。盼〔phàn〕仔, 男朋友 PAGE   PAGE  86",
    "paragraph_id": 478
  },
  {
    "title": "復活的人",
    "author": "胡長松",
    "text": "本作品榮獲財團法人國家文藝基金會創作補助 復活的人 ◎胡長松 \f 第 一 部  離  開 Ni-pepariringid-den-kamou, ka assi-kamou ni-rmang-toultoul.我對恁歕笛仔，恁無跳舞  ～馬太福音11:17～   \f 1 我叫做葉國典，毋過彼時陣，若有人問我葉國典是誰，我會講我毋捌伊。",
    "paragraph_id": 1
  },
  {
    "title": "復活的人",
    "author": "胡長松",
    "text": "山跤的歐里桑講我頭殼額仔有一个胎記，就是伊的後生江文達的胎記，無宛二體，胎記倚佇倒手爿的頭殼額仔，雄雄看，袂輸一隻金龜仔。我想這是注好好的，就親像我離開我家己的身世，進入伊的身世。我相信所有的人攏咧實現一个適當的身世，只是家己毋知影爾爾。我照鏡的時看我頭殼額仔的彼隻金龜仔，捷捷會感覺伊佇金滑的鏡面頂懸咧硞硞爬，親像我佇這个世間的處境。",
    "paragraph_id": 2
  },
  {
    "title": "復活的人",
    "author": "胡長松",
    "text": "我較煩惱的是，這隻金龜仔是傷過明顯的記號矣，變做我想欲抹消的過去身世的幽靈，時常佇我的生活威脅我。我無佮意我的身世。我嘛無佮意我的胎記。彼站我愛趁半暝無人經過的時陣講話，這毋是因為我愛講，是因為我驚我家己會誠實失去記持，親像別人所看著的我仝款。",
    "paragraph_id": 3
  },
  {
    "title": "復活的人",
    "author": "胡長松",
    "text": "偏偏，記持閣是咱這款毋成人最後的武器，阿這个武器，就算有力，煞嘛真僫維持，睨〔gê〕死人，就袂輸是冰所造的刀劍，溫度若失去，三兩下就溶了了矣，所致，我愛用一切的氣力共箍倚來。簡單講，佇彼站，人攏叫是我失智，毋過我無。彼暝，彼个大箍警察閣來過矣，伊共我吩咐，因為隔日海墘仔有運動比賽，日出晉前，我愛離開彼條椅仔，若無，伊欲掣〔tshuā〕我去派出所做筆錄。",
    "paragraph_id": 4
  },
  {
    "title": "復活的人",
    "author": "胡長松",
    "text": "假使若毋是彼日我特別想欲聽看覓仔海湧的聲，我其實是會使離開的。海湧的聲予我看著我的故鄉草地，彼是陪伴我大漢的每一个黃昏。爸仔母的鋤頭佇海墘的田土硞硞掘，我問怹是底掘按怎，怹講：「總袂凍允伊拋荒去。」海湧起起落落底剾洗，彩霞照佇怹的鋤頭柄，嘛照佇沙埔仔頂，反耀〔tshiō〕濕濕的一沿圓箍仔，假若一蕊遠遠的目睭底共我眽〔gió〕。我雄雄感覺有目屎含〔kânn〕佇目墘。",
    "paragraph_id": 5
  },
  {
    "title": "復活的人",
    "author": "胡長松",
    "text": "海湧的聲嘛共我的過去剾洗甲清氣湛湛〔tam-tam〕。彼幾工落來，我看會出彼个大箍警察毋是歹人，毋過，我袂使綴伊去派出所，因為這馬，我猶無按算予人掣倒轉去過去的一切，絕對袂使之！敢講我愛閣轉去縣市過界的大橋跤沉匿一站？彼日我落車了後，順海邊的公路一直行落南，最後決定先佇彼座大橋跤歇落。佇大雨拄過的日子，彼條溪的溪水黃hó-hó。",
    "paragraph_id": 6
  },
  {
    "title": "復活的人",
    "author": "胡長松",
    "text": "大橋跤有一區拋荒的田，田裡有一寡生湠的蕃薯葉佇刺鑿〔tshak〕的赤查某仔草之間旋藤。我按呢想，遐〔hia〕蕃薯有通予我維持一站，尚起馬愛予我的頭毛佮喙鬚發甲有夠長──若無，我看起來實在無夠老，當然嘛無夠久年的落魄款──閣講，有溪水，我基本的衛生需要會使解決，佇縣市的過界，嘛較無人管。愈想，興頭就愈夯，袂輸一个新的人生窮實已經佇我的眼前搋〔thí〕開。",
    "paragraph_id": 7
  },
  {
    "title": "復活的人",
    "author": "胡長松",
    "text": "其實我有紮錢，佇我揹的跤báng裡，十八萬八千，無算傷少，彼是我前一站暗靜仔位我銀行的口座沓沓〔tauh-tauh〕領出來的，只是，對一个新的人生來講，遮錢嘛無算傷濟。十八萬八千會當創啥？當我離開，我就失去身份矣，當然，按呢我嘛袂使揣正式的頭路，遮錢干焦會使儉儉仔用，一直到……唉我毋敢想矣。我先行過橋，去無偌遠的彼間路邊超商共怹討幾个厚紙坯，順紲買一份報紙來看。",
    "paragraph_id": 8
  },
  {
    "title": "復活的人",
    "author": "胡長松",
    "text": "我驚超商的小姐會傷注意我，佳在，伊無啥看我，干焦鼻著我身軀的味，用手共鼻孔掩咧。我看伊的踵頭仔有踵甲油擦甲紅葩葩。倒轉去橋跤，我總算揣著我失蹤的消息，佇社會版的一个小角落，我閣會記標頭是「暴雨天災公務員失蹤恐落水，不排除涉案畏罪」。",
    "paragraph_id": 9
  },
  {
    "title": "復活的人",
    "author": "胡長松",
    "text": "報紙內面簡單講著彼个案件，講有人佇溪邊發現我駛落溪的轎車，暴雨了後的溪水漲懸，溪水內面含〔kânn〕真濟土石湍〔tshuah〕流，共車門挵〔lòng〕甲開去，揣無屍體，警方出動吊車共拖起來，閣講阮某佇溪邊哭甲死死昏昏去（哼，這我才毋信！）最後，報紙寫講，檢方無排除是大雨意外抑是車主畏罪自殺的可能。我底想，怹減采隨就替我辦法事矣，想著彼个畫面，我規个人就感覺好笑起來。",
    "paragraph_id": 10
  },
  {
    "title": "復活的人",
    "author": "胡長松",
    "text": "當然我只是用一个簡單的步數，予彼台無載人的轎車衝入去大雨了後的溪底，當然，怹揣袂著我的屍體，我相信怹嘛袂向望去揣著。我只是想欲逃離開一切。決定是困難的，決定了後的執行，煞是遐爾簡單，簡單甲予我感覺驚奇，簡單甲予我感覺毋是真的。報紙按呢寫就代表我第一步的成功，我的心肝頭一陣暗暢。我看眼前的這條溪，雄雄感覺過去的我佇另外一條溪死去矣，阿這馬，我煞佇這个溪邊閣活過來。",
    "paragraph_id": 11
  },
  {
    "title": "復活的人",
    "author": "胡長松",
    "text": "窮實講，我到今無法度理解是按怎檢查官欲按呢糟蹋我，遐睨卵，敢講我佮怹有啥物冤仇？抑是講，我佇調查局的時的彼款無欲共信斗的表現予怹怨嗟？怹直直用薰共我霧。開喙的是一个講話外省仔腔的官員。「喂，說看看，你在產品課負責什麼？」 「我愛講幾遍恁才聽有啦？我是負責文件審查，看文書有照程序行無，該宕印仔的有宕印仔無，該付檢驗報告的有付檢驗報告無，就是負責這款文件審查的代誌爾嘛！",
    "paragraph_id": 12
  },
  {
    "title": "復活的人",
    "author": "胡長松",
    "text": "」 「那產品檢驗的工作是誰負責的？」 「阿恁是欲叫我講幾遍啦？彼是檢驗室的空課嘛！」 「如果檢驗不通過呢？」 「檢驗若無通過是檢驗室的空課，佮我無致代嘛！」 「但是檢驗室的人說那個檢驗結果有通知你處理。」 「喂，你怎麼不問他說我要怎麼處理？開什麼玩笑？」 「所以當時你是知道這件事沒錯吧？」 「伊講白賊啦，伊無共我講過啦！」 「但你和那個廠商很嘛吉吧？」 「我咧入怹娘咧！",
    "paragraph_id": 13
  },
  {
    "title": "復活的人",
    "author": "胡長松",
    "text": "」 怹攏仝款，白白布欲共我染甲烏，攏是彼个欠人舂的氣口，一遍溜過一遍，袂厭袂僐〔siān〕，輪流入來共我糟蹋。彼个講話外省腔口的，瘦瘦躼躼〔lò〕，規面刻薄，喙phúe的皺痕比頭殼額的皺痕較濟，從〔tsing〕頭至尾用目尾眽〔gió〕我，最後閣夯跤共我蹔〔tsàm〕幾落下。",
    "paragraph_id": 14
  },
  {
    "title": "復活的人",
    "author": "胡長松",
    "text": "阮某心雅共我位調查局保出來的時，手踵頭仔嘛是佮彼个超商的姑娘仔仝款，踵甲油擦甲紅葩葩袂輸踵甲花，看袂出有啥物煩惱的形，干焦講：「你絕對不能對爸提這事。」怹娘咧，連檢察官都猶袂寫訴狀咧，伊彼箍查某就高高在上袂輸共我判罪矣。唉是我家己做得來的啦，啥人叫我認賊做某欲予伊招咧？愛著較慘死，千計較萬計較，得著啥？將官世家是閣按怎？阮丈人共我安插的這个空缺，想袂到尚尾是按呢的結局。",
    "paragraph_id": 15
  },
  {
    "title": "復活的人",
    "author": "胡長松",
    "text": "我甚至懷疑，怹招我只是愛我做種替怹生一个囡仔，相對來講，我是毋是予彼个查某的姿色迷去爾爾？人講啥我就啥，我嘛講袂清說袂明，橫直，袂輸是怹兜的查甫嫻仔就著啦。想起心雅提錢共我保出來的時的彼个氣口，一个冰山美人的氣口……唉，莫閣講矣，我甘願消失佇這个世間──當我看著彼篇報紙的新聞，我心內感覺著一種奇怪的稀微，就親像家己真正位一个我毋知的世間死去矣，阿這馬所存在的，是一个飄浮袂穩定，濛濛渺渺的世界。",
    "paragraph_id": 16
  },
  {
    "title": "復活的人",
    "author": "胡長松",
    "text": "有足久長的時間我叫是我完全無法度位阮兜彼个查某人的手裡出脫矣。是按怎，我講袂清。總是，我看著伊就感覺矮半橛〔kue̍h〕矣。心雅永遠是遐爾沉宓、定著、出眾，逐个動作攏撨甲抵抵仔好，無親像我，永遠遐呢衝磅無禮袂輸一个野蠻的人。事實是，我從第一擺看著伊，就感覺無伊毋娶矣。彼〔he〕是佇阮學校T大的紅磚圖書館，我看著伊穿一軀文靜的白洋裝，長頭毛披佇肩胛，目睫毛彎彎翹翹，恬恬坐佇位底讀一本冊。",
    "paragraph_id": 17
  },
  {
    "title": "復活的人",
    "author": "胡長松",
    "text": "我刁故意揣伊對面的位坐落。伊坐的位佇窗邊，下晡時的日光通過樹葉掖落來，親像風，輕輕仔挲過佇伊的頭毛。伊底讀的，是一本詩集。佇仝一塊桌仔，我感覺著伊的喘氣，有時緊，有時慢，假若是綴伊面前的詩行底呼吸。我嗽一聲，伊共頭擔起來看我。彼是親像秋天的湖水彼款溫純的目睭，雖罔是看我，毋過目神閣假若停留佇伊拄才讀的詩句中央。伊並無誠實看我，只是予我的咳嗽攪擾著，毋過伊並無受氣，干焦是微笑，閣繼續偃面讀詩。",
    "paragraph_id": 18
  },
  {
    "title": "復活的人",
    "author": "胡長松",
    "text": "我想，我就是予彼个微笑控制的。遐爾高貴、優雅、迷人的喙唇！按呢，我的心肝就投降矣。我四界探聽，才知影伊的背景。原來伊大我一屆，是阮T大第一志願的企管系的高材生。伊是才女，是鋼琴社的幹部。我為著欲追求伊，只好加入鋼琴社。就算佇鋼琴社，我嘛無法度接近伊，因為追求伊的查甫囡仔實在傷濟矣，阿我，就算沓沓仔佮伊講著話，嘛永遠徛佇外圍，永遠佇伊目光掃袂著的所在。我日也想伊暝也想伊，袂輸著猴仝款。",
    "paragraph_id": 19
  },
  {
    "title": "復活的人",
    "author": "胡長松",
    "text": "我定定佇伊出入的所在等伊，只要看著伊經過，我就感覺真滿足矣。毋過伊親像攏毋知影。有一工，我上課了，一个人去學校湖邊的鋼琴社練琴，拄好攏無人，拄好，伊來矣。伊來提公演海報欲去貼，邀請我鬥相工。我答應伊，只是要求伊愛共公演的曲彈一首予我聽。想袂到伊會允我！喔彼个時刻欲按怎形容？伊彈的是Brams的小品，曲目雖罔無難，毋過高貴、優雅，就親像伊佇我夢中的喙唇的線條仝款。我綿精失神去。「怎麼樣？」伊問我。",
    "paragraph_id": 20
  },
  {
    "title": "復活的人",
    "author": "胡長松",
    "text": "「太美了，讓我想起一段詩。」 「哦？真的嗎？怎麼不唸來聽聽？」 「那我就唸囉──」 共詩唸了的時（彼當然是伊讀過的彼本詩集的詩句），我聽著伊的嚨喉底輕輕仔發出「啊」的聲音，激動甲假若講袂出話，伊本底清lò-lò的目睭雄雄假若袂輸會著火。「你也讀過這首詩？」伊按呢講。「怎麼不呢？我曾想過，要能知道寫這詩的人是誰，那個人才配當我的女朋友哩。不過，這標準太高，恐怕全校也找不到一個了吧哈哈。",
    "paragraph_id": 21
  },
  {
    "title": "復活的人",
    "author": "胡長松",
    "text": "」 我永遠會記伊彼个表情，微微仔笑，那笑，那閣有受氣，雄雄，漲懸的紅潮一陣一陣peh上伊的面。「怎麼樣？妳剛才說『也』。難道妳知道這是誰的詩嗎？」我刁故意問。就算伊是直到阮開始交往一段時間才承認伊早就知影答案，我嘛是愛共記予稠：彼擺，是我對付心雅彼个查某人少數的勝利之一（假使這回的失蹤記掠外袂算之，好定彼是唯一的一擺勝利哩！）毋過翻頭看，伊，曾經是我心內的維納思的彼个查某人，這馬底創啥？",
    "paragraph_id": 22
  },
  {
    "title": "復活的人",
    "author": "胡長松",
    "text": "想袂到，就佇我失去身份的時陣，遐往事的畫面煞予我感覺著一陣講袂出喙的酸，假若是位胃部溢出來的臭酸氣，慒甲欲共規粒心肝溶蝕去。翻頭來看，彼規件代誌只是為著一个白目仔共伊的例行化學檢驗報告交予來查另外一个案的檢察官。檢察官發現內面有夾一張無通過的非正式報告單，無人簽名嘛無人宕印仔，毋過經過伊的（可能是啉酒醉了後的）判斷，認定阮有貪污、圖利廠商的嫌疑，就共阮起訴矣。",
    "paragraph_id": 23
  },
  {
    "title": "復活的人",
    "author": "胡長松",
    "text": "當然我所講的彼个白目仔也就是檢驗室污賴我的彼个爪耙仔。我去調查局佮檢查署了後無偌久，法院就共檢察官的起訴書寄來予我，講我是「貪污、圖利廠商、且有共同聯絡犯意」的主謀被告。一開始我看無啥物意思，問律師，律師才共我講，就是認定一群人做伙掩護犯罪包商，以我做中心的意思。問題是，彼張無通過的檢驗報告，我連聽嘛無聽講過。",
    "paragraph_id": 24
  },
  {
    "title": "復活的人",
    "author": "胡長松",
    "text": "我要求律師替我調券出來查清楚，律師轉來講，佇調查局的筆錄裡，阮機關內面的同事咬足絚，講我知影，尤其是檢驗室的彼箍人。「簡單講，你真不利。而且你的朋友真少。」我抗議：「毋是按呢嘛！我分明就是毋知，閣再講，我所審查的文件內面，就是現現有一張通過的檢驗報告嘛！我看著有通過的報告，就宕印仔矣，敢講按呢就成做啥物主謀？」我一直問律師是按怎？敢講眾人會使創造出我無犯的罪？是按怎會按呢？",
    "paragraph_id": 25
  },
  {
    "title": "復活的人",
    "author": "胡長松",
    "text": "結果我才發現，全世界的律師攏是無路用的跤數。這窮實是一个可怕無情的世間。「啊哈！一切攏袂敖之！一切攏是命啦！」我佇大橋跤的彼幾日來一个伴，是一个臭頭爛耳的歐里桑，伊按呢安慰我。其實嘛毋是安慰我，因為我的代誌伊並毋知，這句話，減采只是伊飄浪生命的一句話母爾爾。怹彼款的（我這馬應該講：阮這款的）大約攏有這類的話母底蹓〔liù〕。",
    "paragraph_id": 26
  },
  {
    "title": "復活的人",
    "author": "胡長松",
    "text": "閣再講，我共蕃薯烘甲芳貢貢，伊定著是鼻著味才會講出這句話的，這話母假若一條索仔，共阮的命運用一種龜怪的範式牽挽做伙。果不其然，我分一箍燒蕃薯予伊，伊的話屎就愈厚來矣。伊越那吃（應該講越那「吞」）越那講：「阮遐有人得著一種跤痛的怪病，喂，你敢知影伊按怎會夆幹，你知無，伊走去揣醫生呢！」 「揣醫生按怎叫做會夆幹？」 「哎呀！你毋知啦！",
    "paragraph_id": 27
  },
  {
    "title": "復活的人",
    "author": "胡長松",
    "text": "醫生開予伊的藥仔損胃，伊胃慒甲棧袂稠，tsuânn闖入去人兜偷物件吃。按呢會夆幹無？結果，伊夆掠入籠仔內關，變作大尾鱸鰻，舊年放出來，刣死一个無生目睭的，這馬閣予人掠入去矣，等欲判死刑。這就是一粒藥丸仔造成的命運，會夆幹無？」 「阿啥物是死刑？」 「喂！你是真憨抑是假憨啊？癮〔giàn〕頭的！」 伊講的彼敢的確就是命運？",
    "paragraph_id": 28
  },
  {
    "title": "復活的人",
    "author": "胡長松",
    "text": "我較想無的是，當我予彼个案纏稠稠咧的時，是按怎心雅佇伊的公司會一直升官，假若底坐直升機咧。看起來命運嘛毋是遐爾公平。按呢干焦予我佇伊面前那來那矮爾爾。我袂記講的是，自從我佮伊結婚了後，伊就無閣讀詩矣，伊遂變作一个完全的MBA矣，這馬伊佇全國前百大的M科技公司做公關方面的主管。伊美麗、大方、有魄力的個性，聽講（主要是我的丈人四界品）伊真受高層呵咾。",
    "paragraph_id": 29
  },
  {
    "title": "復活的人",
    "author": "胡長松",
    "text": "彼時我閣發現，當我予彼个官司纏稠稠咧的時，伊的表情並無任何為我煩惱的現象，而且我對伊煞愈來愈感覺生份矣……哎呀，講起來嘛毋驚人笑，阮嘛窮實有一站無鬥陣矣。特別當我講出我的處境的時，伊竟然共我講：「難道你不考慮認罪協商嗎？我和爸談過了，他說他和北院檢調熟，你認罪反而好談些，大家都沾點功才好辦。」 「他媽的！可是我沒犯罪啊！」 「你難道就不能實際一點嗎？做點有效率有把握的事。",
    "paragraph_id": 30
  },
  {
    "title": "復活的人",
    "author": "胡長松",
    "text": "」 「妳不是說不跟爸爸提這事嗎？怎麼又提了？」 「我是想替你瞞，但誰瞞得過他啊？」 毋管按怎，我猶是甘願離開台北轉來草地，就親像這馬，我甘願佇彼座橋跤罔踞。彼站，我直直想起我的爸母……我想，我若毋是去台北讀冊，嘛袂離開厝遐爾遠，遠甲怹連破病嘛毋敢予我知。我為著興趣（這馬我知影，會害死人的物件），去讀T大的文學系，逐年攏有的戲劇公演是大齣頭，為著這，我煞連寒暑假嘛無法度定定轉去。",
    "paragraph_id": 31
  },
  {
    "title": "復活的人",
    "author": "胡長松",
    "text": "相對台北的一切，結婚了後無偌久，爸母相連紲過身的故鄉草地已經成做我久年無知覺的陰影，佇恬靜之中勼束落來。我閣會記有一工我雄雄發見阮老爸的頭毛齊〔tsiâu〕白矣，佇透風的黃昏掘伊的菜園。伊雄雄共我講，伊細漢捌踏裁縫車仔，用阮阿媽的生囝裙車布袋戲尪仔衫，閣穿木屐做聲，佇竹抱跤搬過幾落齣武戲。伊問我演戲的感覺按怎。「袂歹。」我按呢講。其實我一向只是演小跤數，彼時陣嘛毋捌，毋知欲講啥。「感覺袂歹就好。",
    "paragraph_id": 32
  },
  {
    "title": "復活的人",
    "author": "胡長松",
    "text": "」伊最後講。想起來，落尾我共伊講結婚了後欲蹛台北心雅的爸母怹兜（對怹來講是等於夆招）的時，伊的口氣嘛差不多按呢。感覺袂歹就好。無懸無低的聲調，感情硩〔teh〕甲足深，假若會使對付山崩地裂的屈勢。為著我烘的蕃薯，彼个臭頭歐里桑二三工就來一擺，嘛有可能是我演失智演甲傷像啊，伊大大典典共家己當做我的「大的」搬起來。伊講：「喂，癮頭的，位這馬開始，我挺你到底，只要你較忠咧！毋管按怎，我攏挺你。",
    "paragraph_id": 33
  },
  {
    "title": "復活的人",
    "author": "胡長松",
    "text": "」我那想那愛笑，較忠咧？我險險仔笑出來。翻頭想，按呢的好處是，予伊感覺伊會使照顧我。有一工，伊竟然位溪裡掠幾囉尾魚來予我烘。伊毋知位佗位拖一領人無愛的蠓罩來，共蠓罩當做魚網拋落溪底去，我半信半疑看這一切，想袂到，誠實有鯽仔泅毋知路闖入去，規晡落來，全部大大細細有七八尾。了後阮烘魚仔吃，彼是我從〔tsīng〕離開台北以來所吃過尚好的一頓。「有飽無，癮頭的，我都共你講過矣，綴我就著矣！",
    "paragraph_id": 34
  },
  {
    "title": "復活的人",
    "author": "胡長松",
    "text": "」暗頭仔，我問伊欲洗身軀無，伊搖頭。看起來，伊的身軀尚無有半冬無洗矣，規身軀攏是富〔pù〕臭膿的味。「大的，按呢我就先洗矣。」伊對我頕〔tàm〕一下頭，撐〔the〕佇我晉前去抾來的一條破椅頭仔，做伊臭去。沿海路一入暝就無啥車矣，就算有，車速嘛緊，無人會看伊〔khuānn-i〕。",
    "paragraph_id": 35
  },
  {
    "title": "復活的人",
    "author": "胡長松",
    "text": "我攏是趁天色猶袂齊暗的時簡單佇溪邊洗身軀的，路燈耀佇慢慢流動的溪水，蘆竹尾咧搖顯，有足稀微的景致，我就按呢佇暗毿暗毿的燈光水影裡洗跤手面。我摸我家己的喙鬚，想袂夠已經猢甲規个攏拍結矣，我的頭毛已經亂慘慘，阿我身軀的味（其實算是保護，保護莫予人凊采接近阮的味），嘛已經僫洗矣。彼个歐里桑講癮頭的哪有親像我這巧的，也知通揣著這號四是的岫，我當然是佯〔tènn〕憨。",
    "paragraph_id": 36
  },
  {
    "title": "復活的人",
    "author": "胡長松",
    "text": "伊減采看我好鬥陣抑是按怎，直直對我講話，蹓來蹓去，仝款攏是箍佇人生命運的話母底踅玲瓏，我根底就聽袂入去，只好做伊蹓。假使我閣有機會回答阮老爸的問題，我減采會講出一寡演戲的道理，因為，我毋捌親像這馬佇真正的人生舞台底搬演新的戲齣。我佇稀微的燈光水影失神去。我彼時決定旋〔suan〕逃的時所向望的新的人生到底是啥，我煞起梟疑矣，甚至連我所逃避的是啥，我嘛看袂清。敢講只是為著一个受冤屈的官司？",
    "paragraph_id": 37
  },
  {
    "title": "復活的人",
    "author": "胡長松",
    "text": "我的頭殼目眨〔nih〕仔佇水堀仔裡轉踅〔seh〕起來。是按怎結婚了後，心雅的面就變做完全生份的一个人？抑是講，根底夆騙去的人是我，阿彼个佇圖書館讀詩的查某囡仔，轉去厝以後，才沓沓現出伊的原形？伊的高傲佮阮丈人對我的冷，拄好是一擔的。尤其我足後悔彼擺掣〔tshuā〕怹去看彼齣戲。彼是我結婚了後第一擺接近戲台，就佇我公務人員焦燥無味的一个日子。",
    "paragraph_id": 38
  },
  {
    "title": "復活的人",
    "author": "胡長松",
    "text": "我接著一位學長的電話，電話裡，伊講伊當底排一齣戲，劇本是老作家簡國賢寫的，叫做《壁》，伊問我愛幾張票，伊會使招待。我共伊討四張票，阮翁仔某佮我的丈人丈姆各一張，地點佇紅樓劇場。想著劇場的戲台，我的心就擋袂稠扑扑跳起來，親像心肝穎仔已經死去的啥物閣活轉來矣。演出彼暝，舞台中央的彼堵壁厚閣實，佇特殊的拍光佮布景下面，予我感覺足震撼。",
    "paragraph_id": 39
  },
  {
    "title": "復活的人",
    "author": "胡長松",
    "text": "壁的正爿，是光炎炎〔iānn-iānn〕朱門酒肉臭的好額人兜，壁的倒爿，是暗嗦嗦散甲無米通煮的散良人厝，我的學長演主角彼个乞食。伊傷敖演矣，已經毋是過去的彼个學長矣，伊，已經是真真正正的一个表演藝術家矣。我一路看落來，感覺心肝頭結規球，有一个想欲流目屎的衝動。只是，真不幸的是，我幾囉遍斡頭，煞發現怹另外三个人的面無啥物起浮，抑是講，攏刁故意激出一个無所謂的看輕的表情，好通共怹的不滿硩落來。",
    "paragraph_id": 40
  },
  {
    "title": "復活的人",
    "author": "胡長松",
    "text": "我細聲仔問：「覺得怎樣？」心雅共下頦夯懸懸，用冷冷的聲調講：「燈光還可以。」怹的眼神透露一種奇怪的審判的氣氛，尤其我的丈人，假若底共我凝。戲猶袂搬煞，伊佮阮丈姆兩个，就起身離開矣。怹欲走晉前，我閣刁工問：「爸媽，不想繼續看了嗎？」阮丈姆應講：「哼，老娘寧可在家打麻將，輸錢倒還樂點兒。」自彼擺，我就感覺心雅的下頦愈夯愈懸矣。「壁啊壁，是按怎這層壁就是挵袂破？",
    "paragraph_id": 41
  },
  {
    "title": "復活的人",
    "author": "胡長松",
    "text": "」學長的台詞，親像沉宓佇我眼前的水堀仔底，綴燈影轉踅起來。我知影審判早就開始矣，而且猶袂結束。「喂！咱行！」 「欲去佗？」 我的「大的」講伊欲報一條好空的予我，愛我綴伊行就著矣。阮順溪埔仔行一睏，無偌久，就行到欲倚海墘的一塊空地，是全石頭仔佮雜草炰〔pû〕的溪埔拋荒地。有一塊癩哥〔thái-ko〕爛澇的青色布帆，伊叫我鬥相工共布帆掀開，彼下底，我看著一片差不多全新的白鐵仔門。",
    "paragraph_id": 42
  },
  {
    "title": "復活的人",
    "author": "胡長松",
    "text": "我看門好好，絕對毋是歹去才予人擲〔tàn〕掉的，尚可能是予人偷拔來的。「門？你共人偷拔的？」我問伊。「恬恬啦！癮頭的，你也知啥物叫做偷喔？這是落佇路邊，我驚鎮著人的路，才共拖來的。行，咱做伙共拎〔lîng〕來賣，橋頭較過遐有一間古物商，來看覓仔價數按怎。賣有，才分一寡紅予你。」 彼鐵門足重，我心肝頭毋情願，毋過伊都攏講矣，我只好允伊。「咱這，叫做靠咱家己的氣力食穿，知否？",
    "paragraph_id": 43
  },
  {
    "title": "復活的人",
    "author": "胡長松",
    "text": "愛拚才會贏，我尚介看袂起彼款坐佇路邊共人分的人，咱是靠家己！」阮越那行，伊越那按呢蹓伊袂澳袂臭的話母，講甲袂輸這是一件足高尚的代誌。我三兩下手就拚大粒汗細粒汗出來，伊嘛拚汗，而且，伊規半冬無洗的身軀共我薰甲軟翱翱〔kô-kô〕。干焦拎到沿海路就已經欲無命啊，伊閣講愛行過橋的彼頭，我吐一个大氣。「你有影是漚少年呢你啊！」伊閣踅踅唸。衫流汗澹去，貼助我的胸坎，佇無風的暗暝，歙甲我想欲唉出聲。",
    "paragraph_id": 44
  },
  {
    "title": "復活的人",
    "author": "胡長松",
    "text": "這的確是一个荒譀〔hàm〕的酷刑。只是，一个失智者應該按怎表現按呢的酷刑？我除了共目睭倒吊，學狗仔共舌吐長以外，嘛想無其他的步。行到彼間古物商遐的時，我已經忝甲欲死死昏昏去。阮共鐵門片囥咧，我的「大的」，彼个臭頭爛耳的歐里桑，行過去佮古物商的頭家接洽〔tsiap-hia̍p〕，我就就近撐佇壁邊咧喘，嘛無去斟酌聽怹講啥。",
    "paragraph_id": 45
  },
  {
    "title": "復活的人",
    "author": "胡長松",
    "text": "鐵殼厝的正中央，吊一葩水銀燈，白殺殺的光線耀佇堆做小山崙仔的歹銅舊錫，遮捅一枝遐塌〔lap〕一塊，假若是某一種形式的戰場。我聽著怹講話的聲那來那大聲，最後tshûann嚷起來。古物商的頭家喝講：「好幹你佇遮等，我共人櫓〔lóo〕來。」伊共電話提出來敲〔khà〕。「等就等嘛，驚你喔！」歐里桑斡過來看我，嘛按呢喝轉去。伊行來我的身邊，講：「行，咱來走，共鐵門拎來別位。」 我用梟疑的目神看伊。",
    "paragraph_id": 46
  },
  {
    "title": "復活的人",
    "author": "胡長松",
    "text": "伊講：「看啥潲〔siâu〕，阿癮的，我講你做就著矣。閣看？」 想袂夠，阮才拄共門片仔拎起來，古物商隨就佇阮後壁喝聲矣：「恁這兩个賊！好膽閣搕〔khap〕彼塊門片看覓咧，物主佮警察我攏叫矣，恁若欲去內籬仔吃免錢的就儘量共拎去。」 「幹恁娘咧！」彼个自稱阮「大的」的臭頭爛耳的歐里桑，對伊呸一喙瀾，門片放咧就起跤走矣。我嘛綴伊走。後壁親像有足濟人喝咻的聲，我眼前的一切攏佇無星的天邊轉踅起來。",
    "paragraph_id": 47
  },
  {
    "title": "復活的人",
    "author": "胡長松",
    "text": "2 欲按怎來形容阮丈人的目神？高高在上，酷刑，無情，看人無目地，大約是按呢。我佇伊的心肝內，大約就干焦是時常會出鎚的一个伊管的兵爾爾啦。阮蹛鬥陣，差不多逐工攏愛坐做伙吃早頓。官司的代誌發生了後，伊捌共我講：「你知道，我只有這個寶貝女兒吧？」伊用利劍劍的目神看我，彼目神內面閣有一種審判的威風，假若是講：「哼！你這種鄉巴佬，我老早就見慣了，果然都是些見錢眼開的貪心貨！",
    "paragraph_id": 48
  },
  {
    "title": "復活的人",
    "author": "胡長松",
    "text": "」伊閣斡頭看伊的查某囝心雅，假若是講：「你看吧！我早就對妳說過了！」我共頭偃甲低低低，應講：「是的，我知道，爸爸！」袂輸是戰敗的士兵咧予元帥責備。阿伊咧，共伊的牛奶捧起來，啉兩喙，這馬，看嘛毋看我，煞大大力共甌仔宕一下，對心雅嚷講：「我們趙家的名聲，真讓他給丟透了！」意思是講，這是妳飼的狗，妳哪會無共管予好？阮丈人嚷甲遐呢大聲，喙瀾泡含〔kânn〕牛奶泡攏噴來我的面。",
    "paragraph_id": 49
  },
  {
    "title": "復活的人",
    "author": "胡長松",
    "text": "心雅講：「對不起，爸，讓您操心了？」彼个查某用趨目〔tshu-ba̍k〕瞬〔sut〕我，完全毋是過去的彼个溫柔有氣質的姑娘仔矣。對不起？這是啥物情形啊？我敢有做毋著啥物代誌矣？較早細漢，就算咱佮人冤家相拍，爸仔母欲搥〔thui〕晉前，上起馬嘛會問清楚，閣按怎講，就算是咱毋著，怹嘛會關心咱有受傷無？阿怹咧？怹爸仔囝咧？我的心肝頭有一種講袂出喙的慒澀。",
    "paragraph_id": 50
  },
  {
    "title": "復活的人",
    "author": "胡長松",
    "text": "我的丈姆，相對是較軟心肝的一个，伊看阮丈人受氣啊，就緊出面圓話，安貼講：「老爺，還沒宣判嘛！您氣什麼呢？您氣壞了身子又有什麼用呢？更何況，淮北的枳到了淮南難道就可以成為柑橘了嗎？您歇怒吧！」心雅用手共我的肩胛頭捒〔sak〕一下，講：「喂！你難道不用說個對不起嗎？你的父母沒教過你禮貌嗎？」 哼！淮北的枳？我看就是怹啦！禮貌？名聲？見若節到，就有人客來來去去捾物件來，淮北的枳？",
    "paragraph_id": 51
  },
  {
    "title": "復活的人",
    "author": "胡長松",
    "text": "伊彼个老查某的喙敢毋是逐回攏笑甲離獅獅？我雄雄瞭解是按怎彼工怹會氣phut-phut離開紅樓戲院矣，原來，就是有一堵壁祀〔tshāi〕佇我佮怹的中央嘛！「怹娘咧！明知怹咧嚇咱，無旋嘛袂使，這就是咱的原則，知無？」彼个自稱是阮「大的」的臭頭爛耳的歐里桑，猶閣咧講伊的大道理矣。我發覺，伊需要我，是因為我是失智者，失智者永遠袂佮伊辯。講罔講，佇大橋跤的岫，我按怎嘛無法度確定彼个古物商是毋是誠實去報警矣。",
    "paragraph_id": 52
  },
  {
    "title": "復活的人",
    "author": "胡長松",
    "text": "我承認彼个驚嚇當咧漲大。我尚介氣袂過的，是彼个歐里桑的欺騙，無代無誌共我絞入去一个可能的案件內面。對伊來講，彼可能干焦是小小的竊盜案，對我來講就無仝矣，彼是可能會共我的身份出破的危險的代誌。我對伊的自私感覺足不滿的，超過對伊偷人物件的不齒。「所以彼片門你是偷來的？」我大聲問伊，伊看我雄雄大聲起來，驚一趒〔tiô〕，目睭搋大大蕊看我。「你敢做毋敢講是毋？按呢閣講欲做人的『大的』？我呸！",
    "paragraph_id": 53
  },
  {
    "title": "復活的人",
    "author": "胡長松",
    "text": "」 「無，你這馬是按怎？」過一下仔，伊反擊矣：「恁爸報你好空的，閣予你鄙相就著啦！」伊的目神內面，有一款足精的邪氣。「啥物好空的？咱險險予警察掠去呢！」 「掠就掠咧驚啥？橫直咱一箍人，吃免錢飯是閣按怎？彼个古物商咧嚇咱爾爾啦！你是咧驚啥？」 「嚇咱？若是嚇咱，無你拄才是咧走按怎？」 「幹！",
    "paragraph_id": 54
  },
  {
    "title": "復活的人",
    "author": "胡長松",
    "text": "恁爸是咧煩惱你，親像你這號腳〔kioh〕數，拎一个門片就喘甲袂輸欲轉去塗州賣鴨卵矣，你，敢會堪得吃一工免錢飯呢？」 我煞予伊的反唱〔tshiàng〕唱甲應袂出來。閣講，莫袂記之，我這馬猶是一个失智者。我偃頭，輕聲仔回講：「『大的』，你講啥我聽無啦！橫直我就是驚，我……我看你猶是走啦！」 大橋跤陷入一陣緊張的恬靜。",
    "paragraph_id": 55
  },
  {
    "title": "復活的人",
    "author": "胡長松",
    "text": "橋頂，久久才有一台車經過，久久經過一遍的引擎聲，親像暫時欲共這个緊張的空氣敨縛〔tháu-pa̍k〕，毋過，車一過，暗毿的空氣就閣跋入恬靜，緊張就閣來矣。伊無講話，這馬，我無看伊，拄才伊彼个足精閣足邪假若一尾蛇的眼神，煞印佇我的頭殼，予我加冷損。夜暗的溪水成做深閣沉的烏，嬉嬉嘩嘩，水流聲裡假若是一種新的威脅。「你無歡迎我，因為你根底就毋是一个癮頭的，我從起頭就知矣，你根底就毋是失智。",
    "paragraph_id": 56
  },
  {
    "title": "復活的人",
    "author": "胡長松",
    "text": "若我看，你根底就是一个讀冊人，來遮走閃的爾爾。」伊看我無應聲，就紲咧講：「你鄙相我是賊，我看，你才是賊頭咧！」 「我毋知影你咧講啥？橫直你走啦？」我按呢講。「這所在也毋是你的，你憑啥叫我走？」 「憑我比你較早來。」 「就算你較早來，你嘛無資格趕我啊！」伊的聲音內面有加強的威脅，予我真不安。我講： 「你若毋走，無，我走！」 我講煞，就徛起來，共我的跤báng揹咧。",
    "paragraph_id": 57
  },
  {
    "title": "復活的人",
    "author": "胡長松",
    "text": "我用目尾共眽〔gió〕一下，看伊規个人撐佇橋墩，仝款峙出伊無要無緊的屈勢。誰知影，我才一斡身，伊就跳起來，共我的手骨掠咧。「按怎！欲走閃矣是毋？」伊共喙箍翹起來，用流氓氣口共我喝〔hat〕：「你袋仔內底的青牛仔，敢毋免抽幾張仔來？」我的喙開甲哈哈哈。我講：「啥物青牛仔？」 「閣佯生？你跤báng內面彼只啦，拄才你底洗身軀的時，我攏抄過矣。」 「你這个賊！」我共嚷。「哈！賊是閣按怎？",
    "paragraph_id": 58
  },
  {
    "title": "復活的人",
    "author": "胡長松",
    "text": "較贏你這个騙子、走犯！」伊那奸笑那講，伊的口氣親像底講：你只不過是龜底笑鱉無尾爾爾。伊伸手欲搶我的袋仔，我佮伊拍起來，伊傷老矣，毋是我的對手，最後伊予我捒倒佇土跤兜。我起跤走，伊毋死心，peh起來逐〔jiok〕我，我直直走足久，才感覺脫離伊的跤步聲佮伊臭甲予人想欲吐的規身軀味。海湧的聲一陣一陣底剾洗，海風內面，有一陣秋天特別有的芳味，假若有一種海邊植物特別的野芳。",
    "paragraph_id": 59
  },
  {
    "title": "復活的人",
    "author": "胡長松",
    "text": "我這馬有一款奇怪的心情，一方面向望彼个海味的野芳共我的身軀剾洗，一方面，我閣甘願永遠保持按呢，這身軀的味已經漸漸佮彼个臭頭爛耳的歐里桑仝款矣，煞予我一種莫名的安全感。我落尾來到港市的沙埔，佇海邊涼亭的這條椅條歇頓，遮的遊客濟，顛倒是隱遁的好所在。拄才有一對少年情侶行過來，坐佇我隔壁的彼條椅仔。",
    "paragraph_id": 60
  },
  {
    "title": "復活的人",
    "author": "胡長松",
    "text": "我看怹無幾歲，應當是當底讀高中的歲數，一定無啥物錢，嘛毋敢去旅社賓館彼類的所在，因為怹一坐落來，兩雙手就佇對方的身軀四界走揣起來，親像兩尾枵燥的蛇牽纏做伙。這叫做氣氛，佇海天一色的夜暗暝，較早我的戀愛嘛是按呢。我僥疑我會共怹礙著，毋過怹並無插〔tshap〕我，假若我攏無存在仝款。",
    "paragraph_id": 61
  },
  {
    "title": "復活的人",
    "author": "胡長松",
    "text": "我，我所坐的椅仔，我的目睭，我的氣味，佇這个涼亭仔攏是無存在的；唯一存在的是怹的愛情，海湧的聲，佮怹充滿熱情佮向望的未來，真實的人生。我用欣羨的目神想這一切。雖罔我對彼个歐里桑感覺厭，毋過有時感覺伊遐蹓來蹓去的話屎毋是全部攏無價值。尤其是伊講著的彼个因為帶〔tài〕跤病最後煞成做死刑犯的人。「干焦為著一粒藥丸！",
    "paragraph_id": 62
  },
  {
    "title": "復活的人",
    "author": "胡長松",
    "text": "」伊的話語內面，共決定論者的悲劇性加強到一个惡夢的境界，予我感覺著永遠無法度脫身的彼種惡勢力，我煞就想起彼个我行去湖邊鋼琴社的下晡，若毋是日頭遐爾媠，半通光的青翠的樹葉佇湖邊隨風搖擺假若跳舞──若毋是彼个美麗的下晡，我敢會佮心雅鬥陣？敢會親像這馬，成做一個真真正正的旋逃者？或者，若毋是閣較早晉前咧我決定欲去台北讀冊，我敢無機會選擇另外一條路避開這一切？",
    "paragraph_id": 63
  },
  {
    "title": "復活的人",
    "author": "胡長松",
    "text": "我閣會記，讀過日本冊的我的老爸對我的文學系選擇並無支持（伊講：「讀彼到底會使創啥？」）毋過，就佮一向的伊仝款，伊嘛無表示啥物大的反對。是按怎伊的反對永遠毋較強烈咧？我雄雄發見我規个大學時代底追求的物件，是我的故鄉無法度理解的。我無讀冊的老母捌問過我，文學到底是啥？我講，就是寫文章。",
    "paragraph_id": 64
  },
  {
    "title": "復活的人",
    "author": "胡長松",
    "text": "伊的目神先是青疑，路尾才抌頭講：「按呢我知矣，就是較早的進士，聽講較早咱庄仔頭的彼仙土祿公伯仔，嘛捌予皇帝封做進士，我來替你求看覓咧！」紲落，就按呢，我頭煞斡也無斡，就行入我的爸母一世人袂瞭解的世界矣。我愈來愈瞭解，心雅怹共下頦夯懸懸所看輕的，嘛是按呢的物件。雄雄，我感覺著無法度講出喙的身世的屈辱。",
    "paragraph_id": 65
  },
  {
    "title": "復活的人",
    "author": "胡長松",
    "text": "從一開始，心雅就知影矣，伊的優越感佇我這種庄跤倯〔sông〕的面前是全然有理由的，閣講，伊嘛毋捌想欲掩崁；我相信，伊甚至了解，就是因為這號驕傲的屈勢，伊才共我涎〔siânn〕甲綿綿精精，神魂顛倒去。佇湖邊的鋼琴教室，我借伊讀過的雪萊的詩欲征服伊，毋過，誰知影最後著吊〔tio̍h-tiàu〕的人到底是伊抑是我？",
    "paragraph_id": 66
  },
  {
    "title": "復活的人",
    "author": "胡長松",
    "text": "就假若橋跤老人喙裡的彼个殺人者的藥丸仔，想袂到，我的命運是位一个遐爾輕浮的時刻起鼓的，按呢，我規个人煞感覺著人生內面有一種講袂出喙的笑詼佮無理路。佇我隔壁椅條盤纏的兩尾蛇可能著火矣，假若大心氣咧喘，輾位土跤的沙埔仔去，我看嘛無想欲看，干焦喀〔khennh〕兩聲。怹的喘氣恬一陣，我叫是怹走矣，結果，彼聲無三分鐘就閣傳來矣。確實是一个予人感覺著心狂火熱的海邊暗暝哩！",
    "paragraph_id": 67
  },
  {
    "title": "復活的人",
    "author": "胡長松",
    "text": "仝款是暗呢的海邊暗暝，彼時陣，我嘛是用心狂火熱的目神偷偷底看心雅，就佇鋼琴公演了後的一个盈暗，我佮心雅閣有另外一个佮我仝年的叫做文秀的社團查某囡仔，隨社團辦的活動去到北部某老漁港邊的一欉樹跤。印象中，我刁工無看心雅，直直佮文秀講話，講損笑予文秀聽，閣呵咾伊的媠。心雅嘛捌插幾句話入來，毋過，我攏刁工用滾笑的口氣講出類似：「妳以為這樣說會很讓人難忘嗎？」按呢的話。",
    "paragraph_id": 68
  },
  {
    "title": "復活的人",
    "author": "胡長松",
    "text": "漁港的夜風有一款魚腥味，這款魚腥味對嫉妒的形成是有幫讚的。文秀是一个敏感幼秀的查某囡仔，伊發見心雅無歡喜，所以，就佇我閣再呵咾伊巧的時，緊開喙講：「我才不是呢，我覺得心雅學姐才是真的聰明，而且琴彈得又好，人又漂亮！」 我看心雅的面攏紅起來矣，是彼種閣受氣閣歡喜的複雜表情。",
    "paragraph_id": 69
  },
  {
    "title": "復活的人",
    "author": "胡長松",
    "text": "我恬靜仔看伊的面，恬靜仔等候伊擔頭看我的目睭，紲落，就佇伊擔頭看我的時，我才應講：「她嘛，當然是漂亮，可惜我還得要看看是不是我喜歡的那一型呢！」 按呢，伊就徛起來矣，假無意，講欲加入邊仔其他社團的人的講話。我知影伊受氣矣。我嘛綴伊徛起來。我綴佇伊的身邊，毋過伊並無親像伊講的仝款加入其他的人。佇月光下，我看著伊的目箍已經紅矣，我揣一寡五四三的話題講，伊攏毋應聲。",
    "paragraph_id": 70
  },
  {
    "title": "復活的人",
    "author": "胡長松",
    "text": "我佇恬靜的月光下綴伊行，一直行到沙崙的海埔仔。遐的野風閣愈透，佇無人曠闊的夜海，有一種悲壯的景緻。伊穿一軀紗仔衫，是連身裙，伊身軀的芳味位紗仔衫裡湠出來，佇沙崙的海線湠開；阿我的跤步假若是予彼个味控制稠咧，共綴絚絚，減采若伊欲共我拖去海平線，我嘛會綴伊行去。「你是鬼嗎？為什麼這麼煩人呢？」經過差不多半點鐘的無聲無說，伊開喙矣。「心雅，我希望妳不要生氣，我只是開玩笑的。」 「你應該叫我學姐。",
    "paragraph_id": 71
  },
  {
    "title": "復活的人",
    "author": "胡長松",
    "text": "」 「不是的。我覺得這麼叫妳比較好。」 「你非得這麼頑固自大不可嗎？」 人誠實是一種奇怪的動物，原來追求啥物人，就要用伊的姿勢追求伊：追求自卑的人，要用自卑的姿勢；追求驕傲的人，要用驕傲的姿勢。可惜，當然，我從頭至尾並無想清楚這个追求的代價。隔壁椅條的二个少年男女的哼叫實在傷大聲矣，煞共彼个大箍警察閣涎轉來。「年輕人，恁佇遮真無閒喔！",
    "paragraph_id": 72
  },
  {
    "title": "復活的人",
    "author": "胡長松",
    "text": "」彼个大箍警察，用一款原住民特有的尾聲壓輕的腔口講話：「不知道這裡是公共的──不能做這種事情的──地方嗎？」 我倒佇椅條，想欲笑，目睭瞌瞌硬忍咧。「對不起！對不起！」我聽著一陣細聲講話閣窸窸屑屑〔si-si-sut-sut〕底穿衫仔的聲。「喂，大哥！」少年的走了後，大箍警察叫我。我假做無聽著。伊用警棍輕輕仔托〔thuh〕我的尻川：「你是豬喔，睏甲叫袂應neh！莫叫是我毋知影你底偷笑neh。",
    "paragraph_id": 73
  },
  {
    "title": "復活的人",
    "author": "胡長松",
    "text": "若假睏會使看這號活春宮的精彩小電影，我嘛想欲佔你這條來倒一下呢！」我坐起來，笑出聲，笑甲我規面的喙鬚攏拍結矣，一直笑甲大箍警察擋袂稠，嘛偃腰綴我笑起來。3 對流浪者來講，這个所在是真四是的岫。",
    "paragraph_id": 74
  },
  {
    "title": "復活的人",
    "author": "胡長松",
    "text": "海濱公園有提供予耍水泅泳的遊客使用的浴間，當然嘛有免費的便所，有這二項物件，我就感覺佮過去的文明生活精差無遠矣，見若天氣傷熱，我就入去海邊的市立病院吹冷氣，候診室的椅條仔頂懸，一直攏有比我較落魄的人，只是我無佮意彼个激人鼻的消毒藥水的味。我的頭毛已經長甲披肩，喙鬚嘛規个猢起來，我想，無人會使簡單共我認出來矣，就算是二个月前的我看著這馬的我，嘛仝款喝袂出名。",
    "paragraph_id": 75
  },
  {
    "title": "復活的人",
    "author": "胡長松",
    "text": "我只要保持無惹出代誌，就會使安安穩穩做一个無身份的自由人矣。喔！自由！從出世到今，我毋捌感覺這二字遐爾真閣明，閣遐爾親近，就假若貯〔té〕佇我的褲袋仔，我隨時摸會著。只是講，這个自由猶是缺角的，比如講，我袂使破病，因為病院需要身份；我袂使寄錢，因為銀行需要身份；我甚至連蹛旅社都會出問題，就算無考慮錢的問題，嘛無人願意共厝稅予一个無身份的人──翻頭按呢一想，本底的暗暢就閣消失去矣。",
    "paragraph_id": 76
  },
  {
    "title": "復活的人",
    "author": "胡長松",
    "text": "這个情形要維持偌久，我毋知影；未來會按怎，我嘛毋知影。我的新的身份，是一个揣無過去的失智者，阿我這馬的空缺，就是抾字紙的。我無足濟路通揀。我佇古物商遐揣著一台捒車仔，車頂載二个字紙籠仔，按呢，就是我全部的傢伙矣。當然我愛一直揣機會看報紙，只是想想咧，刁工買報紙是傷危險矣──親像我按呢的人，彼確實是傷過龜怪的代誌。",
    "paragraph_id": 77
  },
  {
    "title": "復活的人",
    "author": "胡長松",
    "text": "我注意著有一間賣咖啡的店外口有免費的報紙予人看，毋過當然我袂使大範大範坐咧看，逐暝，我攏揀怹欲收擔晉前共怹討，怹只是當做我欲共報紙收去賣的。當然我是想欲看我的新聞敢有紲落的發展，毋過，一直攏無消息。無消息就是好消息，按呢，就表示我意外落水失蹤的事實可能已經予人接受矣，好定我的屍體照推論嘛減采已經流出去外海，就佮所有的落水者仝款，大約攏揣袂著矣；閣再講，過一段時間了後，我敢會予人認定是死亡？",
    "paragraph_id": 78
  },
  {
    "title": "復活的人",
    "author": "胡長松",
    "text": "按呢，我幾落百萬的保險金，敢會撥入心雅的戶頭，了後，關係我葉某某的一切，就徹底結束矣── ──只是，若按呢『徹底結束』，我到底閣活咧是欲創啥？我的心肝頭搐一下，雄雄一陣刺鑿。我暝佮日佇大街小巷咧踅，怹攏叫我「抾字紙的」，各種的廢紙、雜誌、冊本，攏予我抾入籠仔裡。我閣用另外一个籠仔貯矸仔罐仔等等。最後，我共抾來的物件捒去資源回收場換三頓飽。",
    "paragraph_id": 79
  },
  {
    "title": "復活的人",
    "author": "胡長松",
    "text": "禮拜六佮禮拜日是我尚無閒的時陣，因為遊客濟，畚圾愈濟，愛一直抾到拜二三才會使較清閒。佇有閒的時間，我就會坐佇樹跤，翻我抾來的冊(有較好看的就先留落來)罔讀。當然我袂使用傷過認真讀的姿勢，干焦是共冊本囥佇身邊凊采翻開，用趨趨的目神來讀（莫袂記，我是失智者）。",
    "paragraph_id": 80
  },
  {
    "title": "復活的人",
    "author": "胡長松",
    "text": "我另外閣揣一个箱仔來貯遐我雄雄讀袂了的字紙，有時較好運的是規本新典典的冊，有時是無皮的半本冊；另外我會特別去留人擲掉的筆記佮批信等等，雖罔大多數的筆記是記數的，阿大多數的批信攏是銀行寄的數單，總是，位遮的筆記佮批信內面，我親像會使去偷偷仔看著無仝人的生活。這其中尚精彩的是我捌抾著一本少女的日記，厚厚的一本，外皮是罩霧的粉紅玫瑰花的花樣，芳水噴甲芳貢貢的彼款，佇封底閣有貼一張查甫囡仔的相片。",
    "paragraph_id": 81
  },
  {
    "title": "復活的人",
    "author": "胡長松",
    "text": "我看彼个查甫囡仔生甲烏焦瘦，一个面烏瀝瀝假若火炭，按怎看嘛看袂出來竟然有人遐爾愛伊。彼本日記的內容若我共唸出來，恐驚有足濟大人會發面紅，認為家己無談過戀愛矣。總講一句，日記的結局是一場四常的悲劇，查甫囡仔佮別人有囡仔矣，欲娶矣，新娘煞毋是伊！佇日記的最後一頁，少女講伊無想欲活矣，伊的生命欲佮彼本日記做伙結束──當然，日記是結束矣，阿查某囡仔咧？",
    "paragraph_id": 82
  },
  {
    "title": "復活的人",
    "author": "胡長松",
    "text": "我看日記的最後日期拄是彼二工，就用各種方式轉去觀察彼條巷仔（我佇畚圾桶抾著彼本日記的彼條巷仔）敢有可能的作者出現，最後我感覺真失望。因為規條巷仔是有蹛幾落个查某囡仔無毋著，毋過我按怎看，嘛看袂出佗一个是主角，尚主要的，我看袂出任何一个有悲傷的面色；簡單講，規條巷仔沉宓佇恬靜的生活裡，平波波，看袂出有啥物風湧。我只好共這本日記留咧，等另日有機會看著相關的新聞才閣提出來做見證。總是，會有啥物新聞？",
    "paragraph_id": 83
  },
  {
    "title": "復活的人",
    "author": "胡長松",
    "text": "啥物新聞嘛無。我的彼跤紙箱最後滇起來矣，彼本日記除了有時予我想起心雅，感覺著規身軀的火熱佮促糟〔tshak-tso〕，啥物作用嘛無，最後伊佮其他我讀了的冊仝款，只有淪落去回收場的命運，無通走閃。我這馬干焦煩惱縣界大橋跤的彼个歐里桑揣著我爾爾，雖罔這是足無理路的煩惱，毋過，已經有幾落擺，我聽著有人佇我跤脊骿喝「騙子、走犯」的聲，雖罔逐遍我斡頭看，攏無看著啥物。",
    "paragraph_id": 84
  },
  {
    "title": "復活的人",
    "author": "胡長松",
    "text": "捌一擺是佇街仔路的海產擔頭前，嘛捌一擺是佇渡船頭，閣有一擺是我佇海濱公園的彼條椅條頂咧睏的時，彼个控訴的聲雄雄鑽入耳孔，予我規个人趒起來。我開始認定這只是幻聽的現象爾爾。有一工，就佇規个天頂攏是晚霞的黃昏時刻，暗毿之中我閣聽著這个喝咻的聲。我真有經驗認定彼定著是幻聽，頭斡也毋斡。想袂到，我閣聽著第二擺。我的心雄雄予一粒秤錘tshuah沉落去，斡頭，誠實看著一个歐里桑徛佇我的面前。",
    "paragraph_id": 85
  },
  {
    "title": "復活的人",
    "author": "胡長松",
    "text": "伊對我講：「你這个不孝子，欲走佗去！」我本底斡咧就想欲旋矣，閣靜落來，斟酌共看，發現根底就毋是彼个歐里桑。這个老人無彼个臭味。「你這个不孝子！」伊的喙裡猶閣咧嚅〔nuah〕，予我感覺真好奇。「歐里桑，你是毋是認毋著人矣？」 「你敢是文達仔？」 我用莫名其妙的目神看伊。「Oh！」 我聽著伊的嚨喉底，因為失望，發出一个咕嚕咕嚕的奇怪的聲。雄雄，有一个奇怪的想法親像熾爁〔sih-nah〕，射入我的頭殼。",
    "paragraph_id": 86
  },
  {
    "title": "復活的人",
    "author": "胡長松",
    "text": "「歐里桑，你講的文達仔是啥人？」 「就是我失蹤足濟年的後生啊，你敢誠實毋是文達仔？」 「我，我毋知影。我是講，我是失去記持的人，啥物代誌攏袂記矣。」 彼是一个傷過頭悲傷的面，因為悲傷，伊的智力受過足大的傷害，阿伊目睭搋大的時，看著足親像牛仔目，看我的時，親像欲共我拆吃落腹。「文達仔！你一定是我的後生文達仔！」伊雙手岸佇我的肩胛頭嗶嗶惴〔tshuah〕。我用茫茫渺渺的目神看伊。",
    "paragraph_id": 87
  },
  {
    "title": "復活的人",
    "author": "胡長松",
    "text": "敢講，佇這个老人的悲傷裡，會有我新的人生？我感覺足譀，嘛感覺真好笑，毋過我當然袂使笑出聲。晚霞的光佇海平線消失去，我斟酌看，伊的面閣再陷入佇看袂清的烏暗。4 你毋通誤會，我並無冒用任何人的身份，我猶是我，只是失去記持爾爾，而且我並無毀掉我的身份，我的身份證猶閣好勢好勢藏佇我的袋仔的暗袋仔裡。我只是想欲離開一切，予我的身份消失佇世間。",
    "paragraph_id": 88
  },
  {
    "title": "復活的人",
    "author": "胡長松",
    "text": "彼時來到山下鄉已經過三個月矣，這个世間，恐驚已經無人會去關心往過存在的彼个叫做「葉國典」的「我」佇佗位矣。新的「我」嘛予我一个新的眼光看這个世界佮這个所在，就算這个「我」是（所有的人攏知影）編出來的。毋過，彼哪有要緊，編的人歡喜，我嘛無反對的理由。我引著一个穡頭，這個所在的人講欲慶祝十五連庄的仙姑祖生，需要有人佇怹的陣頭裡鬥相工。算是臨時工，做一寡搬物件、拚掃彼款的小工。",
    "paragraph_id": 89
  },
  {
    "title": "復活的人",
    "author": "胡長松",
    "text": "我真清楚，我需要按呢的空缺。假使我欲成做無身份的人，成做真正的人間失格者，所有正式的空缺減采攏袂歡迎我──甚至連人人有希望的獎券都無法度接受我矣！這見笑代予我想著就厭氣。有一日，我行過廟口的一間彩券行，怹口面峙〔tshāi〕一塊看板寫「本期上看7.5億，人人有希望」，予我的心頭搐一下。7.",
    "paragraph_id": 90
  },
  {
    "title": "復活的人",
    "author": "胡長松",
    "text": "5億，對我這個世界的「新人」來講，就完全無啥物通煩惱的矣；毋免講七億五，就準是凊采一個三、四獎，幾百萬，在我，就有通吃夠百年矣。人人有希望，確實有影，我那想，跤步就那踏入去。頭家娘問我欲買幾張，我一下手遂講袂出喙，一張50，我哪有本錢通買偌濟張？阿若買彼號一張二張，是欲等到tang時才會著獎？我應講我先小算一下。這時有一个先生提一張著獎的獎券入門來欲兌獎，予我心內鑿一下，就順紲問頭家娘兌獎的代誌。",
    "paragraph_id": 91
  },
  {
    "title": "復活的人",
    "author": "胡長松",
    "text": "頭家娘共我講，2000以下會使直接提獎券去伊遐兌換，2000以上的，愛去銀行換。我講：「若去銀行換，敢愛身份證？」伊就用梟疑的目神看我，親像真好玄我是按怎會問按呢的問題，閣親像共我當做一个毋敢見光的通緝犯。伊用一个奇怪的壓低的聲調講：「當然矣，來阮遮嘛愛看身份證呢，無，欲按怎扣你的稅？你敢想好矣，欲買幾張？」我發見拄才入門的彼个查甫人嘛斡頭，用仝款僥疑的目光共我眽〔gió〕。",
    "paragraph_id": 92
  },
  {
    "title": "復活的人",
    "author": "胡長松",
    "text": "我無應話，只好頭犁犁斡咧走。「人人有希望」的人人，顯然並無共我算在內。唉，我沓沓仔覺悟，今干焦彼種免驗證的地下散工仔才是我唯一的希望矣。在前，我嘛做過土公喪跤仔去共人扛棺柴，實在講，彼種穡頭是無歹趁，只是，愈講愈見笑，我這種在底夯筆的文身，棺柴箍重khâinn-khâinn哪會扛有法伊。",
    "paragraph_id": 93
  },
  {
    "title": "復活的人",
    "author": "胡長松",
    "text": "有一擺我欲共棺柴托上山頭，路糊糜仔路滑閣崎，當塊硬斗的時，我跋一倒，煞放棺柴大傾一爿，靠佇土跤，險險仔予輦落去山崁。喪家是共我罵甲臭頭兼爛耳去，按呢生，就算我已經著傷扭著矣，彼个土公仔頭樹仔猶是氣甲面烏綠綠，一千箍算予我，就叫我走矣。怹講彼个江文達從足早前就失蹤矣，江文達的老爸（也就是彼暝共我當做江文達的老歐吉桑），叫做江木枝，叫我佇文達的房間蹛〔tuà〕落來。",
    "paragraph_id": 94
  },
  {
    "title": "復活的人",
    "author": "胡長松",
    "text": "就是彼擺，伊講我頭殼額有一个胎記，佮伊的後生江文達的胎記，無宛二體，胎記倚佇倒手爿的頭殼額仔，雄雄看，袂輸一隻金龜仔。我當然知影這是伊老番顛咧烏白講的，不過，既然我都已經失智矣，嘛袂使表明我是葉國典毋是江文達，按呢，在我，「江文達」，遂就成做位天頂跋落來的新身份矣。我只好天真選擇將計就計：一个失蹤者得著新的身份，世間無比這較迷人的代誌。",
    "paragraph_id": 95
  },
  {
    "title": "復活的人",
    "author": "胡長松",
    "text": "歐吉桑頭毛氆白，伊四肢瘦，毋過胸坎真厚，看人的眼神有寡龜怪（路尾我發現彼是因為伊的一蕊目睭有告樣）聽講我毋是頭一个予歐吉桑掣轉來的「後生」，伊三不五時就會出門二三工，無消息，嘛無講去佗，了後就掣生份人轉來，無，就是去抾一寡有的無的，舊衫褲啦、小電器啦、歹銅舊錫啦，哩哩拉拉一大堆，鎮佇厝內外。我就是按呢予伊「抾」轉來的。而且伊真堅持，講攏袂聽，所以，邊仔的人嘛攏見怪袂怪矣。",
    "paragraph_id": 96
  },
  {
    "title": "復活的人",
    "author": "胡長松",
    "text": "雖然伊有時看起來怪怪，毋過，有時閣會講出足有意思的道理，有時嘛假若真有學問，所以，伊究竟是正常抑是無正常，我相信真少人理解。毋管按怎，這段時日我就蹛佇老人怹兜，阿蹛佇遐的，閣有江木枝的查某子江莎容。伊是江文達的小妹，這三个月來，伊干焦遠遠用梟疑的目光看我爾，真少參我講話，若不得已欲叫我，伊就喝「喂！」。",
    "paragraph_id": 97
  },
  {
    "title": "復活的人",
    "author": "胡長松",
    "text": "伊的人細粒籽，面紅牙，二蕊目睭重紃，目窩﹝bak-u﹞深，目仁有神，鼻頭圓，喙唇厚，規个面模仔玲瓏有範，有一種野性的媠。伊平時講話真活動，雖罔佇我面前一向恬靜，毋過我捷捷佇口面就聽會著伊佇厝內佮歐吉桑大聲講話的聲，伊佮歐吉桑是一對奇怪的爸仔囝，若干焦聽怹講話，會感覺怹真無對同。",
    "paragraph_id": 98
  },
  {
    "title": "復活的人",
    "author": "胡長松",
    "text": "江莎容才離緣無偌久，有一个叫做蕭茉莉的姊妹仔伴捷來揣伊，蕭茉莉人大嚨喉孔，肨奶〔hàng-ni〕肥軟，行路的時二粒奶仔硞硞〔khok〕晃，伊的目睭大蕊，不止仔有面貌，可惜耳蒂邊有一逝〔tsuā〕燙傷的疤，伊看啥物攏袂順眼，尤其對我這个不速之客無好聲嗽。伊攏喝我諞仙仔，毋過龜怪的是，我有時看伊對我的目神有一款暗匿的嬈花。",
    "paragraph_id": 99
  },
  {
    "title": "復活的人",
    "author": "胡長松",
    "text": "這个蕭茉莉，拄好是土公仔頭（人叫伊樹仔）的鬥陣的，嚴格講來，我會使做喪跤仔的空缺嘛會使算是伊牽成的，彼日我予土公仔頭樹仔喊〔hiàm〕走的時，蕭茉莉嘛徛佇邊仔。土公仔頭樹仔叫我走，佇深山野外的墓仔埔這是一个足大的侮辱，我越那行越那共土公仔頭樹仔操幹譙，心內想，若有機會我毋放伊煞。「喂，我早就知影你毋是阮山跤的人。",
    "paragraph_id": 100
  },
  {
    "title": "復活的人",
    "author": "胡長松",
    "text": "」當我一个人跛咧跛咧托過彼个山崙的時，蕭茉莉騎烏堵拜〔oo-tok-bai〕綴過來，伊的口氣難得有寡同情。山下鄉袂少人自稱「阮山跤的」。我無想欲插伊，行我的路無應伊。山崙邊的竹抱予風吹甲sī-suāinn叫，一路有袂少圓仔花佮莿桐欉。伊講：「我拄好愛先走，行啦，我載你。",
    "paragraph_id": 101
  },
  {
    "title": "復活的人",
    "author": "胡長松",
    "text": "」 我當然無想欲予伊載，一方面驚烏堵拜棧袂稠，一方面對伊感覺生份，是講佇這深山林內，我跤已經扭著，無通強喙﹝khīunn-tshuì﹞，閣再講，伊真堅持，我抝伊袂過，所以只好坐上伊彼台破烏堵拜。伊身軀抹的芳水味激鼻甲，芳味佇日頭下變質，袂輸位爛去的蘭花栽裡湠出來的味，予人抱心。「喂！諞仙仔，我毋信你啥物攏袂記矣，你到底是位佗位來的？」 「毋知呢！妳想，敢會是狗母的尻川生的？」 「扯〔tshé〕！",
    "paragraph_id": 102
  },
  {
    "title": "復活的人",
    "author": "胡長松",
    "text": "你是牽位佗去？」 「我共妳講，對查某我的人是有揀的喔。」 想袂到伊一直共我纏咧，那講，手那共我搕〔khap〕咧搕咧。毋管伊問啥，我攏無想欲講，所以，為著欲換話題，我就規氣問話來探伊底。伊講話遮一句遐一句，東東西西，不答不七。伊講我的面模仔生甲佮伊的前翁足像的。伊講伊耳蒂邊的傷痕就是伊的前翁致的（原來伊嘛是離過婚的查某人），因為嘛離緣，所以才會佮江莎容遐有話講。",
    "paragraph_id": 103
  },
  {
    "title": "復活的人",
    "author": "胡長松",
    "text": "一起先伊嫁過門無法度有囡仔，伊的前翁是鎮裡的人，看山跤人真無，只是共伊當做生卵雞母爾爾。伊彼个無路用的翁佮伊的前大家一直逼伊生，落尾，伊總算有身矣，檢查起來，閣是一个查甫的，伊歡喜一下，想講欲出頭天矣，啥人知，肚到六月日大的時，遂致著一个怪病，規身軀水腫，血壓沖〔tshìng〕懸，醫生講就是毒血，歹治，路尾惡化，醫生講若繼續弓落去，可能母子攏會無命，尚可能伊一世人愛洗腎過日。",
    "paragraph_id": 104
  },
  {
    "title": "復活的人",
    "author": "胡長松",
    "text": "彼个夭壽骨的伊的前翁無天無良，叫伊拚性命先撐〔thènn〕咧，閣共姑情講若囡仔生落來就無代矣。毋過伊才無咧腫頷koh，伊叫醫生共囡仔提掉，按呢，伊的前翁夭壽骨共拍，閣用薰共tshuh，按呢，怹就離緣矣。伊的阿公是上早期位外地來的（聽講是羅漢跤仔），較早贌〔pa̍k〕耕江家的田，是佃戶，路尾，耕者有其田，才共贌耕地變更做蕭家的自耕地。只是彼塊地傷細，米種無夠通換肥，規氣廢耕換種檳榔。",
    "paragraph_id": 105
  },
  {
    "title": "復活的人",
    "author": "胡長松",
    "text": "蕭茉莉講伊就是散赤人命底歹，命從細漢算到大漢，按哪都算無好命。伊講伊時常半暝會夢著彼个無緣的後生，五官不全，佇伊面前mih-mah哮。閣來，伊就佮樹仔鬥陣矣。伊講若夢著囡仔伊就攬樹仔抵數。",
    "paragraph_id": 106
  },
  {
    "title": "復活的人",
    "author": "胡長松",
    "text": "樹仔無啥物通講的，查甫人攏仝款，攏是俏〔tshio〕雞，樹仔佮莎容的前翁賴鐵是換帖的，賴鐵毋干焦是俏雞爾，伊是大俏猴兼龜精，豬哥甲連伊蕭茉莉的奶仔一日到暗嘛數想欲摸，樹仔知影是知影，毋過表面佯〔tènn〕毋知，算來毋是啥物查甫子，賣某做大舅在伊毋是無可能的代誌，橫直蕭茉莉看伊足無的，伊相信夭壽骨的賴鐵一工袂放伊過。",
    "paragraph_id": 107
  },
  {
    "title": "復活的人",
    "author": "胡長松",
    "text": "我趁蕭茉莉歇一口氣的時問伊欲去佗，伊講伊欲去仙姑祖廟，問我敢欲去，我無感覺好抑是毋好，只好允伊。結果伊嘛無直接去仙姑祖廟，伊講我的跤扭著，伊欲提吊膏共糊糊咧，尚重要的，是彼齣叫做《變容的復仇》的連續劇當咧好看，伊昨暝因為無閒咧做事所以漏溝去，拄好中晝重播，伊抵好嘛按算先斡轉去厝裡補看，《變容的復仇》是咧講予人放捨的女主角安怎對放捨伊的男主角報仇的故事，伊感覺女主角閣媠閣有氣魄。",
    "paragraph_id": 108
  },
  {
    "title": "復活的人",
    "author": "胡長松",
    "text": "伊東東西西講彼个女主角先是失蹤去，紲落嫁予一个看病甲就欲死的有錢的老歲仔，伊提老歲仔的錢整形變容，成做一个並女明星閣較媠的查某人，了後無偌久老歲仔死，伊繼承老歲仔的事業，同時用錢買收另外一个查某囡仔去涎彼个放捨伊的男主角，當男主角跋入愛情的陷坑了後，已經變容的女主角即時出現佇男主角的面前，結果，男主角竟然予伊迷甲失魂落魄，甘願放棄一切……足讚的就著，蕭茉莉最後講，女主角有一个皮包真有形，彼日，伊佇夜市仔有看著，小等一下轉去厝裡伊會使提予我看。",
    "paragraph_id": 109
  },
  {
    "title": "復活的人",
    "author": "胡長松",
    "text": "土公仔頭樹仔怹兜就佇山下鄉的山跤庄庄仔頭一排販厝的其中一間，一入門的廳頭祀一塊神桌，壁頂懸吊一面八掛鏡，閣有一幅用印刷印的毛筆字「和氣生財八心法」，做喪事的傢私鎮甲一四界，怹的客廳佮房間攏佇二樓。蕭茉莉提一塊吊膏共我的跤糊咧，了後我就佮伊做伙看重播的《變容的復仇》，廣告的時間，伊誠實提彼个皮包出來予我看，是烏色鱷魚紋的皮包，講一个才百五箍爾，我鼻味是塑膠製品，毋過當然我無講。",
    "paragraph_id": 110
  },
  {
    "title": "復活的人",
    "author": "胡長松",
    "text": "伊閣提二本相簿出來掀，un-nà掀，un-nà這一句遐一句咧話伊的青春故事，伊穿闊領的siat-tsuh，兩粒肥軟肥軟的奶仔位領仔喙現現佇我面前晃來晃去。伊講有閣較大本的相簿佇房間，毋過伊貧惰提出來，招我入去房間看，我只好允伊。電視《變容的復仇》咧做矣，毋過阮無看，阮行入去房間，由在電視做伊的。",
    "paragraph_id": 111
  },
  {
    "title": "復活的人",
    "author": "胡長松",
    "text": "彼个房間有一个臭氆味，伊共門關起來，伊講山頂彼場喪事猶袂煞，主家佇另外一个庄頭閣有代誌愛無閒，樹仔伊袂遐緊轉來。而且伊佮樹仔嘛無啥物約束。怹遐查甫人攏仝的，會曉流豬哥瀾爾，無半撇。我一直聽著隔壁客廳電視中女主角咧奸笑的獨白……「哈！我毋信你啥物攏袂記矣。」蕭茉莉按呢講：「敢講你連佮查某人鬥陣的這項都袂記之矣？」 我知影我咧戲弄記持，真有可能，有一日記持會對我發動報復。",
    "paragraph_id": 112
  },
  {
    "title": "復活的人",
    "author": "胡長松",
    "text": "我雄雄閣想起樹仔的橫霸面，知覺著家己減采已經踏入危險的地界。假使伊若知影這个場面，我所用心擘腹的一切可能攏會烏有去。甚至在某一方面，我已經愛開始受這个新祕密控制（抑是受蕭茉莉控制？）我雄雄想起Herodotus所寫的《歷史》內面，有一段故事講國王坎道利斯的王妃予內臣巨吉斯看著身軀，王妃就要求巨吉斯選擇自殺抑是刣死坎道利斯了後家己做王娶伊，結果，巨吉斯選擇共坎道利斯刣死。我想，若是我咧？",
    "paragraph_id": 113
  },
  {
    "title": "復活的人",
    "author": "胡長松",
    "text": "這段故事雄雄予我感覺查某人誠實是惡毒的動物。假使樹仔發現，我佮伊之間會按怎？我這个無身份的人那想那驚，真想欲操幹譙，閣較想欲隨來旋，毋過蕭茉莉就是保持伊彼个無要無緊的屈勢，叫我綴伊轉去仙姑祖廟。伊喙裡東東西西不答不七一直講。我雄雄發覺蕭茉莉是一个足嬈尻川閣雜唸的三八查某，有一日我定著會予伊害死。",
    "paragraph_id": 114
  },
  {
    "title": "復活的人",
    "author": "胡長松",
    "text": "山跤庄會使講是佇一條溪的溪埔，阿彼條溪是位二枝懸山中央流出來的，佇日頭跤，溪水的波紋閃熠，山跤庄的樓仔厝就是沿彼條溪仔的兩爿湠開的。已經是秋天的尾溜，菅芒花一點一點銀色位溪埔一直湠到溪岸的路邊，佮牽佇柱仔之間吊懸懸的紅色花燈互相呼應，有一款特別的過節的氣氛。仙姑祖廟前的陣頭練武的喝聲位足遠的所在就聽會著矣。彼个陣頭聽講已經有足久的歷史，甚至佇日本人來晉前就有矣。",
    "paragraph_id": 115
  },
  {
    "title": "復活的人",
    "author": "胡長松",
    "text": "聽講過去嘛有外庄的陣頭刁工來惹空起事，攏予山跤庄的陣頭拍甲做狗爬。雖然蕭茉莉講袂出山跤人和外地人有啥物無仝，毋過蕭茉莉講歐里桑猶是一直足後悔共伊的查某子莎容嫁予毋是山跤子孫的外地人，因為外地人袂彩街之，尤其賴鐵表面上拋哩拋哩是鄉代表的後生，想袂到閣較是一个完全予伊失望的子婿。江莎容當初時是按怎嫁伊的？連江莎容伊家己嘛梟疑，可能是予人下毒瀆〔thāu〕著的。",
    "paragraph_id": 116
  },
  {
    "title": "復活的人",
    "author": "胡長松",
    "text": "江家厝裡是無啥物錢，是講，位較早怹祖公仔就有放寡田地落來，田地原底大塊大塊倚佇山邊農場遐，只是毋知安怎，一代過一代，愈來愈細塊，田做袂和，無閣做，大部分就放佇遐拋荒去矣。有外地人欲來共怹買，攏踢著江木枝的老鐵枋。江莎容的老母死矣，結婚晉前伊佇省道邊的一間工廠咧做女工，是一間塑膠射出的工廠，平時仔攏是踏烏堵拜上下班，伊應當是真細膩的人，毋過伊猶是予賴鐵的汽車撞著，後來蕭茉莉想，減采賴鐵是刁故意的。",
    "paragraph_id": 117
  },
  {
    "title": "復活的人",
    "author": "胡長松",
    "text": "江莎容的跤腿擦傷，骿仔骨斷去，賴鐵共伊載去病院，逐日去看伊，款好的予伊食，閣提花送伊。江莎容毋是軟汫的人，較早有足濟胡蠅蠓仔逐伊想欲共沾〔tsam〕共吸，攏予伊掰〔pué〕掰走，毋過這回無像〔siāng〕，伊發覺賴鐵是一个罕看的有氣慨閣心思幼路（後來伊是講過頭奸鬼）的查甫人，比如賴鐵動用所有的關係要求病院共莎容的單人病房換去離污物處理間尚遠的所在，甚至按呢佮院長冤家起來。",
    "paragraph_id": 118
  },
  {
    "title": "復活的人",
    "author": "胡長松",
    "text": "逐遍莎容的面忝忝的時，伊就會告辭。伊來的時會為莎容削果子款病床，伊走的時閣會順紲共便所間的畚圾提出去摒〔piànn〕。有一遍江莎容共湯裡的薑絲揀起來，閣來，伊的湯裡就無閣出現薑絲矣。伊穿西米羅穿甲拋哩拋哩，不時位身軀散發一个芳味。莎容感覺世間罕得揣有這款體貼的查甫，伊無法度抵抗伊，就算莎容怹老爸早就對伊有戒心。江木枝是老基督徒矣，雖然伊的性地歹甲袂輸雷公，伊對教外的查甫人一向攏袂安心。",
    "paragraph_id": 119
  },
  {
    "title": "復活的人",
    "author": "胡長松",
    "text": "伊已經看過足濟悲慘的案例，是講伊的查某子無感覺會發生佇家己的身上爾爾。出院了後，賴鐵駛車載伊去足遠的所在佚迌〔tshit-thô〕，轉來了後，伊就講欲嫁伊矣。蕭茉莉有提莎容的命去算，命盤講這个翁婿有四是。結果命盤無準。江木枝為著這項險險佮莎容斷絕關係。怹結婚了後，賴鐵一日一日變相。賴鐵時常問怹兜的家伙田業，閣來伊聽著講莎容有一个失蹤的兄哥，就一直問伊的下落，袂輸啥物所在受伊彼个看袂著的兄哥威脅著。",
    "paragraph_id": 120
  },
  {
    "title": "復活的人",
    "author": "胡長松",
    "text": "紲落怹開始為著伊彼个減采已經無存在的兄哥冤家。佇江莎容的心內，因為這項，予伊發見賴鐵可能對怹兜有無正常的野心（就算只是一塊拋荒的瘦田地）；阿伊感覺尚好笑的是，伊的老爸從來都毋捌講過財產袂是怹的。賴鐵愈來愈無耐性，顯出伊無欲掩崁的痟貪癮。確實，賴鐵對伊所欲追求的啥物攏心狂火熱，自來就是摧盡磅袂掩崁：對江莎容佮對怹兜的田業攏仝款。蕭茉莉愈來愈僥疑江莎容是彼遍去佚迌的時予賴鐵下藥仔瀆著才會嫁伊的。",
    "paragraph_id": 121
  },
  {
    "title": "復活的人",
    "author": "胡長松",
    "text": "結婚了，賴鐵就現出原型，捷捷佇外口啉酒覓〔bā〕查某，尚可惡的是，這期間竟然閣發生一件恐怖的代誌。賴鐵開始揣理由共伊拍兼蹔，講話侮辱伊，拍甲江莎容棧袂稠，驗傷了後去法院訴求離婚，甚至為著按呢共腹內的囡仔蹔甲落〔làu〕落去。一直到怹離婚了後，賴鐵猶是膏膏纏毋放伊煞。賴鐵的老爸是鄉代表，聯合規个鄉代會糟蹋怹，閣佮省道邊的誠濟工廠攏真mah-tsih。",
    "paragraph_id": 122
  },
  {
    "title": "復活的人",
    "author": "胡長松",
    "text": "對山跤人來講，怹外地來的攏真歹扭掠，我會記之歐里桑捌講過幾落个故事，逐个故事攏共外地人講做是狼心狗行的。除了伊家己的秘密，我相信蕭茉莉的喙裡袂有秘密，伊好的歹的啥物都講。",
    "paragraph_id": 123
  },
  {
    "title": "復活的人",
    "author": "胡長松",
    "text": "仙姑祖廟前咧排練的陣頭真有聲勢，這回講仙姑祖生的比武佮走鏢絕對無欲予外地的彼陣王爺廟的仿仔雞好吃睏，怹外地的甚至慢慢想欲介入仙姑祖廟的董監事運作，唱〔tshiàng〕講廟欲翻新，尤其欲共廟埕邊草寮內面彼枝壺請入大廟奉祀，了後欲共草寮拆掉，閣欲去請外口的神明來做仙姑祖的陪祀。廟裡的人講著遮就氣怫怫〔phut-phut〕。",
    "paragraph_id": 124
  },
  {
    "title": "復活的人",
    "author": "胡長松",
    "text": "蕭茉莉載我到位，我引著的穡頭是咧做雜細工的，為著仙姑祖生，開始欲鬧熱，有跳戲，愛搭棚仔，閣有陣頭的空缺愛鬥相共。仙姑祖生日猶有一個外月。我共一土拉庫的老薑位土拉庫mooh落來廟埕邊曝，怹講是過一站欲去衒﹝hīng﹞予附近十五連庄的禮。毋管按怎，遐老薑初初鼻有一个清芳的味，鼻久，就成做一陣激鼻的臊氣，我那做那看彼一埕的老薑，煞對家己無議量無路來的處境恥笑起來。我到底是來到一個啥物款的龜怪的所在？",
    "paragraph_id": 125
  },
  {
    "title": "復活的人",
    "author": "胡長松",
    "text": "彼日盈暗，我佇口面吃過暗頓才轉去。我轉去無偌久就聽見賴鐵佇咧門口大細聲嚷喝，喝江莎容的名。我佇房間內聽，江莎容的房間無啥物動靜，賴鐵佇門口直直嚷，江莎容猶是毋插伊。我開門出去，發見隔壁江莎容的房間門其實已經半開矣，伊徛佇門後的陰影裡，恬恬毋敢出聲。佇陰影中，我看著一个我毋捌看過的面，伊受著驚嚇，就親像一个受威脅的查某人應當會出現的面容。",
    "paragraph_id": 126
  },
  {
    "title": "復活的人",
    "author": "胡長松",
    "text": "伊的目神佮我的短短相接，彼是特別的一瞬間，有足濟複雜的心緒位伊的表情熠過，假若是講，就算是假的，你嘛該當表示啥物──雖罔位仝一个眼神內面，伊當然表達出對我是伊的保護者的可能性的完全的否認，毋過，這个否認本身並無啥物惡意。按呢，我就親像得著伊的鼓勵大伐行進前，共大門拍開。賴鐵歹沖沖的目睭假若欲共我拆食落腹，事實上，伊的喙雄雄恬去，袂輸足驚奇是我開的門。過一晡伊才講：「你這个食人飯坩中央的，欲創啥？",
    "paragraph_id": 127
  },
  {
    "title": "復活的人",
    "author": "胡長松",
    "text": "」 「我勸你莫佇遮做怪，你欲揣的人無佇咧。」 「我知影伊有佇咧。」 「有佇咧嘛佮你無致代。」 伊看我檔佇門中央，用目睭共我凝。「好膽你過來看覓咧。」我誠實毋知影我位佗來的勇氣講這。伊共我眽一站，對土跤呸一喙瀾了後才斡頭走。我斡身行入門，發現江莎容一直徛佇遐看我。「你到底是啥物人？",
    "paragraph_id": 128
  },
  {
    "title": "復活的人",
    "author": "胡長松",
    "text": "」 我看伊紅牙的面已經紅甲透矣，重紃的二蕊目睭佮深奧的目窩裡親像隱藏無法度講出喙的悲傷，伊的厚喙唇輕輕仔振動，用有一種暗毿的聲音共我講多謝。5 彼暝我猶是無法度位彼个夢脫身。",
    "paragraph_id": 129
  },
  {
    "title": "復活的人",
    "author": "胡長松",
    "text": "佇夢裡，我親像誠實坐佇我的車底，綴我的車飛入漲懸的溪水掣流〔tshuah-lâu〕，而且，車飛入溪的時，車頂的la-li-oh當咧播送彼條〈月光小夜曲〉，是我的丈人爸尚佮意的老歌星紫薇小姐的聲音：「月亮在我窗前徜徉，投進了愛的光芒，我低頭靜靜地想一想，猜不透妳心腸~」這條歌嘛是我的丈人佇紅包場尚愛點的歌。",
    "paragraph_id": 130
  },
  {
    "title": "復活的人",
    "author": "胡長松",
    "text": "我一直無法度理解是按怎伊這呢佮意伊──假使伊若知影這條歌是伊尚慼〔tsheh〕的日本人所寫的彼條〈サヨンの鐘〉﹝Sayon no kane﹞翻過來的，伊敢會閣聽？水漲懸的時我想起我的丈人爸生日，心雅嘛佇伊的壽宴彈這條歌，閣愛我徛佇鋼琴邊佮伊合唱，予我感覺真腫頷。怹當然毋知影サヨンの鐘是啥物歌，怹更加毋知影這條サヨンの鐘是日本人特別為台灣人寫的歌。",
    "paragraph_id": 131
  },
  {
    "title": "復活的人",
    "author": "胡長松",
    "text": "我那想那感覺好笑僥倖，雖然已經寒甲咬冷筍，我猶是佇夢裡恥笑怹，這條サヨンの鐘的主角是一位叫做Sayon的泰雅族查某囡仔，伊所佮意的日本老師欲出發參加大東亞戰爭，Sayon為伊揹行李送行，半路經過一條溪，煞無細膩跋入橋底喪生。日本人共這个故事包裝做鼓舞皇民意識的題材，所以總督送一个サヨンの鐘紀念表揚，閣為這个查某囡仔Sayon寫歌拍電影。",
    "paragraph_id": 132
  },
  {
    "title": "復活的人",
    "author": "胡長松",
    "text": "夢中我佇衝入大水的車裡恥笑怹，閣想著家己嘛已經浸佇溪底，就對這條歌的歹吉兆感覺真不幸，閣紲落來，我聽著竟然是江莎容咧唱這條歌的聲，我哀叫一聲沉入溪底，看見伊的面佇水底漲大，用伊深奧不安的眼神看我……了後我就醒過來矣。敢是現實的莎容予我夢著幾十冬前的少女サヨン佮〈月光小夜曲〉？醒來的一時間，我假若走失佇時空的迷魂陣，雄雄袂記得家己是誰，嘛毋知身在何處。",
    "paragraph_id": 133
  },
  {
    "title": "復活的人",
    "author": "胡長松",
    "text": "其實〈月光小夜曲〉確實予我想起心雅，想起我佮心雅尚早前的過往，我佇暗毿的床頂感覺著一陣刺鑿。彼時少年拄熟悉的時，心雅的面假若會發金，伊是遠遠徛佇月光下的天使，我毋知影伊的心思，我的心肝穎仔見若想著伊，就感覺一陣絚搐〔ân-tiuh〕，直直喘大氣。這情形佇伊的面前閣愈厲害，是無法度消敨的尚初的心病。",
    "paragraph_id": 134
  },
  {
    "title": "復活的人",
    "author": "胡長松",
    "text": "我今發現，就算是結婚了後，就算是所有的感覺路尾攏改變矣，少年時對伊的彼陣心肝穎仔的絚搐並無離開我，甚至經過時間的作用遂愈加強矣，假若是位愈來愈空虛的心窩湠開，趖入我的腹腸，予我規个腹內攏咧搐疼反絞。我有時會問家己，終其尾，彼个予我搐疼的天使是走對佗去矣？",
    "paragraph_id": 135
  },
  {
    "title": "復活的人",
    "author": "胡長松",
    "text": "我甚至咧想，當初予我心肝搐疼的形象，敢是我家己創造的假面爾──敢講，彼个早前的感情嘛只是表面的，就假若日本人所創造出來的Sayon所愛的佮被愛的一切？怎樣彼个假面會遐爾真實？我親像行入彼个學生時代的秋天。演奏會了後的新學期，阮選修仝一門英國文學課，伊竟然答應佮我仝一組做作業。",
    "paragraph_id": 136
  },
  {
    "title": "復活的人",
    "author": "胡長松",
    "text": "我閣會記，阮的主題是Shakespeare的King Lear，題目愛對King Lear內面的主要人物做出分析，選出尚歡迎佮尚無歡迎的人物。阮開足濟時間做伙佇King Lear的世界，彼日，就佇食暗頓了後的學校湖邊，風吹過路燈邊的柳樹，伊雄雄踅踅念起來。「我太熟悉李爾王了，我多討厭這種人啊，但在現實裡，我們，真能拒絕這種人嗎？他竟然就是我們的父親一輩吧。",
    "paragraph_id": 137
  },
  {
    "title": "復活的人",
    "author": "胡長松",
    "text": "」伊親像天使的面容耀佇校園的湖光裡，親像對湖水咧細聲講話。「真的嗎？我想，那麼妳能比Cordelia公主更愛父親吧？」 「哼！你看你多自大！你怎麼知道呢？」 我共面斡走，夯頭看遠遠湖邊的查甫查某咧散步。伊可能認為我咧受氣，用手輕輕仔共我的手骨搭一个，輕聲仔喝：「喂！」 我就共面斡轉來，瞋〔tsîn〕伊的目睭，伊的目神假若著生驚想欲閃避，毋過，閣假若有一種倔強共弓佇遐，佇我的目神內面。",
    "paragraph_id": 138
  },
  {
    "title": "復活的人",
    "author": "胡長松",
    "text": "「妳該不會是一個不能獨立的女孩吧？」 「為什麼我會是呢？」 「那就好。我喜歡有自信的女孩子。」 「哼，我才不管你怎樣。」 「真的嗎？」 我心肝直直搐﹝tiuh﹞，沓沓仔共我的面靠近伊的面，一直到阮二人的面近甲互相干焦看會著對方的目睭。我鼻著伊的面有一緣薄薄的水粉芳味，伊的喘氣嘛是彼个芳味。伊假若欲掩崁緊張，細聲嚅講： 「整齣李爾王，你最喜歡誰呢？是Cordelia對不對，其實我還蠻喜歡她的。",
    "paragraph_id": 139
  },
  {
    "title": "復活的人",
    "author": "胡長松",
    "text": "」 「妳說Cordelia嗎？我不太瞭解她，為什麼她在一開始就不能多說一點？如果她多說一點，李爾王不會暴跳如雷把她趕出家門，也就沒有這一場悲劇了不是嗎？她對李爾王的親情恐怕是盲愚一場吧。我最喜歡的倒是肯特伯爵，他忠誠又勇敢，而且最後居然活了下來。」 「我也蠻喜歡肯特，但是也要為Cordelia說說話啊。莎士比亞賦予這個角色正直和善良，雖然她可以更變通更靈巧一些，但靈巧難道不會減損正直嗎？",
    "paragraph_id": 140
  },
  {
    "title": "復活的人",
    "author": "胡長松",
    "text": "這個世界充滿了太靈巧的人了對不對，靈巧的父母、靈巧的子女、靈巧的老師、靈巧的學生、靈巧的音樂演奏者等等，老是知道在什麼時候該說什麼的人，但莎士比亞在劇的結尾是怎麼說的呢？他說：Speak what we feel, not what we ought to say.他說感情是我們唯一的語言，你看他說得多好對不對，對Cordelia而言，難道在那樣的場合，她還可以說出什麼呢──」 「噓！",
    "paragraph_id": 141
  },
  {
    "title": "復活的人",
    "author": "胡長松",
    "text": "妳今天同樣說太多了，不覺得囉唆嗎。妳一向太緊張了，應該放鬆一點。所以，妳願意吻我嗎？」 伊規身軀搐一下，無講話，掔〔khiàn〕頭恬恬看我。時間佇湖邊恬靜落來，當我的喙閣進一步倚近伊的喙的時，伊目睭瞌瞌，輕輕仔共伊的喙唇抵倚來。這是阮第一擺的相唚。",
    "paragraph_id": 142
  },
  {
    "title": "復活的人",
    "author": "胡長松",
    "text": "彼个秋天，美國的鋼琴家B先生特別來佇我讀冊的彼个北部城市演奏，我用我平時仔拍工儉落來的錢，欲買票邀請心雅做伙去聽，心雅講，阮社團的文秀嘛欲去，所以我只好買三張票。秋天的城市起風，有戀愛的氣味。我佇演奏廳的大門口等怹。二个查某囡仔佇開演前十分鐘到位矣，講是踏文秀的鐵馬相載來的。阮提票入場。城市的老演藝廳親像傷風的貴族，天棚的水晶燈雖然猶原氣派，不過耀佇小可斑駁的壁紙，就予人感覺著衰荏〔lám〕。",
    "paragraph_id": 143
  },
  {
    "title": "復活的人",
    "author": "胡長松",
    "text": "怹二个查某囡仔一路知知嘟嘟直直講耳孔邊話，我行佇怹後壁，文秀不時偷笑，斡頭瞬〔sut〕我，相懸相低。坐落來了後，二个查某囡仔繼續講話。心雅講：「太棒了，B先生是我的偶像。他的Petrovchika彈得多好。」 文秀講：「對啊！想不到這次他能來。」 心雅講：「有錢就可以吧。妳知道，這裡的人突然有錢了。」 文秀講：「但有錢和真正的優雅是不一樣的。你想這是他今天的曲目，我很懷疑他們聽得懂嗎？",
    "paragraph_id": 144
  },
  {
    "title": "復活的人",
    "author": "胡長松",
    "text": "」 心雅講：「哈哈，就是啊，不可能的啦，你看他們穿成這樣，還滿口台語呢，好俗喔。他們怎麼可能懂得Stravinski，聽聽上半場的柴可夫斯基就夠了吧，對不對，葉國典，你聽過Petrovchika嗎？你這種鄉巴佬一定沒聽過對不對。」 我講：「誰說我沒聽過。我只是比較喜歡Le Sacre du Printemps。那是現代音樂的尤利西斯。」 怹二人共目睭撐甲大大蕊看我。",
    "paragraph_id": 145
  },
  {
    "title": "復活的人",
    "author": "胡長松",
    "text": "文秀講：「什麼Le Sacre du………？」 心雅看我，用手骨共文秀靠一下，講：「哈哈，就是春之祭啦，文秀妳這个傻蛋。可惜B先生沒有錄過春之祭。春之祭的鋼琴版很少對不對？」 我擔肩無應伊。文秀規个面攏紅起來，紅到頷仔頸根。我對B先生彼日演奏的Petrovchika已經完全無印象矣，不過，對這段對話猶是記甲足清楚。文秀紲落攏無講話矣。",
    "paragraph_id": 146
  },
  {
    "title": "復活的人",
    "author": "胡長松",
    "text": "彼場音樂會結束是九點半，我招怹吃消夜，文秀頭掔掔，講伊隔工有第一節的課，所以就先踏伊的鐵馬走矣，留心雅佮我作伙吃消夜。「我很驚訝你居然知道春之祭。」 「這沒什麼。妳不是也知道嗎？」 「我不一樣……不是，我是說，你不一樣。反正我們不一樣。」 「有什麼不一樣？」 「總之，我說不上來。」 「妳只是找不到其他說法說妳欽佩我而已。」 「你少來。」 「妳才少來。」 「哼，你才少來少來。」 「妳只是愛上我而已。",
    "paragraph_id": 147
  },
  {
    "title": "復活的人",
    "author": "胡長松",
    "text": "」 「少臭美，你這個自大狂，哪天我找我爸爸修理你。」 「我才不怕。」 彼个盈暗，心雅坐我的鐵馬，伊的手攬佇我的腰。我騎向海邊，麻黃的樹枝佇夜風的海岸搖顯，親像跳舞的查某人的長頭鬃。秋天，北部的海岸有一款清凊掖僻，毋過伊的手輕輕仔靠佇我的腰，我的心肝頭就蟯蟯〔ngiau-ngiau〕酸酸親像欲著火矣。我綴海湧的聲，騎向足遠足遠的所在…… 「喂，你要載我去哪裡啊？」 「去一個有很多海鳥的海邊潟湖。",
    "paragraph_id": 148
  },
  {
    "title": "復活的人",
    "author": "胡長松",
    "text": "」 「那裡有什麼？」 「我也不太知道。只是想去看看。我曾路過一次，那裡讓我想起我南部的家鄉。對了，下次一起去看看吧，那裡的春天有金色的沙灘。」 「真的嗎？」 「當然是真的。」 「哼，只是，誰要跟你回家呢，多奇怪啊？」 「我又沒有說要帶妳回家。我只是說家鄉的沙灘耶。」 「你少賴皮。賴皮鬼。」 想袂到，經過遐久，我猶原共遮畫面記甲明明明。彼時陣，我到底是看上心雅佗一點，煞講袂出啥物印象矣。",
    "paragraph_id": 149
  },
  {
    "title": "復活的人",
    "author": "胡長松",
    "text": "經過婚姻的洗禮，除了尚早前戀愛所致的心病搐疼，到底閣偆啥？我那想那愛笑。敢講hín的心雅嘛是予人塑造的爾爾？就親像日本人咧塑造Sayon仝款──抑是我自細漢就予人洗腦，自細漢就佮意某一款設定好的查某囡仔矣，就親像對講話捲舌標準兼會曉彈琴的「高尚」的查某囡仔一向會加看二眼──這个想法予我起雞母皮。是誰咧設定這一切的？抑是講，我不過是綴真實世界的線索，沓沓佇眼前發見伊真實的一面爾爾──這嘛真有可能。",
    "paragraph_id": 150
  },
  {
    "title": "復活的人",
    "author": "胡長松",
    "text": "若按呢，彼條發見的路閣是位啥物時陣開始的？可能是按呢，後來我想起我的丈人攏有一陣厭僐，這款厭僐甚至予我特殊的罪惡感，感覺家己佇伊面前的笑面是遐假仙，感覺家己是一个講白賊的人。我會記之我確實是掣心雅轉去矣，是佇交往一站了後的隔冬春假。心雅穿一軀有白領的淺柑仔色洋裝，揹一个白皮包仔，一路佮我坐火車轉去到故鄉海邊的小鎮。彼是毋知影現實的年紀，甚至毋知影年紀的年紀。",
    "paragraph_id": 151
  },
  {
    "title": "復活的人",
    "author": "胡長松",
    "text": "黃昏，海鎮外圍的油菜開花矣，一坵過一坵，袂輸一个夢──哇我一輩子也沒來到過這麼鄉下的地方呢！這是我一輩子到過的最南端了吧──伊的目睭貼佇窗前，對伊所宣佈出來的記錄，口氣內面有一種得意。窗風共伊的長頭毛吹亂去。我牽伊的手踏上故鄉的月台，感覺重頭輕，跤步漂浮，無足真。紲落我就知影彼確實只是一个夢，因為我的爸母佮伊互相並無佮意。",
    "paragraph_id": 152
  },
  {
    "title": "復活的人",
    "author": "胡長松",
    "text": "我的老爸做穡轉來，一身雞屎肥的味洗袂離〔lī〕，猶未食暗，就坐佇客廳硞硞啉幌頭仔配土豆，越那看電視新聞，越那啉，喙裡就越那踅踅念。若毋是遐外來的豬仔，咱台灣人毋免過這款精牲的日，屎怹娘。阿我的老母佇灶跤那煮那叫阮老爸較恬的，講人客來，會共人驚著，毋通刣豬也彼身軀，拜佛也彼身軀，一枝喙烏白喇。結果，怹兩個，tsuânn一个佇灶跤一个佇客廳袂輸咧拚戲仝款冤起來。",
    "paragraph_id": 153
  },
  {
    "title": "復活的人",
    "author": "胡長松",
    "text": "心雅的面紅貢貢，我礙扭〔ngāi-gió〕甲，想欲掣伊出門，毋過阮老母講菜煮熟矣，就共菜捧出來。確實天也暗矣。來來來開動矣。毋過心雅伊攏毋扒飯（伊路尾講阮兜的飯傷粒矣，怹兜的日本電子鍋煮的飯較Q），干焦挾一兩喙物配，就是菜脯卵佮壅菜，閣啉一喙湯，了就無閣動碗箸矣。阮老母問講妳哪會攏毋食？伊應講咧減肥。",
    "paragraph_id": 154
  },
  {
    "title": "復活的人",
    "author": "胡長松",
    "text": "阮老母講，愛食寡肉才有抵抗力，咱就是毋食毋才會遐荏身，閣再講，查某囡仔人，嘛袂使傷瘦，無，兩枝竹篙跤，以後欲按怎生囡仔。阮老母袂輸是對伊家己講話仝款，細聲細聲佇喙邊溜，目尾嘛無看伊，柴柴假若大碗公內面伊專工燉的彼隻番鴨角（心雅連鼻嘛無去鼻的彼隻番鴨角）。閣有典仔，老母共你講，咱庄跤人講，好歹瓜著愛會甜，好歹查某著愛會生，按呢你知無？你毋通目眨仔枕頭弦挨落，老母的話就若放咧唱山歌矣你知無？",
    "paragraph_id": 155
  },
  {
    "title": "復活的人",
    "author": "胡長松",
    "text": "我的老爸，啉一喙幌頭仔，嚷講，喂！妳這个查某人，妳今對人查某囡仔講講這五四三的是欲創啥siâu妳啊？對一个伊所怨嘆的彼个族群的後代查某囡仔，回想起來，我老爸hín已經算是過份的體貼矣──若佮伊彼个早前予人刑甲毋成人位南洋轉來的老爸（也就是我的阿公）比起來…… 心雅一定毋知影第一遍初見面的我的序大人咧變啥物戲齣，減采伊連怹咧講啥都聽無，毋過確定的是心頭的礙扭〔ngāi-gió〕。",
    "paragraph_id": 156
  },
  {
    "title": "復活的人",
    "author": "胡長松",
    "text": "阮坐佇盈暗的海墘仔，伊共頭毛鋏仔囥佇手直直變，無講話嘛無啥物表情，干焦佇嚨喉底輕輕仔哼彼條加斯巴之夜。海湧佇沙埔跑走，海的陰影嘛佇阮二人中央咧脹大。伊共我講，伊無屬佇我的故鄉，更加無可能屬佇我的家庭。這个所在傷遠矣，是伊這世人毋捌行跤到的傷南爿的庄跤所在。彼攏無重要，我講，在我的愛情，彼攏無重要。佇月光裡，伊的胸仔暗毿暗毿親像駛遠去的帆船。我講，在我的愛情，彼攏是假的。",
    "paragraph_id": 157
  },
  {
    "title": "復活的人",
    "author": "胡長松",
    "text": "我共伊絚絚攬咧，我的手感覺著夢中才有的伊的身軀的實體，我毋知影是按怎我會遐爾激動，毋過伊共我捒開。我閣會記我的手婆洿〔kō〕著一寡海砂，伊胸前的洋裝已經予海水小可潑澹去。後來心雅定定講，彼遍伊是應該去的，阮老母講好歹瓜著愛會甜，好歹查某著愛會生，煞對對對予伊講著矣。伊一直毋生囡仔，伊講，若毋是阮老母按呢講，伊閣無想著咧。",
    "paragraph_id": 158
  },
  {
    "title": "復活的人",
    "author": "胡長松",
    "text": "這是伊刁故意講的，明明毋是按呢，明明，是伊從早就無按算欲生矣，從伊捌代誌知影伊的老爸佇外面的彼一大筆風流債的時伊就按呢想矣。伊知影，是囡仔共全世界的老母縛咧，是囡仔予全世界的青春姑娘仔成做過時的花矸、黃臉婆、柴耙，予怹的查甫人揣著孔縫就挲跤撚手（啥物查某都好），然後，當怹做查甫人的事跡敗露，較古意的，就欲哭欲啼，用囡仔做藉口哀求家後原諒，較鴨霸的，就共囡仔留咧，共原配離緣，共趕出門。",
    "paragraph_id": 159
  },
  {
    "title": "復活的人",
    "author": "胡長松",
    "text": "伊知影這一切，伊知影這一切攏是囡仔造成的。伊的老母有一个徼伴，佇伊細漢的時定定來怹兜挲麻雀，伊攏叫伊維瑛阿姨，翁婿是緣投的空官，懸閣有範，彼个維瑛阿姨嘛是佇有身了後，伊的翁婿才反背伊的，男人就是這樣，下半身的牲口，伊不過是腹肚較大小可而已，翁婿就去覓﹝bā﹞著一隻烏貓，閣毋是啥物純種的，只是講話粗俗的舞廳查某。伊的老母講，簡直就是人盡可妻。",
    "paragraph_id": 160
  },
  {
    "title": "復活的人",
    "author": "胡長松",
    "text": "維瑛阿姨管翁婿的錢管稠稠，所以，伊的翁婿規氣動用伊的男色，涎彼隻野猫﹝bâ﹞免費佮伊鬥陣。空官的體格條件當然是真好的，講話閣趣味，風度飄撇，彼隻野猫免不了是另外一个犧牲者。維瑛阿姨啥物嘛袂曉，結婚以來，伊的生活就是佇麻雀桌頂等候翁婿位天頂飛轉來按呢爾爾，毋過，從伊的腹肚七個月大了後，伊的翁婿就規暝規日攏佇天頂無轉來矣。最後，就佇一个無麻雀通博的暗暝，維瑛阿姨揹一圈肚佇怹空軍的宿舍吊豆。",
    "paragraph_id": 161
  },
  {
    "title": "復活的人",
    "author": "胡長松",
    "text": "一切攏是因為維瑛阿姨有身爾爾，這就是心雅所了解的一切。閣再講，心雅有伊的夢，伊欲佇全世界旅行、演奏鋼琴，全世界的樂評家欲坐佇台仔跤聽伊演奏，囡仔無合這個夢，所有的飼奶、攝屎攝尿、做月內、做度晬〔tōo-tsè〕等等，攏無合這個夢。",
    "paragraph_id": 162
  },
  {
    "title": "復活的人",
    "author": "胡長松",
    "text": "閣再講，一個予人無向望的島嶼，一個趁無食、無人情味、無教養、吵鬧、緊張、予人胃嘈的都市，並毋是適合晟囡仔的所在──除非親像怹老爸的足濟朋友仝款，順利辦移民，投資移民、技術移民、依親移民，去美洲、去歐洲、去紐西蘭，橫直啥物移民攏好──毋過伊並毋是講遮。伊總是講因為我的老母共鄙相，所以予伊慼心無情願生子，而且，伊本底就毋是啥物瓜，會甜袂甜，攏無要緊。",
    "paragraph_id": 163
  },
  {
    "title": "復活的人",
    "author": "胡長松",
    "text": "月夜情境像夢一樣，那甜蜜怎能相忘，細語猶在耳邊蕩漾，怎不叫我回想？我想起彼年五月節，我無轉去，我的老母捾一捾伊縛的肉粽，拄煠〔sa̍h〕好，燒滾位生鍋提起來，囥入彼个茭梓仔，一路坐火車捾來到北部，我猶會記伊入門徛佇門廊，肉粽捾的油汁位茭梓仔底滲出來，答答滴佇大理石的地板，心雅趕緊提布攄仔來擦的時的彼个嫌惡鄙相的眼神。伊私下講：「南部的肉粽那麼油膩，有什麼好吃的嗎？",
    "paragraph_id": 164
  },
  {
    "title": "復活的人",
    "author": "胡長松",
    "text": "」伊講彼句話的口氣佮伊後來參加彼个秋天的紅衫嘉年華的口氣是相仝的，藏一項足深的啥物佇嚨喉底（後來我知影彼應該是叫做「鄙相」的物件）。我真驚奇一場反對總統的「抗議」竟然會是親像伊這款的白領權貴後代的化裝遊行，尤其有特別濟的伊這个歲的查某囡仔加入，甚至是親像心雅這種大公司的小主管，規群相招佇下班了後先換裝，趕過去鬥鬧熱。",
    "paragraph_id": 165
  },
  {
    "title": "復活的人",
    "author": "胡長松",
    "text": "位電視佮網路傳出來怹精心妝扮的圖像，頭縛紅彩帶，手貼刺青，大範現肚臍佮奶溝的「辣妹」，無輸美洲大學的啦啦隊，展現絕對的自信佮歡樂（參「抗議」真無對同的詞），閣用飽水的色緻對執政者佮伊的族群造成侮辱的壓力──後來，網路甚至傳出一系列的電子廣告批，共遮「辣妹」佮執政者遐日頭下戴瓜笠的歐巴桑支持者的相片囥做對照，標題是「支持者的驚人對比！！",
    "paragraph_id": 166
  },
  {
    "title": "復活的人",
    "author": "胡長松",
    "text": "」同時，佇對照的相片下面，攏是無客氣咧鄙相歐巴桑倯的文字（比如：戴著斗笠又包頭巾是怎樣，很熱嗎？還是這位農友真的是要來噴農藥的嗎？）結論寫講：「你選誰呢？」心雅佇厝裡電腦前共Mail拍開，嘻嘻哈哈用伊百大科技公司公關的詼諧口氣問我。我講，我毋知，只是，彼个歐巴桑戴瓜笠的面足親像我的老母的面。心雅聽我按呢講驚一趒，見笑轉受氣，講：「你說這是什麼意思？",
    "paragraph_id": 167
  },
  {
    "title": "復活的人",
    "author": "胡長松",
    "text": "」我共應講：「妳大可去參加妳的嘉年華，但，饒過我故鄉的歐巴桑吧！」就是佇彼年，我的老母雄雄出車禍過身去，我的老爸嘛佇四個月後中風離世，相紲相牽，親像是雄雄來的咒懺。後來我發現，這个咒懺的想法佮心雅M科技公司公關的「幹練」的形象連結起來，予我真反感。可能毋是佇「幹練」本身，是伊的強勢所代表的我的生存的危機，親像薛西福斯完全無意量會使改變家己的命運。",
    "paragraph_id": 168
  },
  {
    "title": "復活的人",
    "author": "胡長松",
    "text": "我自來毋捌想過，久年前的彼个充滿愛情的唚喙，對我的命運產生這呢大的威脅。講到遮，我到底是愛伊抑是恨伊咧？拄才夢中的〈月光小夜曲〉的旋律閣出現矣，我恬靜仔倒佇眠床板，聽見窗外蟲豸﹝thuā﹞啾啾的叫聲佮風吹過芎蕉樹的沙沙叫的葉仔聲，沓沓仔共家己的心情牽挽倒轉來真實的世界。我發見原來拄才聽著的並毋是夢中的旋律，是佇真實的世界，是一台la-li-oh（收音機）的聲位窗外的厝埕傳入來。",
    "paragraph_id": 169
  },
  {
    "title": "復活的人",
    "author": "胡長松",
    "text": "我幔一領外衫行出門，看著歐吉桑坐佇埕裡，伊瘦梭的跤手佇夜風裡咧顫。伊當咧變彼台收音機，彼假若是伊拄佇口面抾轉來的。伊擔頭看我。「哦，是你。你共我拵〔tsūn〕看覓咧，我欲聽的彼台今揣攏袂著。」 「你欲聽佗一台？」 「佳音電台。」 「哦？」 我位伊的手裡共彼台la-li-oh接過手，逐粒開關鈕仔攏共拵拵撨撨咧，la-li-oh直直沙沙沙kìnn-kùainn叫。「佳音電台是咧放送啥物的？」 「福音？",
    "paragraph_id": 170
  },
  {
    "title": "復活的人",
    "author": "胡長松",
    "text": "」 「嗯，福音。就是耶穌的福音。」 「喔！」 「你知影耶穌？」 我擔肩，la-li-oh仝款沙沙沙kìnn-kùainn叫。「我揣無。」 「你沓沓仔來就好。」 「是毋是無夠電矣？」 「袂無夠電啦。」 我毋知伊咧講啥，只是雄雄梟疑，家己到底是按怎會佇遮佮伊咧拉天？",
    "paragraph_id": 171
  },
  {
    "title": "復活的人",
    "author": "胡長松",
    "text": "路尾我總算替伊拵著矣，閣回神，煞強烈感覺我該當愛離開這个龜怪的所在矣，因為這一切，定著只是一場拖棚的歹戲，我應該緊共這个歐吉桑講，伊認毋著人矣，我並毋是伊的後生──而且除了伊，遮所有的人嘛攏真明白佇咧。甚至我心內有一个衝磅，想欲講出全部的真相。",
    "paragraph_id": 172
  },
  {
    "title": "復活的人",
    "author": "胡長松",
    "text": "我前一站位報紙知影，怹攏認定我無可能閣位溪裡活咧轉來矣，所以，公司的人共所有的罪攏捒〔sak〕予我，法院開庭的時咬講我是畏罪自殺，報紙嘛共一切寫甲真詳細，連我尚好的同事老張嘛按呢講。",
    "paragraph_id": 173
  },
  {
    "title": "復活的人",
    "author": "胡長松",
    "text": "尤其老張的講法予我感覺尚不可思議的譀古腫頷，因為規个案件會使講佮伊無致無代，伊只是負責收發公文的空缺，極加是受公司行政處份爾爾，煞會為著一个簡單的行政處份，出賣我這个「死去」的朋友──假使我若誠實死矣，伊敢袂驚我做鬼掠伊？枉費我過去遐挺伊照顧伊。當伊無某無猴一个人佇北部的都市拍拚，我嘛時常招伊來厝裡做伙吃飯破豆，閣佇眾人面前講伊好話，予心雅佮我的丈人對伊印象袂歹，甚至想欲介紹查某囡仔佮伊熟似。",
    "paragraph_id": 174
  },
  {
    "title": "復活的人",
    "author": "胡長松",
    "text": "結果證明一切攏是無采工的。報紙講，老張佇法院做證講伊有收著彼張檢驗無通過的公文，而且有共公文交予我。我感覺真驚惶，伊實在無理由按呢講白賊做偽證，除非，伊家己就是彼个收廠商紅包錢的人。一定是按呢。睨〔gê〕死人，我實在愈想愈後悔，我敢愛恢復我的身份，出面托破怹的西洋鏡？是講，若我恢復身份，怹遐睨卵佇法院捒予我的彼條重罪，又閣欲按怎收煞？",
    "paragraph_id": 175
  },
  {
    "title": "復活的人",
    "author": "胡長松",
    "text": "我那想那失志，規氣放予去好啦，一个「死者」的清白，到底有偌濟價值？這个時陣的歐吉桑看起來真正常，無親像是記持有問題的老人。",
    "paragraph_id": 176
  },
  {
    "title": "復活的人",
    "author": "胡長松",
    "text": "伊叫我替伊共la-ji-oh 捾入去伊的房間，興起來，閣共一大堆物件提予我看，舊冊、舊郵票、古錢、紫砂壺、瓷仔碗、各種酒類的空玻璃矸仔、竹仔做的攜籃、大理石的雞卵等等哩哩硞硞，規个房間鎮真濟物，烏臭烏臭，假若予物件擠甲袂喘氣，連眠床都塞甲隘擠擠〔e̍h-tsinn-tsinn〕。尚顯目的，是壁頂有一領真大幅的耶穌牧羊的掛毯。伊叫我坐，我毋知欲坐佇佗，只好坐佇土跤兜的一疊舊報紙頂懸。",
    "paragraph_id": 177
  },
  {
    "title": "復活的人",
    "author": "胡長松",
    "text": "我注意著四周圍的壁貼滿滿攏是地圖，有較新的有較舊的，嘛有足古早的，逐張頂懸攏用有色的蠟筆畫甲一跡一跡。嘛有足濟老相片。想袂到歐吉桑有真深的考古的興趣。「這是欲創啥的？」 「講起來就心適矣。」 顯然伊對過去的歷史真有趣味，伊提一本冊予我，冊裡講英國傳教士馬雅各1865年來到台灣，位打狗到四界傳教，紲落是1867年Richie牧師來，三冬內佇十三个庄頭設教會，山跤庄的山仔跤教會就是彼十三間个其中一間。",
    "paragraph_id": 178
  },
  {
    "title": "復活的人",
    "author": "胡長松",
    "text": "伊講冊裡有寫，伊的祖先仔江青豐是彼時頭一批信主的人──所謂頭一批，代表熱心出力佮無惜性命──江青豐娶一个打狗庄頭（歷史記載是倚佇左營舊城的一个庄頭）的查某囡仔，結婚了後生兩个囡仔，伊聽著宣教師講道理就信矣，結果伊的牽手（歷史裡並無記載伊的名）無法度接受（歷史冊寫：「江迫其妻信教，其妻拒之」），就離開伊轉去打狗的後頭徛。江青豐為著欲掣伊的牽手轉來，去到打狗揣伊，結果佇伊的牽手的庄仔頭予人拍死。",
    "paragraph_id": 179
  },
  {
    "title": "復活的人",
    "author": "胡長松",
    "text": "根據當時某洋行的記錄，伊的屍體予人切做片，心臟佇倚近的舊城北門予「徒黨」之中較大膽的食去。",
    "paragraph_id": 180
  },
  {
    "title": "復活的人",
    "author": "胡長松",
    "text": "這件甚至引起無算近的兩个庄頭的遠途的衝突，山跤人去到舊城理論，舊城嘛掣人來山跤共教會放火燒去──所以怹真緊就發現「外地」這个詞內面的漢人庄頭有恐怖的意義，另外，雖然英國傳教士是綴洋行賣鴉片的船，嘛是外來的，不過，伊講怹可取的所在是傳永生福音予怹，閣教山跤人捌字佮定契約，有效阻擋怹的土地予外地人直直諞去（後壁這項，就算毋是教會的人嘛得著上帝的幫贊）。",
    "paragraph_id": 181
  },
  {
    "title": "復活的人",
    "author": "胡長松",
    "text": "總講一句，西方的傳教士是綴1864年了後打狗開港的商船來的，位遐來到遮，閣去到遐，閣來到遮。按呢，伊共面埋佇舊地圖足濟年，一直到有一日伊發現伊的後生嘛失蹤去，然後，一直到這馬，伊認為伊閣揣著矣。「喂，我共你講，我想過矣，等過一站，我欲掣你轉去烏索仔。」 「你講烏索仔是啥物所在？」 「啥物？你無聽過喔？山跤十五庄，烏索開基祖。咱山跤人就是位烏索仔來的。",
    "paragraph_id": 182
  },
  {
    "title": "復活的人",
    "author": "胡長松",
    "text": "」 雖然想欲逃離開這个所在，毋過我對姓江這家的故事那來那好賢。「有一件你袂使毋知，怹外地的在底就是佬仔袂信斗之，親像有一个外地人叫王仔針，來佇咱山跤庄的社尾遐開一間橄仔店，賣菸酒雜貨的，一枝喙笑咳咳人人好，原來就是刁故意欲佮人博揉〔pua̍h-nuá〕，你兄我弟，招人啉酒，予人賒酒錢。結果，有一个無錢閣愛啉的林百正，逐工去伊遐啉甲變酒空，閣欠伊一褲底的酒錢。",
    "paragraph_id": 183
  },
  {
    "title": "復活的人",
    "author": "胡長松",
    "text": "王仔針在底就品重利矣，酒數單攏是親筆簽的，一二冬過去，連本帶利共算，粒積百外仔外萬，伊共林百正討，林百正還袂出來，伊就雄雄變面矣，林百正只好共所有的財產抵押予伊才會直。王仔針用這步得著袂少財產，外地人攏按呢，嘛毋單王仔針一个爾，今已經佇山跤庄是一掛矣。我尚毋甘願的就是我的子婿竟然佮彼掛的咧行鬥陣。」 歐里桑共我講。",
    "paragraph_id": 184
  },
  {
    "title": "復活的人",
    "author": "胡長松",
    "text": "我感覺伊的頭殼可能毋是永遠親像伊揣著我的時所表現出來的遐糊塗，而且賴鐵這个子婿可能予伊真傷心。6 仙姑祖廟的臨時工抵好會使予我應付日常生活的開銷，日子一工過一工，除了賴鐵彼个術仔囝（伊閣來揣莎容幾落擺，攏予我戽出去），假若嘛無人閣關心我的底蒂矣。我是按呢想的，假使我若已經有收入，規氣就當做是共歐吉桑稅一个房間徛的。",
    "paragraph_id": 185
  },
  {
    "title": "復活的人",
    "author": "胡長松",
    "text": "不過，因為賴鐵彼个術仔囝看起來對我真無好意，我一定愛愈細膩，有時必要，佯〔tènn〕生佯痟是保命的仙丹。比賽的日子愈接近，陣頭練武練甲愈勤，形成一个特別的氣氛，假若這个團是山跤庄的精神寄託，逐个人有閒攏會來關心一下。這个團佮我往過看過的攏無像，假若是為著啥物特別組織的──一直到我佮掣頭的潘水亞沓沓熟似，對這一切才有閣較深的了解。",
    "paragraph_id": 186
  },
  {
    "title": "復活的人",
    "author": "胡長松",
    "text": "潘水亞是在地人（落尾我知影伊是江家的厝邊），算是山跤庄尚敖讀冊的青年，伊捌佇北部讀人類學，綴一陣學者參加過大規模的田野調查，毋過讀無卒業，了後伊轉來故鄉，自稱是山下鄉文化復興運動者。伊身軀邊不時有一陣少年家佮伊做伙，攏叫伊「水鴨大的」。我捌聽伊提起「社區文化革命」按呢的名詞，大約是講，愛透過社區文化的經營，再造山跤人精神。這是已經毀去的生活裡的革命。伊的拳頭母不時搦〔la̍k〕真絚。",
    "paragraph_id": 187
  },
  {
    "title": "復活的人",
    "author": "胡長松",
    "text": "其實我雖然會使算是佮意這个人，毋過有時嘛感覺伊無好鬥陣。可能是因為伊傷嚴肅矣──所有嚴肅的代誌今攏無合我的佯生佯痟的新身份（抑是講我的「無身份」！）總是，伊猶是共我講，伊當咧計畫進行一場抗爭，就是以這个陣頭做班底。潘水亞時常會對陣頭內底的囡仔宣揚伊的理念。講是抗爭，事實怹上大的對手是仝庄的另外一間新廟，拜瘟王爺的，是佮賴鐵有關係的樹仔彼帆外地人這幾年新起的。",
    "paragraph_id": 188
  },
  {
    "title": "復活的人",
    "author": "胡長松",
    "text": "瘟王爺廟佇較倚庄外的甘蔗園彼爿，就佇通向省公路的彼條縣道的路邊，嘛有一陣庄內的囡仔加入怹（照潘水亞的講法是受怹控制），聲勢真顯頭，一直想欲佇十五連庄的比武內面出頭，甚至主動招仙姑祖廟這爿的老陣頭來挑戰。除了宋江陣的過招，聽講怹嘛搭一个足懸的架，互相有搶彩的比試。不時聽講有二个陣頭的囡仔因為啥物代誌冤家，規陣佇甘蔗園相拍的情形嘛捌有過。潘水亞的理念內面定定有激動的元素，尤其是三甌黃酒落肚了後。",
    "paragraph_id": 189
  },
  {
    "title": "復活的人",
    "author": "胡長松",
    "text": "「假使，一隻難民船佇大海漂流，幾暝幾日無通食，為著眾人生存，船頂的人敢會使刣人來食？」 「當然嘛會使。」 「若會使，欲位誰人先刣？照輪？抑是位已經欲死的遐、較老、較荏的遐先刣？」 「這……」 「若照我看，位已經欲死的遐、較老、較荏的遐先刣，較有法度保證救尚濟人，也就是講，較有法度保證刣尚少人。咱的革命嘛仝款，咱山跤的文化已經親像坐佇難民船頂矣，位著生存，若無先淘汰荏跤，就註定是愛失敗的。",
    "paragraph_id": 190
  },
  {
    "title": "復活的人",
    "author": "胡長松",
    "text": "」 「按呢敢有公平？」 「公平佇整體的生存面前是無法度唱聲的。」 「是按怎？」 「啥物咧是按怎？水鴨大的按呢講就著矣！來，咱來乾杯乾杯！沖〔tshiâng〕落！」 我感覺怹喝「水鴨大的」的潘水亞講話有一款無法度拒絕的英雄的氣慨，透漏出後面可能會舞啥物驚天動地的代誌出來。講起來，怹保有對啥物的熱情氣力雄雄予我真欣羨。我的空課做煞，怹叫我坐，提啤乳予我，問我敢欲加入怹的陣頭。「加入愛創啥？敢愛刣人？",
    "paragraph_id": 191
  },
  {
    "title": "復活的人",
    "author": "胡長松",
    "text": "」 「你這箍痟的，練武啦，刣啥物人？你實在有夠笑魁有影。」 「喔。免刣人，按呢敢會予人刣？」 「唬！袂啦！」 眾人笑甲歪哥跐疶，毋過我猶是會使感覺著潘水亞利劍劍的目尾光，假若箭對我射來。「就先鍊双盾啦，若驚死！」伊按呢講。第二工下晡怹共二个籐造的盾交予我，彼籐造的盾比我想的較重──抑是，我已經真久無認真去感受一項物件矣？",
    "paragraph_id": 192
  },
  {
    "title": "復活的人",
    "author": "胡長松",
    "text": "特別是，這呢有古味的武器，假若一個古早吊佇阮兜壁頂的時鐘──時鐘嘛是會刣人的，藤的紋路共我牽挽轉去過去的時空，假若是一個古早的庄頭，假若我較早聽馬勒第一號交響曲第三樂章的送葬曲的時所想著的庄頭──我佇hin捌聽見一個親像送葬隊伍的馬戲團，我想像佇庄頭外圍的拋荒的石埔越那歕鼓吹越那行近來，彼是一個舊燠破的馬戲團，其中有一台馬車，是一隻瘦馬咧拖的，四常演小丑仔的是戲團的頭家，阿負責踏話頭講笑魁逗弄人客的是頭家娘，怹翁仔某坐佇馬車內面，頭家娘的姿色已經半老衰斑矣，伊病甲忝忝撐佇翁婿的肩胛頭，彼个翁婿瘦甲偆一枝腰脊骨佮一排白色的喙齒，怹行入來的庄頭是干焦偆老大人佮囡仔的著過災〔tse〕的庄頭，囡仔用笑聲咧逐彼台馬車，一直到馬車佇一个雍埃的埕斗停睏落來──我想像中的彼个庄頭就假若是一个歐洲中古世紀的庄頭，不過今當藤牌提佇我的手的時，煞閣變做我所離開的故鄉彼个舊燠破的海邊庄頭矣。",
    "paragraph_id": 193
  },
  {
    "title": "復活的人",
    "author": "胡長松",
    "text": "敢講一切是無法度抵抗矣？是按怎彼二塊藤盾會予我想起永過聽彼首送葬曲的畫面佮我的故鄉？講起來嘛是神秘的代誌。",
    "paragraph_id": 194
  },
  {
    "title": "復活的人",
    "author": "胡長松",
    "text": "印象中足細漢的時，我的老爸掣我去佇廟口看陣頭車拚，我無夠懸，伊共廟公借一條椅頭仔予我蹶〔khuè〕跤，佇一陣刀槍的光影舞弄佮喝喊裡，我第一擺感受著「人有可能會予人拍死」這款奇怪的想法，嘛第一擺感覺著大人世界野蠻武力的一面，閣加上彼工的豔日佮紲落來的童乩用七星刀共家己的跤脊骿刣甲血腮腮，我對彼个氣氛雄雄厭僐〔siān〕起來。",
    "paragraph_id": 195
  },
  {
    "title": "復活的人",
    "author": "胡長松",
    "text": "我想，這个厭僐後來一直湠開，一直到我發現埤仔頭某一个叫做「布衣羅漢」的乞食的故事，才成做共我捒離開故鄉的力量── 是按怎我會想起這？我毋知。佇山跤這箍圍，下晡時常會落西北雨，西北雨落過一陣，雲就隨閣走甲無影無跡。彼日雨落落來的時，阮就坐佇仙姑祖廟的砛簷跤破豆〔phò-tāu〕。「喂！你講看覓，你啥物名，阿你到底是位佗位來的？」一个少年家問我。「我毋知。」 「幹！",
    "paragraph_id": 196
  },
  {
    "title": "復活的人",
    "author": "胡長松",
    "text": "嘐潲〔hau-siâu〕，哪有人毋知家己位佗位來的？」 「敢講你知？你佗位來的？」 「我山跤庄在地人。」 「阿山跤三百年前敢有在地人？」 「你牽遐遠。」 「我哪有牽遐遠？一切攏是假的，連我講一切攏是假的這句話嘛是假的。既然毋知影死欲佗去，何必知影生對佗來？」 「啊幹！你有影痟痟，專講講彼有空無榫的。」 「毋是有空無榫，是無空無榫啦。」 「喂！你真正是攏袂記矣？我看，你敢會是阿茲海默症的患者？",
    "paragraph_id": 197
  },
  {
    "title": "復活的人",
    "author": "胡長松",
    "text": "這馬足濟，你敢有去派出所登記過？定著恁厝裡的人有報案。」這擺換潘水亞插話。「有啊！派出所行足濟遍矣，警察才毋插我。」我講半句白賊。「喔。我聽你講話的範，你應該是讀冊人才著。」 「我才毋是讀冊人咧。」 「水鴨大的，我看咱規氣叫伊『祕雕』你看按怎。尤其是你看，伊的頭毛遐長，頭殼額仔閣有一个號……」 「哈哈！我看『祕雕』讚！以後咱就叫伊『秘雕』好啦。」 「嗯。我佮意『祕雕』這个名。",
    "paragraph_id": 198
  },
  {
    "title": "復活的人",
    "author": "胡長松",
    "text": "」 我雄雄知覺著拄才對潘水亞的看法，可能是直覺的偏見對唯理主義的閃避，我竟然佇無意中暫時恢復對原本彼个知識份子的「我」的知覺──「一切攏是假的」，假使人類無法度解決這句話的真假，理性閣有啥物作用？我這站時常咧思考Albert Camus對荒譀（荒謬）的看法，因為我發現我完全生活佇荒譀其中。簡單講，這個个世界本身就是無合理的。",
    "paragraph_id": 199
  },
  {
    "title": "復活的人",
    "author": "胡長松",
    "text": "我自細漢佇庄跤大漢，毋過一直想像家己是西方的知識分子，甚至認定將來會揣著機會過西方文明的生活，我的求學之路差不多就是按呢過來的。理性佮幻夢掣我位毋捌假捌開始去接觸現代文藝，聽西方音樂，最後竟然佇一个猶太音樂家的樂音裡看見故鄉的殘敗，進入非理性的鄉愁。荒譀！無任何物件會使共現實佮荒譀的精神分開，閣較恐怖的是，孤單，我雄雄感覺無法度瞭解朋友、家庭抑是一切「複數」的意義。",
    "paragraph_id": 200
  },
  {
    "title": "復活的人",
    "author": "胡長松",
    "text": "一个人到底應該自我了斷，抑是無顧一切等待？當然我徛佇Camus反對自殺的這爿，因為彼是無法度回頭的一步，既然荒譀的人對天堂、地獄抑是後世人等等攏認為是虛假的，按呢不如用荒譀活咧來對抗彼个死的虛無。所以，我認為我的實踐才是真實有效的對抗──我予我的身份「死去」，毋過我猶活咧──我猶活咧，毋過我用失去的身份見證「死後」的荒譀！這敢是咧回應Camus所講：「人攏活咧，卻親像無人知影按呢活咧。",
    "paragraph_id": 201
  },
  {
    "title": "復活的人",
    "author": "胡長松",
    "text": "」抑是講，我的荒譀是假牌的，就因為我認為生命的痛苦猶有一點點仔路用？然後，是這點點仔痛苦的路用予我勉強活落來？奇妙的是，我對怹講：「我佮意『秘雕』這個名。」我按呢講的時，親像對我家己講，我的一切猶好好活咧。竟然閣活咧啊──這个荒譀活咧的感覺予我家己難堪，毋過卻是踏實的感覺。雨位天頂沖〔tshiâng〕落來，這陣雨比我來遮以後所看過的任何一陣雨閣較大陣。對雨來講，我的評斷完全無意義。",
    "paragraph_id": 202
  },
  {
    "title": "復活的人",
    "author": "胡長松",
    "text": "毋過我的目光雄雄予雨聲裡的彼區芎蕉林吸引。佇廟前路對面的鳳梨園邊，芎蕉葉博博博發出親像鼓的聲音，假使毋是因為這場雨，無人會使發現伊成做天然樂器的潛力。人的活敢毋是仝款？伊的本質到底是啥物，無經過空虛洗禮，敢有人講會齊全〔tsiâu-tsn̂g〕？",
    "paragraph_id": 203
  },
  {
    "title": "復活的人",
    "author": "胡長松",
    "text": "雨聲親像將芎蕉林掣入另外一个世界，抑是講，共芎蕉林掣離開雨外圍的世界，予芎蕉林用彼款閣遠閣近的迷人的聲音佮搖搖擺擺的葉影，離開原底的焦燥無聊的世界，進入雨水之中的怹家己的存在內面。彼工挵鼓的是一个人叫「大箍海仔」的少年家，伊坐佇砛簷下的椅條，離離落落咧倒嘎〔khiak〕正嘎，假若佮雨咧合奏，伊酒量真好閣海派，捌請我啉啤乳。伊規个頭殼攏是佮查某囡仔相好的彼項，開喙合喙攏是性。",
    "paragraph_id": 204
  },
  {
    "title": "復活的人",
    "author": "胡長松",
    "text": "我無因為按呢看輕伊，佇傷過沉重的世界，若大箍海仔想無閣較好的方式，若講欲一日到暗宣揚生命無聊的悲觀主義者抑是犬儒佮斯多葛的強勢，不如這款伊比鳩魯者較坦白佮實在；「無快樂就無善」，尚無嘛比「一切完全是理性」予人親近。「喂，大箍海仔，你哪毋共逐家講寡七仔的代誌。」 「七仔的代誌哪有啥物通講的，撨〔tshiâu〕落就彼項爾，你予伊歡喜，伊啥物嘛聽你的。我彼日才共竹篙介紹一个爾。",
    "paragraph_id": 205
  },
  {
    "title": "復活的人",
    "author": "胡長松",
    "text": "喂，竹篙你講看覓咧，彼个七仔按怎？烘爐有燒無？」 叫做竹篙的少年家規个發面紅，斡頭共操一句，紲落二个人就一句來一句去鬥起來。原來介紹予竹篙的是大箍海仔新交的七仔的小妹，竹篙的面瘦梭瘦梭，線條儼硬﹝giám-ngē﹞，一直想欲維護查某囡仔的清白（當然這對大箍海仔是無意義的），直直辯解，講到尾仔，假若強欲變面。竹篙咧維護的是一項伊無把握的物件（敢是一項無存在的物件？",
    "paragraph_id": 206
  },
  {
    "title": "復活的人",
    "author": "胡長松",
    "text": "）阿大箍海仔用無正經的口氣宣揚的只是伊家己的無正經，無表示就佮任何查某囡仔有關係，只是伊嘛無啥物準節──總講一句，怹二人根底就是揣無交集，所以二个人的聲嗽攏大起來。竹篙喝講：「你講甲按呢，若傳去別位敢會聽得？」 大箍海仔講：「我有講啥？你莫假仙假tak，我毋信伊佮別人無仝，攏仝款啦──敢講你是吃草的是毋？」   「幹！你講甲袂輸你真捌伊，是毋是咧數想伊？」 「你咧講啥物潲〔siâu〕話？",
    "paragraph_id": 207
  },
  {
    "title": "復活的人",
    "author": "胡長松",
    "text": "」 我想怹若閣冤落，小等咧就會拍起來，佳在雨沓沓仔停矣，水鴨大的出聲阻擋怹。「喂，好矣啦，若恁相冤的氣力囥店咱的陣頭，我想咱就穩贏矣。今雨停矣，海仔，你起鼓，竹篙，你去提你的傢私。」 我只是拄練習，所以先佇邊仔觀摩。鑼鼓聲響，一群人箍做一个圓箍仔，踅三輦了後分作二列，輪流行對圓心喝聲擺出家己的陣式。紲落，就是這二列的人套招對試。",
    "paragraph_id": 208
  },
  {
    "title": "復活的人",
    "author": "胡長松",
    "text": "雖然只是套招，徛對面的二人咧比試的時假若無咧節力，所顯出的崇武的氣勢猶是真驚人，木造的武器佮武器相扣的時所發出來的嘎嘎嘎的聲會予人煩惱若無細膩可能就會傷著人。套招的人並毋是固定的組合，比幾招了後，二列位倒反的方向轉徙一位，進行新組合的套招，一輪落來，逐个人攏大粒汗細粒汗、霈霈喘。陣頭當咧練的時，村幹事位路尾走來，伊嘛霈霈喘，穿一軀白色的siat-tsuh，掛一枝烏框的目鏡，那走那喝害矣。",
    "paragraph_id": 209
  },
  {
    "title": "復活的人",
    "author": "胡長松",
    "text": "陣頭只好停落來聽伊講。甘蔗園邊的農場佮山下路之間有一區田，晉前予外地人買去的時用烤漆板圍咧彼塊，若村幹事無看毋著，今已經開始欲建設，下晡載一台怪手入去佇內面開始咧挖。怪手是大台鐵輦皮的毋是細台樹奶輦仔的彼種，看起來毋是小工事。「你看怹欲做啥？」 「敢會是起厝？」 「無可能，起遐大片欲予啥人來徛？」 「敢會是工廠？」 「是有可能。不過，工廠若設佇省公路邊毋是佮較利便？」 「阿若是做魚池仔咧？",
    "paragraph_id": 210
  },
  {
    "title": "復活的人",
    "author": "胡長松",
    "text": "」 「若做魚池仔就害矣。山下路的路邊有一條溝，是新治山水庫伸出來的灌溉溝，農場彼爿拄好佇水頭，若予怹引去飼魚就害矣，咱庄內水尾遐咧做穡的就腫頷矣。」 「腫頷啥？咱遂袂曉水頭共顧咧，看啥人敢來引水，幹！」 這時潘水亞嘛講話矣：「咱免緊張，先看辦勢安怎，喂！逐家物件囥咧，咱做伙去看覓咧。",
    "paragraph_id": 211
  },
  {
    "title": "復活的人",
    "author": "胡長松",
    "text": "」 已經是欲暗仔的時間矣，甘蔗園邊的農場彼頭，向西，落雨了後的濕氣罩佇草木頂懸，成做一沿暗毿的黃昏霧，足濟烏點起起落落無按規則咧飛踅，看著假若佇霧裡咧四界挵，是密婆的款。遠遠就聽著機械曠曠叫的聲。怹講閣過一个路口，大約半公里遠的路爾爾。我綴佇一群人的內面行，心內浮現足久毋捌出現的現實感，自從離家出走了後毋捌有過（抑是講我佇離家出走了後拒絕有）的感覺，雄雄佇這个時陣出現。",
    "paragraph_id": 212
  },
  {
    "title": "復活的人",
    "author": "胡長松",
    "text": "敢講是廟埕的群體予我按呢的現實感？自從hín了後，我共家己講，無欲照任何別人的期待來活，包括家己的任何期待嘛共藏佇心內足深的所在，成做一个麻痺的心理狀況，所以，現實感自然就離我真遠矣──就是按呢我才會啥物攏無想就來到這个所在的──想袂到，現實感會佇按呢的情景下雄雄再現。",
    "paragraph_id": 213
  },
  {
    "title": "復活的人",
    "author": "胡長松",
    "text": "假使若潘水亞講的正確，怹外地人數想農場彼爿的一大片土地已經數想足久矣，不過農場的地主有共識，逐家攏毋賣，干焦落尾用烤漆板圍起來的彼塊予怹買著。想袂夠怹這緊就開始建設矣。毋過彼塊地就算是欲起工廠嘛傷細塊，潘水亞對怹這早動作有小可梟疑，假若會有閣較濟想袂夠的代誌欲佇後壁發生。「喂，秘雕，你敢相信直覺？」潘水亞行來我的身邊，伊雄雄叫我秘雕的時，我無隨反應過來。「我無啥物直覺。」 「我一向相信直覺。",
    "paragraph_id": 214
  },
  {
    "title": "復活的人",
    "author": "胡長松",
    "text": "我捌根據直覺救家己一命，足濟人攏有按呢的經驗。」 「喔～～」 「直覺共我講，你並毋是完全失智，你應該閣會記得啥物，只是你無願意講爾爾。」 「我當然會記得一寡啥物，不過，彼攏是模糊的，我講袂出來，足濟物件是看著才會知影的。我坦白講，直覺無一定有道理。」 「哈哈！無要緊啦，我想你有你的情形，不過，直覺共我講，你過去的確是一个讀冊人。」 「可能。",
    "paragraph_id": 215
  },
  {
    "title": "復活的人",
    "author": "胡長松",
    "text": "有一寡冊我猶會記得，不過，我想袂起來詳細的情形，比如講冊名佮作者等等。人足奇怪，讀過的智識竟然比家己的名閣較記會落來。」 「敢會是特殊感情的作用？」潘水亞用奇怪的目神看我，假若心內咧設想啥物。「感情的作用，我毋知影啥物意思。」 「我較早捌聽講，人的感情會替咱過濾咱無佮意的記持，保留咱佮意的。」 「這有可能。不過我並無佮意智識，智識猶是保留落來。」 「可能保留落來的就是你願意保留的智識。",
    "paragraph_id": 216
  },
  {
    "title": "復活的人",
    "author": "胡長松",
    "text": "聽講你這馬蹛佇木枝伯仔怹兜？」 「是啊。伊竟然講我是伊的後生，我只好當作是共伊稅厝徛。」 我講「只好」的時，感覺有一陣受威脅的礙謔〔ngāi-gio̍h〕。礙謔是位現實感裡闖出來的。我想，共家己浸佇孤單的非現實感內面猶是較安全，毋過一旦浮出現實的水面，嘛無啥有法度閃避矣。我對家己的厚話有小可後悔，更加對現此時佮潘水亞之間竟然出現「談心」的情境感覺荒誕。「伊是我敬重的鄉內長輩。可惜，幾年前伊得著A.",
    "paragraph_id": 217
  },
  {
    "title": "復活的人",
    "author": "胡長松",
    "text": "D.，喂，你敢知影啥物是A.D.？」 我搖頭。「A.D.，Alzheimer's disease，阿茲海默症，你想，這个世間敢有AD的患者佇袂記一切了後竟然閣會知影AD是啥物？」 我對潘水亞講出這呢有非現實感的話語感覺真好奇，這無親像是日常生活會出現的話語。伊的話意內面有對啥物的剾洗，毋過我無法度分辨。我問伊：「你講AD，敢有人知影木枝伯仔是按怎會致著彼个症頭的？」 「我無聽人講過。",
    "paragraph_id": 218
  },
  {
    "title": "復活的人",
    "author": "胡長松",
    "text": "不過，位發病的時間來看，應當佮木枝姆仔的死有關係。」 「喔～～」 「死」這字雄雄擲入我的心內，親像是一粒秤錘共我心肝頭的彼條線搐絚來，我假若雄雄會使理解江莎容的面是按怎時常會有一个陰影的氣質矣──無，該當講是死亡的氣味，彼可能是位伊的老母的死穢〔uè〕予伊的，這是合理的懷疑。我想欲繼續問落去，毋過，我驚傷過頭的期待感佮現實感會予潘水亞起疑，決定用無所謂的表情來面對。閣再講，農場的彼塊地嘛欲到位矣。",
    "paragraph_id": 219
  },
  {
    "title": "復活的人",
    "author": "胡長松",
    "text": "實在講，我真久無看過親像遐曠闊的黃昏田園，遠遠的田園農地一路綴電報柱通到天邊，袂輸電報柱是田園的圍欄。倚近地面，密婆的烏點假若愈來愈濟，佇二條電線之間飛踅、徙動，無規則閣神經質。外地人的王爺廟就起佇彼座電報柱所接起來的欄杆的半途。工地的現場干焦有一个怪手司機，地已經挖一堀出來。水鴨大的對伊擛手，愛伊小暫停一下。機械停落來，水鴨大的問伊欲挖偌深。「九尺。」怪手司機共頭位駕駛座探出來講。",
    "paragraph_id": 220
  },
  {
    "title": "復活的人",
    "author": "胡長松",
    "text": "「欲做啥物的敢知？」 「毋知呢，怹無講。可能是地樁佮地樁樑。」 「敢有講欲挖到佗位？」 「到遐。」怪手司機凊彩比一个手勢，頭斡轉去，發動引擎，繼續共鐵戛〔khat〕仔夯懸。「喂喂！等一下啦！」大箍海仔無死心，繼續對伊擛手，佮二三个囡仔做伙跳去到怪手頭前，看著真驚險。「喂！危險！恁是欲創啥啦！」怪手司機共引擎閣關咧，頭探出來嚷。仝這个時，阮的尻脊後嘛有人對阮喝：「喂！恁是啥貴事啊？",
    "paragraph_id": 221
  },
  {
    "title": "復活的人",
    "author": "胡長松",
    "text": "」 阮斡頭，是樹仔佮伊彼班土公仔對阮行來。村幹事講：「喔，無啦，樹大的，今拄經過，看著工事，關心一下爾爾。請問這是欲起啥啊？」 「喔！原來是幹事喔，這罕行。哪有啥，就私人的別莊爾。」樹仔激一个笑面：「你看遮，有山有水有田，無起別莊傷拍損矣。」 「別莊？」 「是啊，就別莊啊，哈哈！」 樹仔神秘神秘笑起來，彼班土公仔嘛綴咧笑，笑甲我感覺hin內面一定有機關。「按呢失禮，攪擾矣。",
    "paragraph_id": 222
  },
  {
    "title": "復活的人",
    "author": "胡長松",
    "text": "」潘水亞看問袂出啥物，只好按呢講。暗時，大箍海仔招逐家去啉酒，阮就坐佇仙姑祖廟邊的涼亭仔跤啉啤乳。我的心內一直咧想江莎容的老母死去的代誌，我咧想，木枝伯一直咧研究殉教的資料，佮這是毋是有關係？我按呢想，毋過我毋敢問。",
    "paragraph_id": 223
  },
  {
    "title": "復活的人",
    "author": "胡長松",
    "text": "這幾工佇無意中浮出現實感的水面，我感覺親像是咧耍火──若繼續沉匿佇失智者流失一切的海溝，嘛袂有這款莫名其妙的危機感矣，毋過，若繼續按呢，我就永遠無法度出來討趁過生活，真緊就會枵〔iau〕死。這是兩難的狀況。潘水亞自從位工地轉來了後就有心事，目頭結結，大箍海仔一直提啤乳敬伊，閣敲電話，叫伊的七仔提烘好的鳥仔來。我問伊是啥物鳥仔，伊講是斑鴿，是伊去山裡拍的。「用啥拍的？」 「用獵槍啊。",
    "paragraph_id": 224
  },
  {
    "title": "復活的人",
    "author": "胡長松",
    "text": "」 「啥物，獵槍？」我共目睭搋大。「是啊，獵槍。你毋知乎？阮攏提獵槍去山頂拍斑鴿，彼斑鴿的肉嘖嘖嘖偌讚咧，我共你講，尚重要的，是治虛損，嘿嘿，予你腎水飽足。」 「莫嘐潲啦，海仔，哪有影？有，就是你褲頭彼隻較補啦！」 大箍海仔的七仔騎引擎來，是小可豐滿的一个查某囡仔，聽講閣咧讀夜校，拄下課，專工轉去厝裡共斑鴿烘好提來。彼斑鴿肉確實足芳的，毋過水鴨大的攏無吃，目頭猶是結結。「唉呀！",
    "paragraph_id": 225
  },
  {
    "title": "復活的人",
    "author": "胡長松",
    "text": "水鴨大的，人欲起別莊，就予怹起啦，無，怹起，咱嘛起嘛，著無？」 「就是毋啊！喂，怹想講阮山跤人就袂使起別莊喔，哼，恁有錢，阮嘛有錢啊著無。咱水鴨大的怹兜嘛是開工廠的啊，誰怕誰，著無？」 「水鴨大的，恁兜嘛是開工廠的喔？」 「無影啦！早嘛收矣。你聽海仔咧烏白講。",
    "paragraph_id": 226
  },
  {
    "title": "復活的人",
    "author": "胡長松",
    "text": "」 當我閣欲問的時，話題又閣牽對七仔去矣，就親像彼个叫做大箍海仔的少年兄弟一日到暗所關心的仝款，彼个七仔再一次用無仝款的姿勢佮青春撩〔liô〕骨的叫聲進入怹的話語佮想像。7 彼工我猶袂行入門就聽見莎容的喝聲，閣看著門外口停的彼台烏堵拜，我就臆是姓賴的來矣，果然是伊，我闖入門的時，姓賴的用身驅共莎容硩〔teh〕佇客廳的土跤兜，閣用手搧伊的面，莎容目睭撐大，發出恐怖的聲咧吱吱叫，閣用手揪姓賴的的頭毛。",
    "paragraph_id": 227
  },
  {
    "title": "復活的人",
    "author": "胡長松",
    "text": "我喝一聲，一步踏進前，共姓賴的捒開，姓賴的翻頭過來伸拳共我舂，剾著我的下頦，我嘛揪伊的衫領，共伊揤〔tshih〕去壁邊。莎容位土跤跳起來，隨敲電話報警，閣衝去門口喝咻，姓賴的看範勢毋著，翸〔phùn〕一下共我捒開，旋出門，跳上伊的烏堵拜逃走。我感覺我的喙唇燒落燒落，原來拄才予姓賴的舂著的部位流血矣，閣規粒頭殼楞〔gông〕車車。",
    "paragraph_id": 228
  },
  {
    "title": "復活的人",
    "author": "胡長松",
    "text": "莎容足驚惶，規身驅躄躄惴〔phi̍h-phi̍h-tshuah〕，毋過看我嘛流血受傷，就行對伊的房間，講欲提藥仔共我抹。伊翻頭提藥仔出來的時，潘水亞嘛來矣，伊的厝佇路的斡角遐爾，拄好聽著莎容的喝咻，所以就過來矣。門的外口閣圍足濟厝邊躊躊躇躇〔ti-ti-tû-tû〕，不時探頭入來看。木枝伯仔無佇厝。莎容看遐濟人來，面捋落來，藥仔囥佇茶几頂，就坐佇椅條仔頂恬靜仔哭。",
    "paragraph_id": 229
  },
  {
    "title": "復活的人",
    "author": "胡長松",
    "text": "伊的姊妹仔伴蕭茉莉差不多是佮警察仔前後跤到位的，彼个查某人一到位就痞頰〔phí-phé〕叫，手共莎容幔咧，共佔。莎容予佔咧，tsuânn雄雄哮出聲。警察仔行過沙容遐，講欲做筆錄，我一看毋著，想欲旋，毋過警察仔看我喙角有傷，起梟疑，叫我等咧，問我是誰。我搖頭，一時咿咿唔唔講無，緊張甲規身軀躄躄惴。佳在是莎容替我解圍，講我是失智者，是伊阿爸木枝伯毋知佇佗位好心掣轉來的，這馬算是怹的厝跤。",
    "paragraph_id": 230
  },
  {
    "title": "復活的人",
    "author": "胡長松",
    "text": "警察仔問我怎樣稱呼，我仝款咿咿唔唔講袂清，這回換潘水亞共我解圍，講人攏叫我『秘雕』。「秘雕？」這下手煞換警察先生起愛笑：「你按呢是叫我欲按怎寫？喂，你拄才是毋是在場？」 「嗯。」我點頭。「阿拄才是啥物情形？」 我就共拄才我看著的情形講一遍予警察先生知影，警察先生那筆記那共我眽，等我講煞，伊講：「你講著真清楚嘛，無親像一个失智的。」 我擔肩講：「我毋知。」 伊問我敢有身份證，我搖頭。",
    "paragraph_id": 231
  },
  {
    "title": "復活的人",
    "author": "胡長松",
    "text": "「敢講你厝裡的人攏無報警？你的面這好認，我是講你頭殼額仔的胎記，我相信你厝裡的人若報警，一定足緊就揣著矣。」 我感覺足緊張，只好擔肩，講我啥物攏毋知。「按呢是欲叫我按怎寫？」伊共我凝，一答仔久，家己笑出來：「好啦，煞煞去啦！」 警察先生行過問莎容詳細的情形，按呢，我的警報才解除，吐一个大氣。只是這一切予潘水亞看甲一清二楚，我位伊的眼神發現伊已經咧梟疑啥物。",
    "paragraph_id": 232
  },
  {
    "title": "復活的人",
    "author": "胡長松",
    "text": "佇警員面前，姓賴的是為著啥物來揣莎容的，莎容一直講袂清楚，可能佮錢有關係，嘛有可能是姓賴的癩哥性，想欲糟蹋伊，總講一句，莎容嘛無想欲講的款。警察仔問莎容敢欲告姓賴的傷害，莎容講暫時毋免，警察仔只好凊彩問二句就走矣。事實上，警察仔對這這情形可能嘛已經是見怪無怪矣，假使莎容毋願加講，怹大概嘛想緊欲轉去派出所繼續泡怹的茶。警察仔走了後，蕭茉莉問莎容：「阿彼个姓賴的到底欲創啥？",
    "paragraph_id": 233
  },
  {
    "title": "復活的人",
    "author": "胡長松",
    "text": "」 莎容流目屎，用目尾看我佮潘水亞，親像有顧慮，不過路尾猶是開喙：「伊欲共我討阮老爸的醫藥費。」 「啥物醫藥費？」 「就是頂一回中風住院的錢。」 「喔，妳講彼擺。敢講遐錢是姓賴的出的？」 「嗯，彼時陣阮猶未離婚，是伊出的。」 「阿敢講恁離婚的契約無講這項。」 「無特別講。彼時陣我無共伊討半先錢，干焦想欲離開伊，所以凊彩就簽字矣。」 「唬！妳這个憨查某！」 「唉！」 「阿到底是偌濟矣？」 「十八萬！",
    "paragraph_id": 234
  },
  {
    "title": "復活的人",
    "author": "胡長松",
    "text": "」 「啥物！十八萬？」 「是啊！十八萬，伊講，若毋緊還，就提田地來拄──」 怹閣咧講的時陣，我的頭殼雄雄楞甲烏天暗地，徛袂在，只好緊踞落土跤，煞連我的腹肚嘛雄雄想欲吐，噁一聲，胃裡的赤酸溢來到嚨喉頭。「可能是腦震動，行，我送你去病院檢查。」潘水亞講。「我無要緊。」 「猶是看一下較穩當啦，閣再講，留一个驗傷報告，以後嘛才好揣姓賴的算數。」 「是啦！我嘛感覺你應該去病院看一下較好。」蕭茉莉嘛熱心講。",
    "paragraph_id": 235
  },
  {
    "title": "復活的人",
    "author": "胡長松",
    "text": "「毋免啦。病院我毋去。」 我徛起身，勉強行出門，潘水亞嘛綴我行出來。阮就坐佇埕邊朴仔跤的椅條。潘水亞對我補充講，伊猶會記之木枝伯仔的彼遍中風，是莎容結婚了後無偌久的代誌。其實莎容是孤女，自從江文達佮木枝姆仔無佇咧了後，就偆這个查某子佇身邊矣，所以，莎容結婚對木枝伯仔可能是足大的衝擊。彼遍中風造成木枝伯仔的頭殼狀況更加惡化。",
    "paragraph_id": 236
  },
  {
    "title": "復活的人",
    "author": "胡長松",
    "text": "紲落，潘水亞雄雄用足嚴肅的口氣講：「總講一句，賴鐵的行為會使講就是自古以來，漢人奪番地的手路的現代版。」 我袂赴反應，表情停留佇現實感強烈的對話內面，等我意識轉來，擔肩想欲假作聽無的時，可能已經予潘水亞看破跤手。就佇這个我完全無防備的情境裡，伊用逼問我的眼神共我凝：「閣有，我知影，你並毋是真正的AD患者，或者講，AD的患者無需要對人的梟疑驚嚇。」 潘水亞的眼神相當堅定，堅定甲我感覺我已經無塊匿矣。",
    "paragraph_id": 237
  },
  {
    "title": "復活的人",
    "author": "胡長松",
    "text": "「我毋知影你咧講啥？」 結果伊恬靜用目睭看我，無閣追問落去。伊翹跤，共雙手擱佇咧跤頭窩，二隻手的手腫頭仔尾拄手腫頭仔尾，合做一个尖塔形。「我共你講一个秘密。其實嘛無算是秘密，事實上，阮山跤人攏知的。」 「你講。」 「其實我推測，江文達早就死矣，只是木枝伯仔無願意承認爾爾。」 「我臆嘛是按呢。",
    "paragraph_id": 238
  },
  {
    "title": "復活的人",
    "author": "胡長松",
    "text": "」 「伊是佇一場環保示威了後失蹤的，彼時陣阮閣是大學生，做伙參加一場示威，了後，我親目睭看著伊予一群穿烏衫的人押走。」 「彼是誰？」 「政府、工廠、工廠廠商的烏道，三方其中一方。工廠廠商的烏道份子是尚可能的，因為江文達提Camera共怹所有的證據歙落來，印作傳單咧分。」 「喔，所以恁足早就熟識矣。」 「是啊，足早足早。」潘水亞目睭瞌起來，用手挲伊的目睭皮。伊的話引起我的憤慨，閣有一種特別的悲傷。",
    "paragraph_id": 239
  },
  {
    "title": "復活的人",
    "author": "胡長松",
    "text": "風吹過，朴仔葉沙沙叫，有下晡殘存的雨滴咧飄飛。厝內面，莎容嗤嗤嗆嗆〔tshi-tshi-tshngh-tshngh〕的聲一陣一陣，透濫蕭茉莉咧共伊姑情安慰的話語。其實我嘛毋知為啥物，我逃避一切了後來到這个所在，煞親像揣著另外一个新的記持。我真好奇我敢有可能是失蹤的江文達的某一種存在的形式。",
    "paragraph_id": 240
  },
  {
    "title": "復活的人",
    "author": "胡長松",
    "text": "若潘水亞的印象無毋著，彼時陣的江莎容根本就只是一个十二、三歲的查某囡仔痞爾爾，時常對伊應喙應舌，木枝伯仔定定講伊無大無細。伊講潘水亞佮伊彼个大伊六歲的兄哥只是讀幾本冊就彈彈叫的膨風水雞，佮伊的生活根底就無啥物交集，甚至一點仔都無法度共伊位讀冊佮聯考的焦燥裡解救出來。",
    "paragraph_id": 241
  },
  {
    "title": "復活的人",
    "author": "胡長松",
    "text": "潘水亞的印象裡，莎容是一个足赤閣有主張的查某囡仔，當伊發現伊的兄哥佮伊的兄哥的朋友竟然咧討論冊本內面的世界的時，伊用一款假若咧抗議啥物的口氣講話，講了，就親像一陣風飛出去。",
    "paragraph_id": 242
  },
  {
    "title": "復活的人",
    "author": "胡長松",
    "text": "彼遍，潘水亞佮江文達為著某一本關係新教倫理佮資本主義精神的冊內面的論點咧爭論（就算怹攏干焦是半桶師，對冊裡的文字假若捌閣假若毋捌），潘水亞徛佇支持作者的一爿，阿江文達徛佇懷疑的一爿，後者認為基督教對資本主義根本無親像作者講的有遐大的影響──潘水亞當然會記，伊佮江文達之間一直有一條隔溝，是關係信仰的──佇潘水亞的觀念內面，彼是對立佇理性對面的物件，伊認定信仰只是一種無可靠的感性，對理性的提昇無幫助。",
    "paragraph_id": 243
  },
  {
    "title": "復活的人",
    "author": "胡長松",
    "text": "「毋過，理性無法度造就犧牲。」江文達按呢講：「只有犧牲會使予人類的感情佮動物分別。」「理性佮自由主義的精神嘛會使。」潘水亞按呢應。「理性佮自由主義確實會使提昇，不過，嘛莫袂記科技理性產生無數的砲彈、核子武器，會當將人類完全毀滅。我的觀念真簡單，無犧牲的精神，一切的理性攏是Utopia爾爾。」「你傷過極端矣，Utopia嘛無啥物毋著。」「Utopia只是一个笑話。信仰佮人的感性才是真實的。",
    "paragraph_id": 244
  },
  {
    "title": "復活的人",
    "author": "胡長松",
    "text": "」 江莎容就是這个時陣位怹兜的客廳逃出去的，後來潘水亞知影，因為伊佮江文達咧爭論的物件離彼个查某囡仔的世界傷遠矣。潘水亞發覺怹兄妹仔攏仝款是極度感性的人，只是，怹生存佇感性的二頭，一頭是追求的熱情，一頭是失落的憂傷；潘水亞雄雄發現，怹兄妹仔竟然是互補的二个半圓。",
    "paragraph_id": 245
  },
  {
    "title": "復活的人",
    "author": "胡長松",
    "text": "潘水亞講，佇大學的時代，伊佮江文達作伙加入一个綠色的團體，大學一年的暑假，彼个團體開始抵制怹故鄉附近的溪喙南北二岸化工廠的環境破壞行為，遐工廠嘛超抽地下水，造成二爿溪埔一大區的地層落陷，閣利用眾人無注意的暗暝抑是透風雨的日子排洩毒氣佮毒水，所致江文達提伊晉前用其他的時間佇港市做散工趁錢去買的一台半專業的單眼相機，投入抄證的綠色工作。伊時常共伊歙的相片印作傳單四界分。",
    "paragraph_id": 246
  },
  {
    "title": "復活的人",
    "author": "胡長松",
    "text": "怹抗爭運動的聲勢佇一个熱天達到尚高潮，溪喙四周圍六庄頭的村民總動員，夯怹做田的鋤頭柄加入一場無經過申請臨時發動的大抗爭，抗爭的對象是一間化工廠。因為無申請，怹講是違法行為，警察介入維持秩序，造成彼場抗爭流袂少血，毋過最後的結果，化工廠簽同意書，答應佇期限內改善，而且逐年會有補貼金，另外閣會編列預算汰換舊型的生產機器。",
    "paragraph_id": 247
  },
  {
    "title": "復活的人",
    "author": "胡長松",
    "text": "江文達就是佇抗爭了後失蹤去的，日頭落山了後，一群穿烏衫的份子交插佇hin，趁江文達分傳單落孤鳥的機會，當眾人的面共伊押上一台無掛車牌的箱仔車駛走。現場人傷濟矣，濟到潘水亞根底就無法度反應，事後怹走揣足久，毋過彼間工廠完全無欲負責，嘛一再堅稱毋知影烏衫人的身份，更加毋知影江文達的下落…… 潘水亞離開了後，我恬恬坐佇朴仔樹跤，感覺著一陣無法度敨縛的悲哀。入門的時，蕭茉莉已經陪莎容入去伊的房間。",
    "paragraph_id": 248
  },
  {
    "title": "復活的人",
    "author": "胡長松",
    "text": "毋知是按怎，心內有一个聲音一直叫我應該愛共我藏佇我的袋仔的現金十八萬八千走路金提出來交予伊，解決莎容的問題。毋過，另外一方面，我嘛煩惱伊誤會，真有可能我必須要對伊坦白我的故事。",
    "paragraph_id": 249
  },
  {
    "title": "復活的人",
    "author": "胡長松",
    "text": "我佇江文達的房間，隨意共伊留佇冊格仔頂的冊反出來看，已經將近二十冬，假若伊的青春就凍結佇遮──頂面已經是一沿厚厚的雍埃矣，除了我，久年來，這恐驚是包括伊厝裡的人在內頭一擺掀開遮的冊：《平埔番俗考》、《台灣番政史料》、《台灣考古志》、《台灣民族革命與社會主義》、《柏拉圖全集》……以我的理解，彼時陣，對二十出頭的囡仔來講，遮攏是真僫讀的冊。遮的冊親像為伊的青春留落一个重要的線索。",
    "paragraph_id": 250
  },
  {
    "title": "復活的人",
    "author": "胡長松",
    "text": "我閣拍開屜仔，內面有伊的相片、畢業同學錄、筆記佮一盒批信，有伊家己的批的留底，嘛有人寄予伊的。最後我提伊寫予一位叫做春岫的查某囡仔的批出來看，發覺伊寫的字真大範，透露出一个願意面對大時代的有為青年的勇氣。按呢，我就成做一个窺看者，行入另外一段青春。",
    "paragraph_id": 251
  },
  {
    "title": "復活的人",
    "author": "胡長松",
    "text": "第  二 部  夏  天 Irou ka maæukna ta pehil tyn, ka mou-sourah ta hapa tyn, k’alang-‘noumi ka æ’ia-hylli ta dæ’eulang.樹椏一下茁穎發葉出來的時，恁就知影夏天著欲到矣。",
    "paragraph_id": 252
  },
  {
    "title": "復活的人",
    "author": "胡長松",
    "text": "～馬太福音24：32～ \f江文達寫的批   1      我所愛的春岫，這馬已經是大熱的熱天，離咱初熟似的日子嘛已經幾落個月矣，我一直用幸福的心情數念妳。我一直感激妳這段日子的陪伴，佮妳鬥陣總是予我離開這个世界的悲傷，就算佇咱無做伙的時陣，我的心猶是因為數念離開烏暗，得著自由的敨縛〔tháu-pa̍k〕。所以我決定寫批予妳。",
    "paragraph_id": 253
  },
  {
    "title": "復活的人",
    "author": "胡長松",
    "text": "我印象足深的是妳彼工目睭瞌瞌講起妳離鄉讀冊的日子，妳講彼工，金色的日子，日頭是燒的，透過樹葉照佇路面，離鄉並毋是人所想的遐爾悲傷，妳總算是自由矣，妳看見妳家己佇故鄉的小路咧歡跳。妳的心內想，妳毋是囡仔痞〔phí〕矣。妳講咱所看著的別人攏是表面的，就算看著的家己嘛是仝款。然後我講，妳誠實是一个自由的人。妳佮意山林，佮意花、佮意狗佮螺仔殼，妳嘛佮意都市，佮意夜燈火、佮意窗邊的車聲佮月光所耀的街路。",
    "paragraph_id": 254
  },
  {
    "title": "復活的人",
    "author": "胡長松",
    "text": "妳同意我的看法，講妳只是欲成做妳家己。毋過，是按怎妳閣會講彼个坑崁遐爾深？妳講有時佇烏暗內面完全無啥物視線，佇烏暗內面，妳聽見啥物人的聲共妳包圍。按呢我就煩惱起來矣。我毋捌想過有一工會按呢寫批，一方面是因為表達的限制，一方面是因為我知影，顯露內心的不安佇妳的面前只會予家己更加憨面。",
    "paragraph_id": 255
  },
  {
    "title": "復活的人",
    "author": "胡長松",
    "text": "我對妳寫批就是按呢的心情，只不過，另外一方面，我並無法度抵抗心內彼个對妳顯露內心的企圖，親像每一遍的顯露就更加接近妳，這可能是一種偏執。春岫，我就是這呢思慕妳。妳佇妳的故鄉西拉雅的山林，敢聽會著我對妳的話語？妳的感冒敢好矣？我一直咧等候妳的一切消息，毋過時間咧過就是遐呢慢，等候的過程，就只好用寫批來填滿時間的山崁。",
    "paragraph_id": 256
  },
  {
    "title": "復活的人",
    "author": "胡長松",
    "text": "暑假一目暱已經半个月，我轉來佇下港的日子會使講是真豐富的，毋過欠缺妳的因素，閣較豐富的日子嘛攏是無味的矣。學校放假咱暫別晉前，我感覺妳有心事，這並毋是因為妳講過啥物話抑是做啥物，純粹是我的直覺，這个直覺予我提筆來思考愛。今仔日我雄雄想起咱初熟識的今年春天，我想起逐冬佇彼款的三月時天，我的鼻仔就過敏，是因為氣候，抑是因為花粉，橫直我的鼻水毋管時攏貢貢流。我對我的鼻仔感覺無法度接受的厭。",
    "paragraph_id": 257
  },
  {
    "title": "復活的人",
    "author": "胡長松",
    "text": "彼是微寒落小雨的日子，我猶會記得第一遍看著妳的激動，實際上，我毋捌想過會使佇鼻仔過敏的季節遇著予我失魂落魄的女子而且遐呢激動，彼个激動的起頭因為按呢成做非常荒譀〔hong-hàm〕的記持，毋過有時，荒譀嘛會使幫助咱對真實記持的體會。總講一句，彼就是我無法度放袂記的春天的日子，我雄雄毋敢相信日子咧過遮緊。",
    "paragraph_id": 258
  },
  {
    "title": "復活的人",
    "author": "胡長松",
    "text": "妳一定閣會記，彼日的前一日，報紙講國民大會擴權，怹將怹家己的任期增加做九年，規个社會攏真不滿，真正是七百个萬年的大皇帝啊！我佮潘水亞成做二个所謂的「有志大學青年」，到廣場聲援的時已經是運動的第二工矣，南北的學生已經聚集五百外人（妳一定猶會記之，彼日到下晡已經破一千人矣），早起，我佮潘水亞佇廣場向學生會幹部報到，接接〔tsih-tsiap〕阮的就是妳。",
    "paragraph_id": 259
  },
  {
    "title": "復活的人",
    "author": "胡長松",
    "text": "我閣會記，妳用一款非常特別的迷人低沉的聲音介紹妳家己的名，李春岫，潘水亞隨就表現假若參妳已經足熟的款，紲落，恁足激烈講話，口氣內面有一種佮團體意志連接的興奮，毋過，這種興奮嘛帶予我雄雄的疏離感，我彼時感覺家己是予人擲佇邊仔的人。過幾落分鐘，妳才看我一眼，對潘水亞講：「喔，這位就是你講過的江文達乎？",
    "paragraph_id": 260
  },
  {
    "title": "復活的人",
    "author": "胡長松",
    "text": "」妳輕鬆的口氣予我強欲討厭妳，毋過我猶沈醉佇見著妳的特殊激動內面，竟然無法度討厭妳──抑是講，有，嘛是一款複雜的討厭，為啥物？我一時講袂清楚。我會使清清楚楚共當初時看著妳的第一印象重畫出來，佇我的頭殼，長頭毛佮妳面容的伶俐清雅是非常鬥搭的，妳幼骨仔生的身軀頂，白色的T恤佮青色的牛仔褲顯出特別的活氣，妳講話的聲低閣綿實開朗，雄雄看我的時，予我感覺真想欲笑──乾焦想欲笑爾爾，煞講袂出理由。",
    "paragraph_id": 261
  },
  {
    "title": "復活的人",
    "author": "胡長松",
    "text": "妳落尾提一條白色的布條仔予我，講會使綁佇頭殼頂。後來妳閣提一頂瓜笠予我。妳的厚喙唇，親像是飽滇的櫻桃吸引我。彼工我佮眾人做伙靜坐一站，有時綴怹喝口號：「解散國民大會」、「廢除臨時條款」，那喝，竟然就感覺那進入一種足有尊嚴的想像，甚至「浸」入佇一个激烈的、自信的氣氛的尚內底──想袂到，一群學生會按呢真實參與佇政治對抗的行動，敢袂有人想著舊年Nailong的自由時代才佇一葩火裡犧牲？",
    "paragraph_id": 262
  },
  {
    "title": "復活的人",
    "author": "胡長松",
    "text": "廣場頂面的學生普遍講，前一年政府才聲援天安門的中國學生，這年，敢講怹嘛會學中國共產黨共戰車駛入來？可能性並無懸。我對這款推論的智慧感覺非常的新奇。我甘願予妳厭僐嘛欲提醒妳詳細回想彼个特別的日子的一切。廣場的總指揮是一个查某囡仔，提麥庫不斷要求：第一，有學生證抑是學校服務證的人才會使進入封鎖線，第二，假使若發生衝突，所有的人愛做伙喝「和平和平」、「抗議抗議」。佇回想內面，我佮意這類簡單的策略。",
    "paragraph_id": 263
  },
  {
    "title": "復活的人",
    "author": "胡長松",
    "text": "假使戰車若駛入來，就會有一群人作伙對戰車喝「和平和平」、「抗議抗議」。口號本身有學生的純真，我佮意這整個的抒情性，就親像是雄雄發生佇我內心的愛情。毋過我無佮意彼條封鎖線。彼條封鎖線假若予學生佮教授成做清高的一類，我並無佮意按呢的分類，只是，這个決議嘛是廣場眾人做伙做的決議。有一个感動是感覺家己竟然會使奉獻啥物的感動。這個感動甚至幾擺予我恬恬流目屎。",
    "paragraph_id": 264
  },
  {
    "title": "復活的人",
    "author": "胡長松",
    "text": "我故鄉的教會牧師捌講，人類尚蓋高貴的愛，叫做犧牲的愛，親像耶穌為世間人的罪上十字架，這款愛，佇希臘文叫做「agape」，是無條件的愛，是忍耐、恩慈、謙卑、無私的愛，我感覺，這个時刻的我，親像予一个魔力吸引，進入一種無比高尚的自覺內面。妳坐落來佇我的身邊講：「喂！你怎樣知影欲來？」因為位較隘，妳的肩胛頭拄佇我的肩胛頭，我甚至會使感覺著妳的T恤內面的體溫。一種特殊的親近予我感覺我規个人醉矣。",
    "paragraph_id": 265
  },
  {
    "title": "復活的人",
    "author": "胡長松",
    "text": "風裡有乳芳味，親像是妳的頭毛的芳氣。我應講：「是潘水亞共我招來的。」 妳問我是毋是我佮潘熟識足久矣，我講阮是仝鄉的，自細漢就做伙矣。我嘛回問妳佇何時開始參加怹的運動。妳用平常的口氣講妳是前一站看著學生會的海報才來的，潘佇學生會較久。過一下仔，潘水亞徛佇頭前對學校的人講話，伊當眾講話的範式我毋是真熟識，私下，我感覺伊有小可仔咧激仙假範，毋是真自然，毋過看在伊崇高的理想頂懸，我接受按呢的無自然。",
    "paragraph_id": 266
  },
  {
    "title": "復活的人",
    "author": "胡長松",
    "text": "廣場的行動已經佇報紙佔領頭版。我第一擺感覺著歷史感。來到廣場的各校學生那來那濟，嘛有足濟記者圍佇封鎖線四周圍。中晝開始任務編組，我講我有相機，就予人編配佇紀錄組。我共我的相機提出來，佇廣場踅一輪，想欲紀錄啥物。雖然天氣是烏陰寒，國家劇院邊的舞台有各校的學生輪流演講、唱歌、演戲，共氣氛吵甲足鬧熱。坦白講，我並無看好。因為我的高中歷史老師講的無毋著，彼個袂曉反省的老K政權是無救矣。",
    "paragraph_id": 267
  },
  {
    "title": "復活的人",
    "author": "胡長松",
    "text": "另外，這个回憶的畫面佮妳有關係的部份是，規工落來，我發現我無法度長久斟酌佇別人的行動，後來，視線乾焦會使綴佇妳的身軀。想欲笑的衝磅親像海湧將我的胸坎淹過，我必須要足拍拚才袂去予人發覺。我彼時就梟疑，敢講我是對妳一見鍾情？我只好恥笑家己，我前一刻的agape的想像攏是假的吧！",
    "paragraph_id": 268
  },
  {
    "title": "復活的人",
    "author": "胡長松",
    "text": "然後，有一大群人做伙唱一條叫做《美麗島》的歌：我們搖籃的美麗島，是母親溫暖的懷抱，驕傲的祖先正視著，正視著我們的腳步…… 「李春岫嘛是西拉雅。」潘水亞可能發現我咧偷看妳，講：「伊捌共我講過。」 「西拉雅？」 「是啊，西拉雅。你敢看袂出來？你看伊的目睭……」 「喔！」 伊講的時我感覺著一陣失落，我才有淡薄仔理解，早起妳講「這位就是你講過的江文達乎？",
    "paragraph_id": 269
  },
  {
    "title": "復活的人",
    "author": "胡長松",
    "text": "」彼句話的時我的心內是按怎會有複雜的心情：彼透露出潘水亞對阮友情的重視，嘛透露出伊佮妳較早熟似的事實──只是按呢爾，只是，我無願意承認的是，我竟然為著這个微小的人際時間的順序感覺著失落。彼工我一直咧想，我敢會使拒絕這種失落，親像我一直欲拒絕我佇春天過敏的鼻仔？彼暗我留佇廣場過暝，盈暗，雖然猶是真濕的天氣，佇夜暗中，氣氛就較輕鬆。一千个學生佇一个興奮的、小可緊張的氣氛內面，睏佇幹部分的睏袋內面。",
    "paragraph_id": 270
  },
  {
    "title": "復活的人",
    "author": "胡長松",
    "text": "咱睏佇中正廟頭前。隔日透早我無看著妳，廣場的第一條歌是〈國際歌〉。睏醒了後，我去對面的圖書館洗喙佮洗面。提相機四界行的時，我的感覺轉做一款特別的疏離感，親像是相機將我佮這个真實的世界隔開矣。透過相機看的世界，是按怎佮用肉眼看的世界無仝？我感覺真好奇，前一工猶閣熱情的物件，到隔日，煞變做一幅圖仝款，閣較濟是好奇的心情。妳毋通誤會，我一向認為疏離並毋是無感情，只是一種冷靜。",
    "paragraph_id": 271
  },
  {
    "title": "復活的人",
    "author": "胡長松",
    "text": "冷靜嘛會使有感情，只是無遐爾表面。彼時陣我咧想，敢講疏離佮歷史的想像無關係？這个運動終其尾會怎樣結束？假使成功，伊的歷史地位敢會佮我有牽連？我相信，既然我是其中的一分子，就毋是完全無關係，不過，我更加感覺我只是經過爾。我的性命（佮妳用一種特殊的關節連接的我）只是經過這个歷史的事件。我甚至感覺我只是搪著，因為我並無付出啥物，我並毋是抱啥物理想來參加這个運動的人，雖然我是支持伊。",
    "paragraph_id": 272
  },
  {
    "title": "復活的人",
    "author": "胡長松",
    "text": "換一個角度講，假使歷史是一面鏡，我只是徛佇鏡面前的囡仔，我會使留，嘛會使走。雖然上帝保守，最後我是留落來矣，毋過我並無感受著潘講的彼款精神面的「偉大」，伊講「咱是咧創造歷史」，妳敢袂發覺，過頭的自信時常予人壓迫。彼日廣場的人閣較濟，我竟然嘛搪著幾落个高中同學，親像是同窗會。毛毛小雨有一陣無一陣，指揮中心講袂使夯雨傘，徛咧佮坐咧的人攏穿彼領黃色透明的雨衫。",
    "paragraph_id": 273
  },
  {
    "title": "復活的人",
    "author": "胡長松",
    "text": "彼个時陣妳猶是無出現佇現場，舞台頂，有一个學生頭殼戴一頂爆炸頭的假頭毛（是毋是恥笑老蔣的光頭無毛？）伊學老蔣的口氣學甲足像足好笑的，伊佇台頂講：「我就是要一直幹總統，一直幹，一直幹，一直幹到死掉上天堂，所以，你們也要一直幹國大代表，一直幹，一直幹，一直幹，幹，幹，幹，幹到你們統統死掉上天堂。」這个人無話講，是表演的天才。台跤的眾人聽伊一直講「幹」，笑甲東倒西歪。",
    "paragraph_id": 274
  },
  {
    "title": "復活的人",
    "author": "胡長松",
    "text": "逐家那笑，那學伊講：「幹到你們統統死掉上天堂。」了後，磅出另外一波笑聲…… 春岫，我只是想欲講，笑，是對不滿來的。尚沉重的理念需要笑聲來予伊變輕。輕毋是輕浮。有時，輕才予人無法度承擔：性命中無法度承擔的輕，這是米蘭昆德拉講的。我所驚奇的是，我的同窗內面竟然有人偷偷仔提《少年快報》出來看，怹咧討論彼期城市獵人孟波佮海怪準備決鬥，怹嘛爭論電影少女小愛真正的心意敢是主角仁祐。怹甚至強欲佮糾察隊的起衝突。",
    "paragraph_id": 275
  },
  {
    "title": "復活的人",
    "author": "胡長松",
    "text": "毋過我認為無要緊。這拄好證明，是這一代用怹的青春咧對抗老去的一代。青春的元素拄拄是寶貴的。青春並無一定付出啥物，毋過青春拄拄佇這个尚沉重的時陣搪著歷史，進入歷史，按呢，就算無做啥，猶原是寶貴的。這就是青春的歷史。",
    "paragraph_id": 276
  },
  {
    "title": "復活的人",
    "author": "胡長松",
    "text": "當夜幕再一次來到廣場，四界是吉他的聲音，其中有怹拄創作的運動歌曲，嘛有情歌，親像「野百合也有春天」這條歌，我看著一對情侶坐相倚，查甫的對查某的唱「彷彿如同一場夢，我們如此短暫地相逢，你像一陣春風輕輕柔柔吹入我心中」，就佇按呢的暗暝，歌詞假若有雙重的意思，愛情佮民主是會使重疊的，我對妳的愛情嘛佇彼个時陣堅定興奮起來。春岫，我只是欲予妳知影，有民主的野百合，嘛有愛情的野百合。",
    "paragraph_id": 277
  },
  {
    "title": "復活的人",
    "author": "胡長松",
    "text": "愛情的野百合會使為民主的野百合開放存在，民主的野百合嘛會使為愛情的野百合開放存在，我佇這个體會內面感覺著無塊比的踏實。已經四月日矣。這段時間對我來講是遐爾仔珍貴，尤其是佮妳做伙的每一个日子。成做一个時代青年（這四字看起來真生份敢毋是），我時常會自問佇校園所接受的學科教育到底對我有啥物意義，甚至我會懷疑，我所接受的物件佮我眼前世界的真相是鬥袂密的。",
    "paragraph_id": 278
  },
  {
    "title": "復活的人",
    "author": "胡長松",
    "text": "熟識妳的時我佮潘水亞已經參與佇故鄉的一个環保的運動內面，這是因為我感覺這馬已經毋是咱需要選擇成做啥物款的人的問題，已經是咱需要決定到底欲按怎活落來的問題。佇廣場的彼暗，潘問我，過一站敢有安排轉去南部庄跤。我共潘講，要後月日才會使之，我非常嚴肅咧考慮彼門離散數學的必修課，我佇頂一回月考乾焦考38分，月底要考第二遍──我想無，教授竟然愛阮證明歸納法是按怎會是正確的，這參電腦的工程有啥物關係？",
    "paragraph_id": 279
  },
  {
    "title": "復活的人",
    "author": "胡長松",
    "text": "就算有關係，我嘛想無電腦工程對眼前的這一切有啥物幫贊。托爾斯泰講：「毋是咱共號做科學的彼款物件咧決定性命，是咱對性命的理解決定彼个咱共號做科學的物件。」我是毋是讀毋著科系矣？我懷疑彼个教離散數學的教授根本是來修理我的。我共潘講，其實我嘛想欲轉去一逝〔tsuā〕，因為我的老爸彼站身體並無好，我真煩惱。毋過，彼門課實在傷過硬斗矣。",
    "paragraph_id": 280
  },
  {
    "title": "復活的人",
    "author": "胡長松",
    "text": "春岫，當我陷入煩惱的時，我就對妳一向平靜開朗的面容欣羨起來，甚至自然就充滿喜愛。這馬實際轉來厝裡了後，我發覺我所有的暑假假期時間攏予別項代誌佔滿矣，我無法度見著妳，這對我來講本底就是一个苦行，為著閃避綿長的數念，只好共家己送入另外一場雜差裡。我唯一會使做的就是趁記持猶清楚的時，詳細共咱初熟識的場面盡量紀錄落來。",
    "paragraph_id": 281
  },
  {
    "title": "復活的人",
    "author": "胡長松",
    "text": "我發現，紀錄的過程好親像予我閣活過一遍，彼時陣，二个生份的靈魂相吸引的魔力猶保留佇我起痲的皮膚。廣場的第二日早起，各校代表組成的決策小組表示欲以「自主、隔離、和平、秩序」的四大原則來進行廣場抗爭。《廣場通訊》內面正式發表四大訴求，布條仔嘛揪起來： 1.解散國民大會，重建一元化的國民大會制度。2.廢除《動員戡亂臨時條款》，重建新的憲法秩序。3.召開國是會議，全民共謀體制危機的解決。4.",
    "paragraph_id": 282
  },
  {
    "title": "復活的人",
    "author": "胡長松",
    "text": "提出民主改革時間表，呼應民意的潮流。我佇廣場踅一輦翕相，氣氛那來那熱，學生的行動得著普遍支持，毋是乾焦學生動員爾，佇封鎖線之外，非學生的民眾嘛過來聲援，估計超過二萬人，怹喝的口號小可無仝，怹是喝「解散國會！總統直選！」我佇封鎖線的外圍遇著一个美聯社的攝影記者Johnson，伊看我揹Camera，就提一張名誌予我，佮我簡單開講起來。伊知影我是學生，問我對這件代誌的看法。",
    "paragraph_id": 283
  },
  {
    "title": "復活的人",
    "author": "胡長松",
    "text": "我講, ”K is nothing but the evil of Taiwan.” 按呢講敢會傷直接？若是我這話予美聯社寫出來，我會感覺真光榮。Johnson是一个足粗勇的攝影記者，哈哈笑二聲，用大頭拇共我比一个讚。這个讚是同意我的話，抑是同意我的態度，我並無瞭解。彼日早起我假若無看著妳，我的頭殼內底竟然出現妳穿白色T恤的胸坎，有幾逝因為假若咧漲大的乳房所造成的衫的饒痕。",
    "paragraph_id": 284
  },
  {
    "title": "復活的人",
    "author": "胡長松",
    "text": "願上帝原諒我，我竟然對妳會有按呢的色情的想像。彼時我連妳是誰都閣毋知的呢。我偷偷仔問潘妳是佗一系的學生，伊共我講妳是新聞系的。這對我是好消息。下晡第一批的彩色相片洗好的時妳出現矣，我提予妳看。我講：「聽講妳是新聞系的高材生，拜託指教。」妳抗議我亂講，「我哪會是啥物高材生？哇！你翕甲真好呢！」妳是按呢講的。妳笑甲遐爾自然、開朗，完全無對我的心思有任何防備的表現。抑是講，這是妳的偽裝？",
    "paragraph_id": 285
  },
  {
    "title": "復活的人",
    "author": "胡長松",
    "text": "我清清楚楚會記妳對我相片的寬容，我講妳是傷客氣矣，我知影恁新聞系的學生攏愛修攝影課，恁才是專業的。毋過妳否認。妳講才毋是呢，妳尚驚攝影課，妳頂回共學長借一台相機，翕甲亂七八糟，這學期閣愛交暗房課的作業。然後我知影妳的系裡有一間暗房，只是恁攏愛先預訂。妳的笑變甲淡薄仔無奈卻無悲傷，實在是古椎甲，妳的面紅紅講頂回入去彼間暗房，連一張相片都猶沒洗出來，就予後一班的同學趕出來矣。最後妳問我敢會曉洗相？",
    "paragraph_id": 286
  },
  {
    "title": "復活的人",
    "author": "胡長松",
    "text": "我共妳講我是攝影社的，會當用暗房之，妳若有需要，共我講就好。妳大大力對我點頭。紲落，妳竟然無隱瞞妳對一个資訊系學生竟然會去學習暗房的好奇，妳恢復妳彼个天真無邪的笑容，笑容後面，無任何驚疑，相對，就比較出我晉前的數想是外呢仔無正經矣。總講一句，彼个早起，按呢的對話確實嘛予我對妳的愛情充滿向望。我規日直直想欲笑。",
    "paragraph_id": 287
  },
  {
    "title": "復活的人",
    "author": "胡長松",
    "text": "我的天使，對我來講，暗房的一切並毋是表面技術爾爾，足濟時陣，我佇內面時常思想人類精神運作的暗示，原本只是一張無任何意義白白相紙，經過光、底片、化學劑的物質作用，浮出烏色的細節，將翕相者的精神刻劃落來，無閣是物質的。伊成做是有機的運作，位「無」到「有」，咱翕相者某一个時刻的精神就再現佇其中，這是暗房迷人的所在。就算是洗害去的影像，我嗎感覺寶貴。",
    "paragraph_id": 288
  },
  {
    "title": "復活的人",
    "author": "胡長松",
    "text": "妳敢捌想過，一張傷暗抑是傷光的相片，就假若是愛情發生佇無應該發生的時間，就算有程序的失誤，毋過，愛情伊精神的本質猶是美麗、深沈佮複雜的。我時常會使欣賞這款的美麗佮複雜。我共妳講遮，妳敢會嫌我囉唆？事實上，我對這个世界習慣有的簡單已經愈來愈厭僐矣，暗房的複雜面予我一款超越的眼界，我需要這款的眼界來面對這个無遐呢快活的世間──按呢敢會足奇怪，位全然的烏暗之中？",
    "paragraph_id": 289
  },
  {
    "title": "復活的人",
    "author": "胡長松",
    "text": "毋過，精神的顯現就是按呢，位一个物質的世界，透過光佮大腦的運作，進入物質背後的秘密，這對我來就是某一種啟示。我對妳的愛情嘛是按呢。彼工規工我毋知影是按怎會想欲笑，最後，當我竟然聽著有人不斷大聲咧唱〈國際歌〉的時，我錯覺家己是徛佇前一年的天安門廣場，我甚至暗暗感覺袂輸會使看著位景福門的方向有仝款大隻大隻的戰車駛過來。我的天使，我誠實大聲笑起來。我相信，因為妳的出現，烏暗的世界著欲結束矣。",
    "paragraph_id": 290
  },
  {
    "title": "復活的人",
    "author": "胡長松",
    "text": "1990 年7月14日  \f2 今仔日是我的好日子，也有妳的批，也有電話。雖然我致覺著妳的不安，對妳煩惱起來。妳佇電話內面講妳共我寄予妳的批看幾落擺，看了閣再看，毋甘共批紙收入批囊。這予我佇電話的另外一頭雄雄失去分寸，電話就是按呢，無法度予我看著妳的目睭，按呢，閣較濟話語攏袂輸是虛情假意仝款，予我足袂自在。",
    "paragraph_id": 291
  },
  {
    "title": "復活的人",
    "author": "胡長松",
    "text": "就是因為按呢，我對電話一直有閣愛閣恨的複雜的情懷，甚至彼个袂自在，影響我共彼通我已經等後幾落工的妳敲予我的電話想辦法提早掛掉。當然，掛掉了後只偆空的爾爾。我無法度理解是按怎妳煩惱敢欲對妳的阿母講著我，妳講雖然這段時間妳無特別講著，毋過伊可能知影我的存在矣，妳晉前的感情予伊足不安，然後妳講妳竟然閣夢見某一个人，閣一遍，逐遍若夢著的時，妳就看見家己澹漉漉黏瘍〔siûnn〕的身軀有足濟掰袂走的魚鱗。",
    "paragraph_id": 292
  },
  {
    "title": "復活的人",
    "author": "胡長松",
    "text": "規身軀攏是彼个魚鱗的臊味…… 妳知無，有時妳會予我不安，就假若妳心內閣想起某一个妳無佮意的人，彼是誰，敢是伊？我一直無法度了解，就親像我毋捌經歷過的世界，無法度幫贊妳嘛予我感覺見笑。翻頭想，我有時感覺家己愛進入記持內面才有法度對咱把握啥物，敢講記持本身才是愛的實體？我咧想，用美麗的記持共悲傷沖走敢是傷過單純的想法？我是遐爾仔佮意妳講話的口氣。我閣會記之佇廣場的第三日，我的相機內面裝烏白的底片。",
    "paragraph_id": 293
  },
  {
    "title": "復活的人",
    "author": "胡長松",
    "text": "一透早，妳叫我為妳佮其他學生會的幹部閣有怹拄做好的海報翕相。我當然是歡喜接受。妳講：「喂，你來共阮翕一張。」若毋是足親近的人是袂按呢講話的。我甚至為這款特別親近的口氣感覺驕傲光榮。我發現第一工見面予妳佮潘放佇後壁的疏遠感已經完全無看影矣。我講：「毋過，我今仔日是裝烏白的底片喔！」 「真的喔！烏白的尚好！」妳笑笑按呢講：「我佮意烏白的相片。」 妳仝款是遐呢仔天真、無邪、開朗。",
    "paragraph_id": 294
  },
  {
    "title": "復活的人",
    "author": "胡長松",
    "text": "只是想袂到……前一秒我猶咧歡喜，後一秒，我的歡喜就隨予一个無謂的怪想法崁過矣。我斟酌觀察，發現妳對每一个人攏是仝款的天真、無邪、開朗──因為按呢，我煞開始梟疑，天真、無邪、開朗是毋是完全佮愛情無關係的特質──簡單講，愛情是有陰影的，妳這款完全開朗的人是袂有愛情的吧？我無法度否認，我是一个傷過敖煩惱佮憂鬱的人。彼是一个龜怪的想法，而且，閣假若是旋藤的植物，真堅固佇我的心肝頭釘根，規日攏佔領我的頭殼。",
    "paragraph_id": 295
  },
  {
    "title": "復活的人",
    "author": "胡長松",
    "text": "我想袂通的是天真的人敢會有愛情？就親像無憂鬱的喙唇欲按怎佮所愛的人相唚？就是遮呢奇怪的想法。我收著一張傳單，決策小組宣佈，經過一暝討論，通過用「野百合」成做這遍抗爭的象徵。文宣組的傳單按呢寫： 我們選擇野百合為運動之精神象徵的原因，因為野百合具有如下的意義： （一）自主性：野百合是台灣固有種，象徵著自主性。（二）草根性：野百合從高山到海邊都看的到，反映了草根性。",
    "paragraph_id": 296
  },
  {
    "title": "復活的人",
    "author": "胡長松",
    "text": "（三）生命力強：她在惡劣的生長環境下，依舊堅韌地綻放。（四）春天盛開：她在春天盛開，就是這個時刻！（五）純潔：她白色的純潔正如學生們一般。（六）崇高：在魯凱族裡，她更是一生最崇高榮耀的象徵。下晡，妳知影，我佮S教授吵起來。",
    "paragraph_id": 297
  },
  {
    "title": "復活的人",
    "author": "胡長松",
    "text": "S教授聽講是真有活動力的年輕教授，拄位外國轉來，佮咱學校某民主學生聯盟真有往來，因為我滾笑講四界咧唱的〈國際歌〉實在傷過有喜感矣，雄雄會予我有加入西伯利亞紅軍的錯覺，伊竟然認為我的講法傷過無正經，所以用嚴肅的表情看我。「這个時陣，任何無正經的態度並無適當吧？」 我笑起來。「你笑啥潲？」 「你認為我無正經？你哪無揣人去跳一齣《東方紅》閣較規氣？閣革命史詩呢！」 「你講啥物痟話？」 「我講啥物痟話？",
    "paragraph_id": 298
  },
  {
    "title": "復活的人",
    "author": "胡長松",
    "text": "〈國際歌〉佮咱有啥物關係？既然是外來的物件，竟然講啥物主體性？哼哼！」 「你會使挑戰、抗爭、辯證，毋過袂使無正經。我是講，是你無正經的態度毋著，按呢，你是對不起這个運動！」 「就算你要求所謂正經的態度是奇怪的代誌，我猶是勉強問你，會佮你佇遮練憨話的人到底是正經抑是無正經的？",
    "paragraph_id": 299
  },
  {
    "title": "復活的人",
    "author": "胡長松",
    "text": "你是講，我拄才看著有人彈吉他咧唱國際歌，閣叫逐家綴伊唱，然後逐家誠實攏咧唱，唱到流目屎，我就愛先佮彼个我毋捌的伊辯論，煞袂使佇遮共恥笑之？敢講共產黨偉大的黨歌袂使予我滾笑之？照你的意思，是怹較正經我較無正經？按呢，我是毋是乾焦會使拍phok仔，親像索忍尼辛講的仝款，防止家己成做第一个停止phok仔聲的人，若無，就是對恁不滿，愛予人鬥爭？莫名其妙！」 伊的面規个浮青筋，講：「你懂個屁！屁！",
    "paragraph_id": 300
  },
  {
    "title": "復活的人",
    "author": "胡長松",
    "text": "」 「我的屁都比你的大腦懂！懂！懂啦！衛兵先生！」 我手揪伊的衫仔領，伊嘛揪我的。就佇阮欲進一步衝突的時，學生會的幹部入來擋佇阮的中央，其中嘛包括潘水亞。當我欲進一步嚷起來晉前，一个人雄雄位後面來，共我的手揪咧，欲共我揪走。我斡頭一看，就是妳。妳講：「喂，我有代誌欲問你！緊啦，來啦！」妳就是這呢鎮靜。我毋甘願，共講：「我猶袂佮伊算清楚咧！」毋過妳猶是大力共我揪咧。「等一下才講啦，我先問你。",
    "paragraph_id": 301
  },
  {
    "title": "復活的人",
    "author": "胡長松",
    "text": "」 就按呢，我予妳拖離開S教授彼群人。「我毋知影是按怎扳袂過去。」妳共一台單眼相機抵來我面前，捲片的機關卡稠咧毋法度運作，快門當然嘛tshih袂落去。「哪有這台相機？」 「拄才共學長借的。你看，敢是歹去矣？」 我共提來詳細看，是一台FM2，底片共捲片的齒盤咬稠咧，我先共底片退轉來就會扳之矣。我共相機還妳。妳講：「多謝！」 我質問妳拄才是按怎欲共我揪走，妳只是擔一个肩。",
    "paragraph_id": 302
  },
  {
    "title": "復活的人",
    "author": "胡長松",
    "text": "我講：「彼个S教授實在足奇怪的。」 妳應講：「我無佮意看人相冤。只是按呢爾。」 妳的面斡向我，予我一个足大的笑容。妳的目窩予我癡迷。彼盈暗我感覺足疲勞，決定先離開廣場轉去宿舍。佇宿舍所有的同學攏咧關心廣場的代誌，若無就是提報紙咧看。交誼廳的電視新聞嘛是廣場的畫面。位電視看廣場是一个奇怪的角度。",
    "paragraph_id": 303
  },
  {
    "title": "復活的人",
    "author": "胡長松",
    "text": "我接著莎容位厝裡拍電話予我，伊講阿爸的情形無真好，已經幾落工無啥物吃飯矣，藥仔嘛毋吃，閣有，阿爸關心我的靜坐，交代我袂使參加絕食。我一直共家己講實在應該趕轉去下港一逝，只是，可恨的離散數學考試！毋過嘛袂使怪考試，假使我若無去廣場，已經轉去閣來矣。按呢想就愈感覺心虛。天真、無邪、開朗的妳的面閣一擺出現佇面前。妳敢有對象矣？",
    "paragraph_id": 304
  },
  {
    "title": "復活的人",
    "author": "胡長松",
    "text": "我當時直直考慮這个問題，先是一陣不安，閣想，遂感覺放心，因為天真開朗並毋是戀愛中的人的特質吧。是按怎彼時我一直咧製造假話？是按怎我一直相信我家己製造的假話？閣有，我才無講過妳庸俗，無，我永遠袂承認。妳的一切美感予我欣羨。妳是我的美學。我的天使。1990 年7月20日  \f3 春岫我的天使，我叫妳天使，毋過妳叫我暴君，這个世界的無公平佇咱之間猶是像款無公平！",
    "paragraph_id": 305
  },
  {
    "title": "復活的人",
    "author": "胡長松",
    "text": "唉，我只是欲共我的每一個思想攏倒予妳，只是按呢。妳這馬到底是咧創啥想啥？咱佇地球的二个角落，咱有各自獨立的精神，毋過，我感覺透過批紙，妳好親像就佇我的身邊，這就是我欲一直寫批予妳的原因。春岫，我欲共我所有的想法共妳講。妳講妳讀我的批竟然會發面紅，有時會驚惶，這敢是誠實的？我並毋是刁工予妳發面紅的啊。",
    "paragraph_id": 306
  },
  {
    "title": "復活的人",
    "author": "胡長松",
    "text": "妳共我講妳直直翻頭看我佇7月14日寫的批，實在愈讀愈愛笑，「所以查甫人就是下半身的動物」，哈哈，這句是無毋著。妳閣講，若彼時早知我規頭殼攏糊仔，妳才毋佮我講話呢！妳嘛滾損笑講這个世界確實該當予查某人來管毋才著。這我是贊成，妳看，妳敢毋是一日到暗咧講西拉雅，今我就寫一句予妳看，「番俗以女承家，凡家務悉以女主之，故女作而男隨焉。」所以，這个世界予查某人來管，我是無意見的。我贊成！",
    "paragraph_id": 307
  },
  {
    "title": "復活的人",
    "author": "胡長松",
    "text": "只是，妳所講的「彼个人」的代誌，妳過去遭遇啥物的一切，我向望妳會使予我知影。毋管按怎，我攏已經準備完全接受。我向望我對妳的愛情會使安慰妳，就親像妳的愛已經予我安慰。",
    "paragraph_id": 308
  },
  {
    "title": "復活的人",
    "author": "胡長松",
    "text": "我的故鄉草地是真翕〔hip〕熱的所在，有一條小小的溪流位二座山崙的中央流出來，佇較懸的半山腰的所在，有一个深奧〔o〕的溪谷，溪谷的內底面是一个懸懸的山壁，山壁頂懸有一个庄頭，若位下底看，頂懸庄頭的厝時常予溪邊山崙的樹葉閘咧，清涼的溪水位山壁沖〔tshiâng〕落來，形成一道水沖，沖入下底的一个圓形的深潭，嘛有水位石壁的隙縫流出來，潭邊的大粒岩石時常罩佇綠色的水霧裡，嘛時常會使看著彩虹畫過溪谷。",
    "paragraph_id": 309
  },
  {
    "title": "復活的人",
    "author": "胡長松",
    "text": "當然彼是非常媠的。今仔日的早起，我又閣來到這個所在，我共衫褪掉規个人浸入水裡，佮溪水溶做一體的感覺予我的心情進入難得的平靜。其實這个所在，庄裡會來的人並無濟，因為本身這個溪谷就較挹僻，閣加上從我細漢就聽講過，足久以前就捌有人死佇這个潭，大多數的人無愛受著亡靈的譴損，所以袂愛來。",
    "paragraph_id": 310
  },
  {
    "title": "復活的人",
    "author": "胡長松",
    "text": "毋過佇我細漢的時，我的阿母有時會掣〔tshuā〕阮兄妹仔來遮，印象中攏是伊心情無好的時陣較濟，按呢的記持予我感覺這是一个悲傷佮美麗的水潭，我嘛真享受浸入佇水潭的悲傷佮美麗。有一遍我佇潭邊搪著一個山崖頂的庄仔頭來的囡仔，伊無張持才共我講起彼個傳說。",
    "paragraph_id": 311
  },
  {
    "title": "復活的人",
    "author": "胡長松",
    "text": "傳說是按呢講的，古早古早有一个緣投的查甫囡仔，伊是村裡尚猛掠个獵人，有一工伊逐一隻鹿仔母逐來到彼个水潭邊，當伊共弓揪開欲射箭出去的時，發現彼隻鹿仔母掩頭咧舐另外一隻鹿仔囝，鹿仔囝嘛掔頭咧舐伊的頷頸，這个畫面予獵人起憐憫心，尾後就無共箭射出去。伊共箭收起來，毋過腹肚猶是足枵的，當伊看見潭邊有一種開紅花的樹仔有親像會吃之的豆莢，伊就挽來吃，結果中毒。吃幾喙了後，伊雄雄感覺袂喘氣，就佇水邊昏倒矣。",
    "paragraph_id": 312
  },
  {
    "title": "復活的人",
    "author": "胡長松",
    "text": "一直到日頭落山、月光掖佇水面的時，彼个查甫囡仔才鼻著一陣足芳的芳味醒來，發見身邊是一个足媠、頭戴紫色花環的查某囡仔咧看顧伊。原來彼个查某囡仔就是掌管性命的天使Uma，伊欲揣一个緣投、勇健閣有愛心的翁婿，伊看見獵人就佮意伊，所以才會化身鹿仔母共試驗，當獵人共箭收起來的時，Uma就決定欲佮伊牽手矣。Uma共獵人醫好，牽伊的手行入水沖後的石洞，怹互相佮意，佇舖滿青苔的土跤跳舞相唚，最後絚絚攬做伙。",
    "paragraph_id": 313
  },
  {
    "title": "復活的人",
    "author": "胡長松",
    "text": "怹一直佇遐生活，獵人時常出門拍獵，Uma時常出門掖花種，予規个山崙攏是美麗的花蕊。經過足久了後，有一个叫做Mawa的死亡天使經過彼个水潭，無意中看著彼个獵人，嘛佮意著伊，就現身予看。伊自稱是Uma的姊妹，外表佮性命天使Uma仝款媠，毋過頭頂是紅色的花環，奶房前干焦用兩蕊野薑花閘咧，有另外一種迷人的芳味。彼日抵好Uma無佇厝，獵人一看著Mawa，就予Mawa迷去，綴佇Mawa身後行。",
    "paragraph_id": 314
  },
  {
    "title": "復活的人",
    "author": "胡長松",
    "text": "Mawa佇水潭邊直直轉踅，獵人綴佇後壁嘛踅甲規个人攏失神去，最後，獵人就綴Mawa行對水裡去。盈暗Uma轉來了後，揣無獵人，非常的傷心，就佇水邊直直哮，經過幾工，當伊看著獵人已經死去的身軀浮佇水面，伊就知影是死亡天使共伊的翁婿誘拐去的，伊本底想欲用醫治的草葉醫治獵人予伊復活，毋過，又閣想著獵人對伊的反背，伊就受氣躊躇矣。",
    "paragraph_id": 315
  },
  {
    "title": "復活的人",
    "author": "胡長松",
    "text": "伊攬伊的身軀繼續哮，經過足久足久，哮甲規个山拋荒，樹仔佮花草攏蔫去矣，最後，因為伊實在足愛獵人，所以，猶是決定醫治伊，只是，因為伊的反背，Uma予復活轉來的獵人失去人的身軀，干焦共伊變做一尾美麗的水蛇，留佇水潭陪伴伊。過無偌久，規个山崙的草花就閣活轉來矣。",
    "paragraph_id": 316
  },
  {
    "title": "復活的人",
    "author": "胡長松",
    "text": "本底彼是一个古早古早的神話爾爾，結果，到彼个囡仔的阿公彼代，竟然出現另外一個較近代的傳說，講某一工暗暝，一个怹庄內的青年Akey佇拍獵途中經過這個潭，感覺心臟足痛，雄雄昏倒佇潭邊。一直到月光出來，濛濛渺渺之中，Akey感覺著有人佇咧照顧伊，後來目睭八開，看著一個媠查某囡仔挽一種樹葉仔囥入伊的喙，了後，伊就慢慢仔精神起來。只是當伊完全精神過來的時，四界揣，已經無看著彼個查某囡仔的人影。",
    "paragraph_id": 317
  },
  {
    "title": "復活的人",
    "author": "胡長松",
    "text": "伊轉去了後，揣無庄內有彼个查某囡仔，就四界問，嘛無人知影。有人共Akey講，水潭邊是性命天使Uma現身來救伊的，毋過，伊家己並無相信。伊轉去水潭，唯一真實的是彼欉樹，彼欉樹仔是確實有的，佇日光下，樹頂紫色的花蕊金鑠鑠。了後這个青年Akey佮庄內的人就共這件代誌放袂記矣。經過幾落年，這个青年佮一个庄內尚媠的查某囡仔相意愛，怹已經欲結婚矣，可惜查某囡仔的爸母無佮意伊，所以怹一直無法度逗陣。",
    "paragraph_id": 318
  },
  {
    "title": "復活的人",
    "author": "胡長松",
    "text": "佇一個風颱的暗暝，彼個查某囡仔雄雄心臟痛起來，就親像Akey晉前的情形，查某囡仔拜託阿母通知彼个青年來，當青年去到查某囡仔的厝裡看伊，查某囡仔已經昏迷矣。風雨真大，醫生館的路途閣傷遠，青年想起潭邊的彼欉樹仔，就決定先去挽彼欉樹的樹葉來試看覓咧，結果一去就無閣轉來矣。風颱過去了後，怹庄內的人佇潭裡揣著青年Akey的屍體。",
    "paragraph_id": 319
  },
  {
    "title": "復活的人",
    "author": "胡長松",
    "text": "庄內的序大人閣一遍想起彼个古早的神話，怹閣一遍想起這个潭有性命的天使Uma佮死亡天使Mawa咧相爭个代誌，怹講，二个天使攏佮意Akey，頂一回是性命的天使Uma贏矣，毋過這回，是死亡天使Mawa贏矣。舊年的熱天，我、我的小妹佮我破病的阿母閣來到這個水潭邊，伊為著伊的信仰一直無法度得著後頭厝的諒解，長期佇憂鬱內面致著腰子方面的病痛。醫生認為伊愛洗腎，毋過伊並無意願，固執佇伊的病痛內底。",
    "paragraph_id": 320
  },
  {
    "title": "復活的人",
    "author": "胡長松",
    "text": "教會的牧師佮牧師娘時常鼓勵伊，毋過假若無真大的效果，伊的憂鬱真深，是無塊敨的矣，毋過奇怪的是，這個情形並無影響伊對上帝的信仰。牧師娘甚至講：「要常常喜樂，這是上帝的命令。」我的阿母應講，「將熄的燈火，祂無歕化。上帝並無看輕悲傷的人。」這予我感覺伊的憂鬱就親像是保羅咧講伊身上有一支刺挽袂起來──憂鬱是我的阿母身上的刺。毋過伊並無因為按呢搖惴〔tshuah〕，我感覺彼个信並無輸予喜樂的信徒。",
    "paragraph_id": 321
  },
  {
    "title": "復活的人",
    "author": "胡長松",
    "text": "舊年彼工嘛是一個熱天的早起，水潭非常恬靜，日光通過樹林射入來，田嬰就佇一道一道日光之間飛懸飛低。阮到位的時佮平時仔仝款恬靜，因為行山路予阮小可喘起來。我的阿母講彼個水潭是伊的柯西馬尼園，伊佇遐感覺著命運的痛苦，嘛同時感覺著上帝的平安。",
    "paragraph_id": 322
  },
  {
    "title": "復活的人",
    "author": "胡長松",
    "text": "伊講我拄出世的時是真荏〔lám〕身的，我肺部的痚呴〔he-ku〕予伊非常的艱苦罪罫，伊有掣我看遍各地方的醫生攏醫袂好，甚至有幾落擺，我險死佇病院的病床頂，伊講，自我一出世，伊對我的愛佮伊對死的驚嚇絚絚結做伙。然後，就佇某一遍我閣重病的時，伊抱我來到這個恬靜的水潭邊向上帝祈禱，一直到伊的心內感覺著上帝的同在……想袂到，祈禱了後，我大聲哮一陣，哮了，我的痚呴就好矣。",
    "paragraph_id": 323
  },
  {
    "title": "復活的人",
    "author": "胡長松",
    "text": "「這馬，我看恁兄妹仔攏大漢矣，我對一切就無閣驚惶矣。」當我的阿母用平靜的口氣講出這段的時，我看著伊的面有二逝目屎，親像伊致覺家己欲轉去天家的日子已經近矣仝款。因為悲傷，我彼日佇阿母的身邊閣一遍行入水潭裡，感覺會著水的清凉流入我每一个毛管孔，我看著日光通過樹林的葉仔耀佇潭邊的一欉開紫色花的埔薑頂懸，有一个想法熠過我的頭殼──這敢是傳說內面的彼个青年所講的性命之樹？",
    "paragraph_id": 324
  },
  {
    "title": "復活的人",
    "author": "胡長松",
    "text": "我浸佇水裡的時，感覺我的阿母親像予伊身邊的彼欉埔薑的紫色的花藤箍圍，我才感受著我位伊可能將死的驚嚇佮悲傷內面沓沓仔敨縛出來。悲傷並毋是結束，我佇清凉的水裡感受著復活的一切向望。我想起聖經內面，拉撒路死去的時，耶穌對伊的姊姊馬大講：「我，就是復活，就是性命。信我的人雖然死，嘛一定復活。」這馬回想起來，這个水潭，就是我性命原點的展示。舊年的寒天我的阿母死矣。",
    "paragraph_id": 325
  },
  {
    "title": "復活的人",
    "author": "胡長松",
    "text": "今仔日，是我家己一个人閣轉來到這个水潭，假使我的阿母若猶未過身，伊一定嘛會佮我仝款，對這个水潭無變的一切感覺驚奇。清涼的溪水仝款位山壁沖落來，水沖下底的池仔，金色的水痕佇水面的霧裡閃熠。親像一切攏無變動，毋過，變化卻是一直咧進行；相對，嘛假若一切攏咧變化，毋過一切攏無變動。人生的本質猶原佇遐。我的阿母猶原佇遐。埔薑猶原佇遐。野百合猶原佇遐。愛猶原佇遐。",
    "paragraph_id": 326
  },
  {
    "title": "復活的人",
    "author": "胡長松",
    "text": "我閣一遍跳入水潭予清涼的水流流過全身的時，心內就是按呢相信的。我感謝上帝，雖然我的阿母死矣，毋過，我佇春天搪著妳。我有一个愛看電影的朋友提一塊影帶來予我，是HMC導演的電影的影帶，閣有一寡媒體報導的文字，我的這位朋友顯然真佮意這齣電影。成做一位當咧學習思考影像的人，我一開始就為影片內面的詩意感動。我講的詩意，是對現實佮眠夢的國界開始湠開的。",
    "paragraph_id": 327
  },
  {
    "title": "復活的人",
    "author": "胡長松",
    "text": "昨暗寫批了後我感覺非常的衰弱，睏到中晝醒來，共影帶看了，我的心感覺著一種講袂出喙的酸，導演並無予咱喜劇的結尾，佇影片裡，拍記錄片的男主角繼續堅持翕各地的政治雕像，大的細的，新的舊的，徛的倒的，有頭的佮無頭的。伊甚至翕甲破產無底片通翕，開始借錢，最後，伊的車輪嘛駛甲破破去矣，伊佮女主角之間的愛情的輪胎終其尾嘛是磨破去。",
    "paragraph_id": 328
  },
  {
    "title": "復活的人",
    "author": "胡長松",
    "text": "當我咧看片的時，我直直予我家己對愛的思考攪吵，甚至到過敏的地步，我嘛直直共咱的愛情投射佇內面，直直咧想，敢會有一工，佇小我佮大我之間，我嘛愛面對需要取捨的時陣？這个世間敢有可能去感受著愛的永恆？",
    "paragraph_id": 329
  },
  {
    "title": "復活的人",
    "author": "胡長松",
    "text": "我時常看見土地的壓迫者存在的證據，真悲哀的是，經過統治的歷史所埋佇咱內心的假神已經侵入佇咱真實的本我嘛已經真僫抹除，咱的自我只有不斷反抗佮界定異我才會通回復本真，這是一个不斷重復佮面對的充滿痛苦的過程，一直到咱轉來到咱的土地佮海洋……當我按呢想的時，我就漸漸仔位影片拄結束彼時的悲傷清醒過來，感受著無塊比的滿足佮想欲緊佮妳見面的數念佮愛慾。",
    "paragraph_id": 330
  },
  {
    "title": "復活的人",
    "author": "胡長松",
    "text": "這部電影予我重新思考用相機來紀錄這个世界的深深淺淺的一切意義佮無意義。我感覺，我應當更加拍拚來紀錄我的草地。1990年7月 25日  \f4 Tabe, mariyang wagi, Seyluf aw.Kavagango-un aw ta imhu!妳佇批裡的歡喜予我歡喜，妳佇批裡的不安嘛予我不安。尤其予我感動的是妳講當妳讀著我寫著死去的阿母的時，妳的目屎嘛綴咧流落來。是，我當然是足數念伊的啊。",
    "paragraph_id": 331
  },
  {
    "title": "復活的人",
    "author": "胡長松",
    "text": "我只是有一个野心，欲對記持的起頭建構咱的愛，予伊成做咱永遠存在的一刻。妳敢願意相信，咱的生活裡有親像璇石的存在、永遠袂消滅的時刻？我佇咱自頭鬥陣的記持裡，一直發見按呢的堅碇的時刻，所以，有一个足大的衝磅欲共伊記錄落來，只是按呢爾爾。我窮實對妳的批內面的不安感覺真毋甘。",
    "paragraph_id": 332
  },
  {
    "title": "復活的人",
    "author": "胡長松",
    "text": "妳講妳佮妳的阿姊閣有妳「古椎的媽媽」做伙縛月桃葉的粽，隔壁庄的親成娶新婦，所以恁用恁兜的四个灶煠〔sa̍h〕粽過去鬧熱，按呢，就予我假若鼻著規个族群的氣味。黃昏時拄炊好的月桃葉的粽葉味一定是足迷人的，彼个芳味就佮妳所講過，教會的長老組一个Vare Siraya風聲合唱團，想欲共Siarya的歌謠復興起來的芳味仝款迷人啊。",
    "paragraph_id": 333
  },
  {
    "title": "復活的人",
    "author": "胡長松",
    "text": "妳講縛粽的時妳有透露我的代誌予怹知影，妳講其實怹早就知影矣，尤其這兩工我閣寄批去，我想嘛是按呢。阮遮落雨矣，毋過我用尚大的感情咧想像妳所形容的七層嶺山谷的雨。妳寫講彈雷的時，雷聲佇山嶺之間一層一層連連疊疊，假若咧細聲講話。我嘛對山谷小部落的中央彼个美麗的水潭充滿期待。妳講「當風吹過，規个山林窸窸欶欶，水邊的苦苓仔葉嘛隨風飄落佇水面」，這已經是詩句矣敢毋是？",
    "paragraph_id": 334
  },
  {
    "title": "復活的人",
    "author": "胡長松",
    "text": "前幾工民眾包圍工業區，迫污水處理廠停工的新聞，感覺最近環保團體的力量真大，確實，我佇故鄉咧參與的，是相像的代誌。暑假的報導文學的作業，妳考慮是毋是欲用這个做題目，尤其因為我已經有參與的經驗會使參考，毋過我建議妳寫啟智中心的故事，因為彼是妳的老本行，無人寫會贏妳，我相信。我欣羨妳的歌，想欲當面聽妳唱，妳的歌聲總是遐爾有感情。",
    "paragraph_id": 335
  },
  {
    "title": "復活的人",
    "author": "胡長松",
    "text": "我尤其欲聽妳親喙對我講：Rutok aw, kavagango-un aw ta imhu!今仔日的日頭足豔，燒熱甲。感覺家己咧抵抗啥物，毋過講袂清楚。我一直位起頭的所在咧想愛的本質。一想著愛的本質內面竟然無全是媠的，嘛有嫼〔bái〕的，心肝就感覺驚惶。春岫，假使我的愛只是彼種嫼的，妳敢會接受？",
    "paragraph_id": 336
  },
  {
    "title": "復活的人",
    "author": "胡長松",
    "text": "閣會記彼當初時我規暝規日攏受彼个妄想之苦：除了妳的面，我甚至時常佇頭殼裡共妳穿的衫攏褪落來，袂輸妳金滑的皮膚就現現佇我的面前，閣有妳頭毛的芳氣，予我無法度平靜。這就是我講的彼種嫼的部份。妳敢會因為按呢棄嫌我？我時常佇心內講：上帝，我犯罪矣。我知影聖經按呢寫：「你們要冷靜戒備著﹐儆醒著。你們的對頭､魔鬼､如同咆吼的獅子走來走去﹐尋找可吞喫的人。你們要抵擋他﹐要在信心上堅固。」毋過我假若做袂到。",
    "paragraph_id": 337
  },
  {
    "title": "復活的人",
    "author": "胡長松",
    "text": "情慾假若一葩火佇心頭點灼，燒氣hah過來，袂輸會燙人。彼完全毋是高尚的愛情，只是肉體的私慾，彼時我一直梟疑，敢講我是因為這款的私慾才對妳有感覺的？我按呢想就發見家己的低路，就暗暗佇心內喝苦。毋過我嘛咧替家己辯解，敢有男女的愛情佮肉體愛慾的意志無牽涉的？一面寫批予妳，我嘛一面咧整理家己的思路。是毋是這種透濫〔thàu-lām〕性慾的愛慾才是男女愛的真實？",
    "paragraph_id": 338
  },
  {
    "title": "復活的人",
    "author": "胡長松",
    "text": "我干焦想欲對妳坦白，性慾提供我對妳的愛的想像的實體，絚絚佮對妳的身軀佮靈魂的一切想像結纏做伙。我閣會記彼日，國民大會彼七百个萬年黃帝已經投票選出第八任總統的中晝，電視新聞講憲兵共草山封起來欲保護國民大會選總統。另外，電視竟然講KMT中常會通過主席（也就是新選出的總統）召開國是會議。我踏機車趕去廣場，發現人確實飽滇甲欲溢出來矣。廣場中央有一蕊懸懸的百合花已經峙〔tshāi〕起來。",
    "paragraph_id": 339
  },
  {
    "title": "復活的人",
    "author": "胡長松",
    "text": "毋過無看著妳，真失望，我一直想欲看著妳。有人佇台頂演行動劇，表演到一半想欲燒國旗，引起台跤足大的反嘩。一半的人講好，拍phok仔，另外一半的人發出嘶聲表示不滿。「我們反對老賊，但我們愛我們的國家！不要燒國旗！」台下有人按呢喝。「對，不燒國旗！」 這回，換做拄才拍phok仔的人咧針對這个講法，發出不滿的聲。遐演行動劇的國旗燒無成，遂予講台指揮官佮一群糾察隊請落台。",
    "paragraph_id": 340
  },
  {
    "title": "復活的人",
    "author": "胡長松",
    "text": "佇回想內面我發見青春的廣場並毋是仝一群人的廣場。自由佮團結本底就是衝突的，只有一言堂佮團結才是表親。青春，該當是自由的。我沓沓仔踅去野百合的四圍翕幾張相的時，想袂到雄雄有新的反嘩出現，這回，是眾人針對一群欲去面見新任總統的五十幾位學生佮教授代表團的抗議。我記甲真清楚： 「反對閉門協商！反對私相授受！」 「可恥！可恥！」 「抗議！抗議！」 抗議的聲勢親像欲共廣場的土跤掀開。",
    "paragraph_id": 341
  },
  {
    "title": "復活的人",
    "author": "胡長松",
    "text": "代表團緊急協商，最後佇台頂排做一列鞠躬道歉，了後決策小組隨宣布交付各校討論表決，而且無討論期限。當所有的人熱烈為著敢欲授權代表團進入總統府討論的彼七點鐘，私慾之苦猶是無法度離開我。我規頭殼攏是妳。我當然是佮逐个人鬥陣的，毋過閣假若是別个世界的人。向時我想，無拄著妳嘛是好，至少我會使冷靜一下。我頭殼內一直出現的數想只是某一種病態吧。盈暗，表決結果出來矣，五十幾名的代表團猶是被授權進入總統府。",
    "paragraph_id": 342
  },
  {
    "title": "復活的人",
    "author": "胡長松",
    "text": "佇廣場的等候，夜空中的野百合充滿熱情，嘛充滿痛苦佮寂寞的喝聲。隔工，廣場的一切攏結束矣。總統府宣布對野百合的訴求照單全收。決策小組宣布達成目標，離開廣場。我感覺著巨大的失落，感覺有啥物器官予人位體內提去。然後我竟然閣佇彼个就欲結束的廣場看著妳，妳親像只是暫時離開，完成啥物代誌了後，閣轉來矣，出現佇我的面前。我提出勇氣共妳討妳的宿舍電話，妳並無予我失望。",
    "paragraph_id": 343
  },
  {
    "title": "復活的人",
    "author": "胡長松",
    "text": "妳講妳無蹛宿舍(宿舍無夠，妳無抽著籤)，妳佮一个同學稅佇學校附近的公寓徛。妳予我彼間公寓的電話，真自然，無透露出查某囡仔予查甫囡仔電話該當會有的不安。我嘛共我的宿舍電話予妳。我閣會記一起先提著妳的電話的時感覺真興奮，毋過，翻頭閣想著妳的態度傷過頭的自然(假若無啥物特別)，我遂知覺著另外一款的失落。就是位彼个時陣，一條揪絚的線共咱的心肝結咧，那來那絚。",
    "paragraph_id": 344
  },
  {
    "title": "復活的人",
    "author": "胡長松",
    "text": "閣來的彼个禮拜就是恐怖的離散數學考試，我中晝位教室行出來的時頭眩目暗，毋過，好運的是我竟然會使搪著妳。佇紅磚圖書館邊仔的彼條松林小路，妳穿一軀有小圓領的淺黃色紡紗的小洋裝，佮佇廣場看著的是完全無仝的二个人。風微微仔位松林吹來，妳看著我，用手捋妳的頭毛，假若有啥物不安。妳的頭毛尾微微飄動。這段時間，我一直無法度共妳這个柔美的形象放袂記。",
    "paragraph_id": 345
  },
  {
    "title": "復活的人",
    "author": "胡長松",
    "text": "妳講妳拄好想欲問我電腦作業的問題，前一暗有拍電話去宿舍予我，毋過電話無人接。我的心頭聽一下雀雀趒，親像啥物藥仔注入血管，皮膚一陣燒麻閣一陣刺鑿〔tsha̍k〕。我想我的面一定紅起來矣。我問妳啥物問題，妳講是試算表的期中作業。「全班無人會。」妳吐一下舌，目睭搋甲大大蕊。「敢有急？」我恬靜仔想講敢是有機會請妳吃中晝。妳笑笑仔搖頭的形予我非常的放心。「無趕緊。我當咧趕時間，另日才請教。你明仔盈暗敢有冗？",
    "paragraph_id": 346
  },
  {
    "title": "復活的人",
    "author": "胡長松",
    "text": "」 「啊，歹勢，我拄好愛轉去下港一逝〔tsuā〕。」 「按呢無要緊，我才閣問別人就好。」 妳只是予我妳一向開朗的笑容，對我揲〔ia̍t〕手，頭偃偃繼續行。毋過我雄雄真後悔我的回答。我一直看妳行過圖書館，直直對校門口的方向行去。妳的背影佮予風吹動的裙仔尾予我的心肝一陣酸微﹝bui﹞，講袂清楚，前幾日看著妳會想欲笑的衝動感閣轉來矣，彼个衝動感催捒我遠遠綴佇妳的後壁，袂輸加看妳一眼就會有加一倍滿足。",
    "paragraph_id": 347
  },
  {
    "title": "復活的人",
    "author": "胡長松",
    "text": "我想妳並無知覺我無刁故意的跟蹤。妳隨行出校門，就有一台銀色的轎車駛倚來，然後妳直接就鑽〔nǹg〕入車內。駛車的是誰人看袂清楚。敢會是妳的男朋友？這个想法予我不安。吃中晝的時我一直咧想是按怎妳會講「另日才請教」閣接落去問「你明仔盈暗敢有冗」？是毋是故意欲留較濟佮我見面的理由？愈按呢想，我就愈暗喜，愈對晉前衝衝磅磅拒絕妳的要求感覺後悔。規个下晡，妳的裙仔尾攏佇我的目睭前飄動。",
    "paragraph_id": 348
  },
  {
    "title": "復活的人",
    "author": "胡長松",
    "text": "盈暗，潘水亞提《台灣番政志》來借我，我問伊捌妳外濟，伊的面出現龜怪的表情，笑笑仔問我敢是愛著妳矣。我只是擔肩，感覺規个面燒滾滾。「新聞系的一蕊花。」伊按呢講。「一蕊花是啥物意思？敢是足濟人逐的？」 潘閣擔一下肩，表示伊嘛無清楚。毋過伊的表情好親像伊知影啥物。",
    "paragraph_id": 349
  },
  {
    "title": "復活的人",
    "author": "胡長松",
    "text": "伊共話題牽對廣場去，毋過，我發現我已經失去佇廣場頂懸的激動矣，伊講伊需要我洗一寡相片出來，學生會佮自由之心陣線紲落想欲合作，趁燒欲做一个回顧展。我答應伊。春岫，我一直咧想講，彼場野百合的花蕊，就是咱的愛情開花的見證，尤其當我知影咱攏有仝款的族群身世的時，我感覺上帝用特別的聲音咧共我講話。妳佇故鄉西拉雅的山林，敢聽會著我對妳的呼喊？彼个聲音講：妳就是我心內彼蕊上媠的Seyluf百合花。",
    "paragraph_id": 350
  },
  {
    "title": "復活的人",
    "author": "胡長松",
    "text": "欲睏晉前，我想起《台灣番政志》予我真大的震撼，當我讀著「番愚不諳生理，值缺用時每向民人告貸，奸民即趁機盤剝，以致番黎典賞田園，準折租餉，受累無盡」的文句，就感覺著無限的悲傷。",
    "paragraph_id": 351
  },
  {
    "title": "復活的人",
    "author": "胡長松",
    "text": "故鄉的人掛佇喙裡的「阮山跤人」這馬變做生存的實體，進入我佮妳共同的血液，就親像阮庄內佇年尾節咧跳「瑪嗚咾」的時，頭殼頂叫做Galunlun的花環共咱每一个人的命運箍圍起來，阿咱佇廣場內外的一切奮鬥，敢毋是攏為著故鄉的Galunlun咧？",
    "paragraph_id": 352
  },
  {
    "title": "復活的人",
    "author": "胡長松",
    "text": "我昨暗夢見一群庄裡的查某人手牽手，圍佇仙姑祖廟頭前的彼欉紅艷的刺桐花咧跳瑪嗚咾，姑娘仔的頭殼頂戴樟樹葉編的Galunlun花環，我的阿母佇隊伍內面，妳嘛佇隊伍內底，妳的Galunlun閣有一蕊百合花插咧，妳的聲是遐呢啊充滿磁性，予我非常的癡迷。妳敢知影Galunlun的花環原來是咧呼喊春天？",
    "paragraph_id": 353
  },
  {
    "title": "復活的人",
    "author": "胡長松",
    "text": "阮庄裡的人佇年尾戲跳瑪嗚咾晉前，會共足濟生薑提去分予附近的庄頭，換米轉來，舊年我佇庄裡跳瑪嗚咾的所在搪著一个真少年的人類學者L先生，伊佮我討論這个問題，問我敢捌聽過庄內用薑換米的原由。我講我毋知影。一直到讀著弗萊澤我才沓沓仔理解，用薑換米原來就是用冬天換春天的意思，嘛是用死亡換性命的意思。",
    "paragraph_id": 354
  },
  {
    "title": "復活的人",
    "author": "胡長松",
    "text": "弗萊澤寫過波希米亞的一寡所在，囡仔共代表死神的草仔提去庄仔頭燒掉，唱講：「阮這馬共死神送出村庄，共新的夏天掣入村來，歡迎，親愛的夏天，青色的粟仔。」嘛有人共神像扛出城，位山崁共擲入水裡，唱講：「死神佇水裡泅，夏天隨欲到，阮為你共死神送走，阮掣夏天來，喔，神聖的馬克塔，予阮的小麥佮烏麥有一个好年冬。",
    "paragraph_id": 355
  },
  {
    "title": "復活的人",
    "author": "胡長松",
    "text": "」另外嘛有人唱講：「阮送死神出去庄外，予新年入庄，親愛的春天，阮對你表示歡迎，青青的草，阮對你表示歡迎！」 位這幾个波希米亞的風俗，我設想，若是弗萊澤來到阮山跤，伊一定會講「薑」就是冬天佮欠缺，「米」就是春天佮飽滿。佇世界各地方，死亡佮性命的象徵親像春夏秋冬一直咧交換。佇阮庄頭，瑪嗚咾的儀式晉前，是用竹刀刣豬的獻祭，了後才是瑪嗚咾之舞，姑娘仔頭戴Galunlun花環的春天之舞。",
    "paragraph_id": 356
  },
  {
    "title": "復活的人",
    "author": "胡長松",
    "text": "這是用薑換米之外的另外一項死亡佮性命交換的象徵。這種交換是無所不在的，弗萊澤的描寫裡，上活跳的是佇西里西亞的村庄，怹對死神的像敬拜了後，就共死神所穿的衫剝落來，那共罵那共伊擲入水裡，抑是佇田裡共伊拆甲碎糊糊，紲落，一群青年去樹林裡剉一欉細欉杉仔樹，共樹皮剝落來，頂面用青藤植物、紙薔薇、染色的卵殼、五色的碎花布等等的花彩裝飾。這欉五彩的樹仔就叫做「夏天」抑是「五月」。",
    "paragraph_id": 357
  },
  {
    "title": "復活的人",
    "author": "胡長松",
    "text": "查甫囡仔共樹仔提咧沿路行沿路唱歌，沿路向人討賞，怹的歌詞內面有這段：「阮共死神送走矣，阮共親愛的夏天掣轉來──夏天佮五月，所有的花蕊鮮閣艷。」有時怹會位樹林裡共打扮甲足媠的人像帶轉來，名叫做夏天、五月抑是新娘，佇波蘭就叫做徐灣娜，春天的女神。我對我的新知識感覺非常的新奇佮滿足，若是我後回閣搪著彼个人類學者，一定欲共我的發現講予伊聽。",
    "paragraph_id": 358
  },
  {
    "title": "復活的人",
    "author": "胡長松",
    "text": "佮世界其他所在無仝的是，佇阮山跤的故鄉有十五連庄，逐个庄攏會送薑出去，逐个庄嘛會收著別庄送來的薑；逐个庄攏會換米出去，逐个庄嘛會收著別庄換來的米。佇欠缺佮飽滿之間，佇死亡佮性命之間，這个儀式有互相支持佮互相犧牲的意思。這是這个世界的愛佮死之間的無意識。這站，我一直位遮的物件思考愛慾佮原始性命力的問題。",
    "paragraph_id": 359
  },
  {
    "title": "復活的人",
    "author": "胡長松",
    "text": "我相信遮的儀式攏是位愛慾Eros所催捒的原始性命力來的，伊將咱捒向咱所愛的一切，咱的族群，咱的愛佮恨、歡喜佮痛苦，咱的創造，甚至進一步達到Agape的犧牲的愛。最尾後，咱看著各種性命的儀式展現佇咱的面前。佇二千年前的以色列，耶穌講過：「一粒麥仔若無落落去土跤死，原在是一粒麥仔爾爾；但是若一下死去，就會結真濟粒麥仔。」這嘛是咧講這款死亡佮性命的交換。",
    "paragraph_id": 360
  },
  {
    "title": "復活的人",
    "author": "胡長松",
    "text": "只是耶穌所講的層次是閣較無仝的，因為伊所講的死亡是家己的死亡，伊講的性命，是別人的性命。簡單講，伊講的就是犧牲。我又閣予死亡佮愛的概念纏稠咧矣。我想起前幾日講起的彼个水潭，加深我心內關係死亡、愛以及復活的一切秘密的理解。著啦，妳敢知影Mawa佇西拉雅是啥物意思？是大魚。海中的大魚，就是共約拿吞落腹肚的彼款魚。阿Uma咧？是大地的意思。",
    "paragraph_id": 361
  },
  {
    "title": "復活的人",
    "author": "胡長松",
    "text": "我心愛的春岫，我只是欲共妳講，我的性命是因為妳這蕊百合花才知影完整，熟似妳晉前的我，本質上並毋是完全的，這是愛的目的，嘛是愛的結果。妳對我的意義，就親像「夏天」對西里西亞，抑是Galunlun對咱的土地的意義。我佇這个體會內面感覺著飽滿佮恬靜。感謝妳，Seyluf，我的百合花，是妳予我完整。我愛妳。1990 年7月29日 \f5 妳早起敲電話來，可惜我趕欲出門矣，袂使講傷久。",
    "paragraph_id": 362
  },
  {
    "title": "復活的人",
    "author": "胡長松",
    "text": "妳講妳真想欲看覓仔彼个性命的水潭，我期待妳會使來，若是妳來，我欲掣妳坐佇潭邊看樹葉款款仔飄落佇水沖所致的激烈水流內面，這親像是對我的愛的見證。早起雖然只是短短幾句話，我猶是會使感受著妳話句內面的溫暖，這是超過我的文字會使傳達的。熟似妳以來，我一直咧問我家己，對妳的感情是按怎形成的，毋過我一直得袂著完全的答案。",
    "paragraph_id": 363
  },
  {
    "title": "復活的人",
    "author": "胡長松",
    "text": "妳的聲音可能是一个原因，毋過，到底其中有啥物特別我嘛無法度進一步分析，聲音是人的特質內面僫得言說的部份。我咧想，若是妳來，我想欲請妳佇水潭邊唱妳的西拉雅新歌，抑是閣唱一遍妳尚早前佇暗房唱予我聽的歌──抑是，其它的任何一條歌攏好── 妳敢閣會記彼條歌？是彼首老式的美國情歌叫做”The End of the World”著否？我到今無法度了解是按怎這呢開朗的妳會唱出彼款悲傷甲予人疼惜的聲音？",
    "paragraph_id": 364
  },
  {
    "title": "復活的人",
    "author": "胡長松",
    "text": "我猶會記之幾個月前的彼日我一定是失去理智矣，竟然雄雄決定取消轉去下港的計畫──為著妳。而且我可能是傷衝磅矣，因為我猶袂佮妳聯絡著就先改變計畫矣。佇電話中，我共莎容講我無法度轉去矣，因為有一个臨時來的考試，我愛等候考試過才會使轉去之。這是白賊話。莎容對我的決定親像真失望，伊感覺伊已經無法度面對我的老爸的憂鬱，電話內面伊共我當做救星。憂鬱是毋是家族性的？我想起過去我的阿母因為悲傷關佇房間。",
    "paragraph_id": 365
  },
  {
    "title": "復活的人",
    "author": "胡長松",
    "text": "尤其有一遍是外公特別來罵伊了後。外公講伊若閣無覺醒，怹的爸仔子情就到遐結束。彼是我的阿母嫁予阿爸以來，外公對阿母講話尚重的一擺──因為一个姑婆（亦就是我的阿母的阿姑）過身，外公堅持伊愛夯香共拜。逐家攏知影，外公受氣的毋是伊無欲拜彼个姑婆，一定是老大人想起若伊家己過身的時，我的阿母嘛袂拜伊，為著這點，規个喪事定著攏是針對我的阿母佮阿公的閒話。",
    "paragraph_id": 366
  },
  {
    "title": "復活的人",
    "author": "胡長松",
    "text": "阿爸看阿母艱苦就共講：「若無，妳轉去好啦，上帝看人是看內心，妳只要心向耶穌，愛祈禱向望耶穌赦免咱。」想袂到，我的阿母聽了遂愈堅持，決心無欲改變。這个決心的代價就是無暝無日的哮。過無偌久我的老母著死矣。我想，憂鬱假若是會相穢〔uè〕的，自舊年我的阿母死了後，我的老爸嘛陷佇內面行袂出來。莎容佇電話內面的聲喉有驚惶。",
    "paragraph_id": 367
  },
  {
    "title": "復活的人",
    "author": "胡長松",
    "text": "我穢﹝uè﹞著莎容的緊張，感覺愛緊轉去，我的老爸晉前無該當大主大意共憂鬱症的藥仔停起來的──我按呢那想，那感覺著家己足見笑的，竟然閣會使為著愛情講白賊。我感覺家己是不孝子。毋過我彼時無法度抵抗彼个想欲閣進一步親近妳、熟似妳的衝磅──妳是按怎生活的、按怎大漢的、按怎笑佮哭、按怎喜怒哀樂？妳敢有期待抑是失望？妳的夢想是啥物？這一切的疑問攏藏佇妳重巡的烏目睭裡，佇妳的笑聲裡。",
    "paragraph_id": 368
  },
  {
    "title": "復活的人",
    "author": "胡長松",
    "text": "我會按呢數想，假若毋是我的理性所規範。我知影彼是原始性命力咧催捒我面對妳的吸引。隔日一早起，我照妳予我的電話拍過，毋是妳接的，是妳的室友，講妳去學校，愛過中晝才會轉來。伊問我的名，講若是妳轉來伊會使轉達，我就共我的名共伊講，請伊轉告。我講我臨時取消原來轉去下港的安排，電腦作業的部份我真歡喜鬥相工。我的心肝搐〔tiuh〕搐，假若予鉤仔鉤咧，吊佇半天頂咧幌。時間咧過足慢。",
    "paragraph_id": 369
  },
  {
    "title": "復活的人",
    "author": "胡長松",
    "text": "吃過中晝了後，我就守佇宿舍交誼廳等候妳回電話予我，毋過一直到下晡四點，攏無接著電話。我忍袂稠，只好閣拍電話過去問。猶是妳的室友接的，講妳猶袂轉來。伊講：「你敢有需要共你的電話號碼留落來？」 我用謹慎的口氣問伊，敢有可能是妳佮啥物人做伙。",
    "paragraph_id": 370
  },
  {
    "title": "復活的人",
    "author": "胡長松",
    "text": "只是可能我的問題是傷雄狂矣，對方佇電話裡躊躇一下（我想伊是咧斟酌我到底是誰，考慮欲共我講偌濟），落尾猶是用無奈的口氣講：「我毋知，毋過，因為伊盈暗閣有安排，應該隨會轉來。」我共電話掛落，就開始烏白想矣，是毋是妳有男朋友矣？是毋是下晡妳佮妳的男朋友鬥陣？毋過，假使妳有男朋友，哪會閣問我電腦作業的問題（這一向是男朋友的空課敢毋是）？",
    "paragraph_id": 371
  },
  {
    "title": "復活的人",
    "author": "胡長松",
    "text": "抑是，妳是毋是有問過足濟人仝款的問題，我只是伊拄好搪著才問的（只是，妳閣講妳晉前有拍過電話予我，閣親像毋是拄仔好爾爾）？我愈想愈感覺梟疑，一粒心愈吊愈懸，真想欲去學校揣妳看覓咧，毋過，閣想著萬一若我行出宿舍，妳拄拄拍電話來，按呢咱就閣相出路矣。那想就那躊躇。拜六下晡的交誼廳無啥物人，冷清中有稀微，我家己坐佇椅頭仔頂翻報紙，當感覺足不安的時陣，電話喨，我接起來，是妳低沉閣甜蜜的聲：「喂！",
    "paragraph_id": 372
  },
  {
    "title": "復活的人",
    "author": "胡長松",
    "text": "請接206室的江文達。」我感覺著毋捌有過的幸福，假若大電流位心窩鑽入來。我會記我親像強欲趒起來，我講：「我就是江文達。」 妳講：「真拄好是你。你這禮拜敢毋是欲轉去下港？我的室友講你下晡有拍電話來……」 「厝裡臨時叫我先免轉去。」我毋知影家己是按怎會講白賊。我接落去講：「妳若有電腦作業的問題，我會使……」 「原來是按呢。",
    "paragraph_id": 373
  },
  {
    "title": "復活的人",
    "author": "胡長松",
    "text": "真多謝，毋過，我已經安排好欲請教過別人矣，今仔日盈暗……」 佇一陣失落了後，我講：「無啥物代誌矣，只是按呢爾，後一回妳若有問題才共我講。」 電話掛落了後，我感覺懊惱，袂輸位拄才接著電話的天堂跋落地獄。盈暗是誰人欲教妳電腦？我該當愛問妳的男朋友的代誌的。結果，我為著一場無存在的約會取消轉去下港，實在足譀的。我看手錶，已經是下晡五點矣。經過一陣浮沈了後，我閣拍電話過去。",
    "paragraph_id": 374
  },
  {
    "title": "復活的人",
    "author": "胡長松",
    "text": "這回是妳本人接的，用一个比平時懸的聲調講「喂～～」，毋過，我講「失禮，閣是我。」妳聽著我的聲了後，親像驚一趒，轉一个較客氣的口氣講：「喔，江文達。是你。」我講：「我拄好欲出門，想著有一本加出來的冊《暗房初步》，妳敢欲，我提過予妳。」 「啊？」妳佇電話的彼爿親像躊躇啥物。「放心。我隨過去，袂耽誤妳的時間。妳只要共我講欲提去佗位予妳就好。」 我按呢講，感覺著家己的聲咧惴〔tshuah〕。",
    "paragraph_id": 375
  },
  {
    "title": "復活的人",
    "author": "胡長松",
    "text": "想袂到妳雄雄用一向開朗的笑聲回應我，講：「好啊！若無，拜託你五點半晉前提來我蹛的所在的樓跤來予我。我共你講阮遮的地址……」 這就是我心內puh穎的愛情。當我提《暗房初步》踏上鐵馬的時，感覺心情閣位地獄轉來到這个世間矣。尚無，我已經知影妳的徛家厝。妳的厝稅佇一間巷仔底的老公寓，我比約束的時間較早到位，不過妳行落來提冊的時，看起來比平時仔較媠──妳竟然畫薄妝，喙閣點胭脂。",
    "paragraph_id": 376
  },
  {
    "title": "復活的人",
    "author": "胡長松",
    "text": "我的心予嫉妒佔領──是啥物款的人會予妳為伊點胭脂？我並無加講啥，冊提予伊了後，就斡去巷仔口對面的大樓停仔跤守咧，我真想欲知影這个答案──毋過我一想著妳對我並無戒心，我就為我的企圖真見笑。大約佇天色拄暗的時，妳閣出現佇我面前，我的心肝因為妳的媠雀雀趒。妳無看著我，一行出巷仔口，就有一台車駛倚來（是佮前一日仝一張車！）我看妳一坐入去，車就噗一聲駛去矣。駛車的是誰？我仝款看袂清楚。",
    "paragraph_id": 377
  },
  {
    "title": "復活的人",
    "author": "胡長松",
    "text": "這遍，我差不多會使確定，伊一定就是妳的男朋友矣，我為我猶袂出世就夭折的愛情感覺真悲傷。我失魂落魄行出來，徛佇巷仔口，對車駛去的方向憨神憨神。我一定是憨憨徛佇遐足久的矣，干焦感覺著一款講袂出喙的苦楚，嘛袂去想著猶袂吃飯，夜色愈來愈深，夜生活的霓虹燈零零星星佇街路閃熠。我數想會使等著妳閣位彼个方向轉來，毋過，假使妳若真正斡轉來，我欲按怎面對？按呢想，予我原底的躊躇又閣加一層矣。",
    "paragraph_id": 378
  },
  {
    "title": "復活的人",
    "author": "胡長松",
    "text": "佇彼个十字路口，我失去主意。想袂到當咧艱苦的時，雄雄聽著一个聲咧叫我。「江文達！」 我斡頭，是一个我無看過的查某囡仔。「你毋捌我，毋過我拄才佇樓頂的窗仔有看著你。」 我位聲調聽出來，伊就是妳的室友。我看手錶，已經七點半矣，抑就是講，我已經佇遐浪流連二點鐘矣。落魄並無可怕，可怕的是落魄的秘密予一个拄今熟識的人看破，假若是規身軀褪光光予生份人看著的見笑。",
    "paragraph_id": 379
  },
  {
    "title": "復活的人",
    "author": "胡長松",
    "text": "「哦～～」伊用特別的表情看我，親像是講：「你哪會猶未走？」口氣內面有一寡好笑，嘛有一寡同情。我會使分辨出伊的善意，並無恥笑的企圖，不過我的不安嘛無因為按呢減少。我除了摸一下我的頭殼，憨憨仔笑以外，想無啥物辦法。「我叫做吳彩玉，李春岫的室友。」 「喔！妳好。今仔日下晡攪擾矣。」 伊的同情的面實在有夠可怕，我無等伊接話就紲落講：「我閣有代誌，先來走矣。",
    "paragraph_id": 380
  },
  {
    "title": "復活的人",
    "author": "胡長松",
    "text": "」我行對我囥鐵馬的方向，閣想，只好斡頭拜託伊莫洩露伊看著我的代誌。我毋知影一个人同情的表情會使這呢可怕。而且，見笑會加強愛情。我一直共家己問，彼个叫做李春岫的查某囡仔究竟是有啥物魔力，是按怎我一瞌目就看著伊的目睭，看著伊烏閣深窩的目睭仁尚深的所在、目窩頂懸的目睫毛、以及目窩閣目睭連接的目睭皮的彎曲面。我直直想，好親像我想欲共妳的二壘目睭用一枝畫筆畫入去我的頭殼。",
    "paragraph_id": 381
  },
  {
    "title": "復活的人",
    "author": "胡長松",
    "text": "尚神秘的是，當我假若就欲畫好的時，妳的眼神閣變矣，變做我所生份而且更加美麗的眼神。我的畫筆不斷佇頭殼內面修改，位妳的額頭到妳的鼻骨，經過逐个毛管孔感受著位妳懸懸清秀的鼻所呼出的空氣，彼予我規个人振動起來，親像全世界攏無聲矣，除了我佮妳的呼吸，閣有彼枝畫筆的筆痕摩擦。雅歌裡寫講：「我的愛人佇眾女子中，好像是百合花佇刺波裡。」我問上帝，既然是祂賞賜愛情的魔力，是按怎這个魔力會予人這呢苦惱？",
    "paragraph_id": 382
  },
  {
    "title": "復活的人",
    "author": "胡長松",
    "text": "霓虹燈繼續佇我面前閃熠，我並無離開，一直到妳位烏暗中的街路閣一遍出現。實際上我一直金金相對妳可能會轉來的街路盡尾的方向，毋過妳出現的時對我來講雄雄猶是充滿驚喜，甚至有一款毋敢相信親像夢境的感覺。妳的面有一種講袂出的疲勞，假若妳拄經過一場無歡喜的戰鬥，妳可能當咧流目屎，毋過我看袂清楚。我毋知影應該叫妳抑是繼續匿起來，當躊躇的時我的眼光佮妳相接。",
    "paragraph_id": 383
  },
  {
    "title": "復活的人",
    "author": "胡長松",
    "text": "妳驚一趒，眼神假若是受著生驚的小動物，只是，這个生驚並無停留真久，連鞭就換做妳一貫通達的表情，甚至顯示出看破我跤手的同情。妳假若想欲笑，毋閣強忍落來，妳用手掩佇你的喙。我想我一定比妳較驚嚇，因為佇妳的眼神裡，我知影妳已經明白一切。",
    "paragraph_id": 384
  },
  {
    "title": "復活的人",
    "author": "胡長松",
    "text": "當我講起性命的水潭的時，毋知是按怎，我一直咧想咱的感情尚初的演變，就親像每一片的記持攏是注入這个水潭的水滴，這个水潭嘛是我的心的水甌，我對妳的數念親像水滴一滴一滴注入佇hin，佇溢出來晉前，親像妳目睭仁的水波，水面弓做飽滿的水晶搖搖顯顯──這種數念是人生甜蜜的緊張，我自一起頭就迷精佇伊愈繃愈絚的愛的力度，毋過嘛向望總有一日會使佇妳全然接受的面前共這水甌的數念傾泄消敨。",
    "paragraph_id": 385
  },
  {
    "title": "復活的人",
    "author": "胡長松",
    "text": "有足久長的時間我對美國的民謠有一種特別的青春感情，我會記佇彼个我真憨面的暗暝，妳竟然講欲請我啉咖啡，我嘛會記我騙妳我已經吃過暗頓矣，毋過我的腹肚事實是枵甲咧咬咬叫，妳講斡角遐有一間Pub妳真愛去，有足濟社團的同窗時常會佇遐鬥陣。",
    "paragraph_id": 386
  },
  {
    "title": "復活的人",
    "author": "胡長松",
    "text": "彼是一間放老美國民謠的Pub，木質隨意的裝潢有足濟反黃的相片，佇咖啡的芳味佮音樂聲裡親像一隻當咧搖搖擺擺的小船，咱一入門的彼條Bob Dylan的”If Not for You”已經毋是咱這代大學生的情歌矣，毋過，我感覺是佇我的心肝頭咧唱的。",
    "paragraph_id": 387
  },
  {
    "title": "復活的人",
    "author": "胡長松",
    "text": "我的老爸有一台老式的刻盤，伊就是Bob Dylan的喜愛者，伊有足濟Dylan的刻盤，所以，當我聽著伊的歌的時，就感覺我的緊張無去矣，親像是轉去到厝，有一个天使佇落雪的暗暝徛佇我的身邊。妳講妳佮意啉無仝款的，有時這項，有時彼項，攏叫彼个有鬍鬚的頭家看心情為妳做。",
    "paragraph_id": 388
  },
  {
    "title": "復活的人",
    "author": "胡長松",
    "text": "阿我點的是我一向固定的烏咖啡──我甚至猶會記妳深邃的目睭看我的時，Bob Dylan咧唱彼條三拍的Winterlude，逐擺我聽這條歌的時，就感覺家己坐起佇一隻永遠袂停的旋轉木馬頂懸，親像我的一切攏轉踅起來。",
    "paragraph_id": 389
  },
  {
    "title": "復活的人",
    "author": "胡長松",
    "text": "Winterlude, Winterlude, oh darling，妳竟然講Winterlude是妳尚佮意的歌之一，我問妳平時仔是佇啥物社團活動，妳共我講是一個照顧弱智兒童的服務社團，逐禮拜攏會去天主教辦的一間啟智中心，當我閣欲問的時，妳就共我的問題牽對別位，親像彼內面有啥物悲傷。我毋知妳的平靜是按怎會雄雄轉做悲傷，這予我真驚惶。我看目屎親像已經含佇妳的目墘。我毋捌看過遐爾悲傷深奧的目睭。",
    "paragraph_id": 390
  },
  {
    "title": "復活的人",
    "author": "胡長松",
    "text": "Winterlude, Winterlude, my little daisy，紲落妳有一句無一句問我翕相佮暗房的代誌，我才閣想起妳是新聞系的學生。然後妳問我敢會使有一日看我按怎佇暗房洗相，我滿腹歡喜答應妳，親像我所坐咧的彼隻馬仔愈轉愈緊，共我的心肝窟仔擒絚絚。",
    "paragraph_id": 391
  },
  {
    "title": "復活的人",
    "author": "胡長松",
    "text": "今仔日，我嘛佇記持裡轉踅起來，我揣著厝裡的老刻盤，綴伊唱出Winterlude、Winterlude、Winterlude，奇怪的是，故鄉姑娘仔頭戴Galunlun花環跳舞的畫面親像佮這首歌的三拍節奏鬥搭做伙，予我想欲共第一段抄佇遮寄予妳，一句一句對妳唱起我對妳遠遠的思念。妳知無，Winterlude是加拿大的地方慶典，佮阮遮的「瑪嗚咾」像款，原來全世界攏需要慶典。",
    "paragraph_id": 392
  },
  {
    "title": "復活的人",
    "author": "胡長松",
    "text": "總講一句，我願意成做Winterlude的天使陪伴妳： Winterlude, Winterlude, oh darling Winterlude by the road tonight Tonight there will be no quarreling Everything is gonna be all right Oh I see by the angel beside me  That love has a reason to shine You're the one I adore come over here and give me more Winterlude, this dude thinks you're fine.",
    "paragraph_id": 393
  },
  {
    "title": "復活的人",
    "author": "胡長松",
    "text": "1990 年7月30日 \f6 我的春岫，我收著妳的批。我那看那流目屎。〈我主，我救主，我真愛得完全〉嘛是我佮意的老聖詩，是甚至我的阿爸嘛會唱甲流目屎的聖詩。我佇批的頭前嘛綴妳唱。我愛妳，毋管妳經過啥物，我攏愛妳。妳佇我的面前永遠白較贏雪，你是我白較贏雪的百合花。",
    "paragraph_id": 394
  },
  {
    "title": "復活的人",
    "author": "胡長松",
    "text": "我真想欲去妳的故鄉彼條胭脂路行行咧，妳捌講過，彼條路的兩爿就是予恁叫做胭脂樹的懸懸的桃花心木，春天，白綠色緻的小花蕊規穗規穗佇樹椏開花，風吹過，小花飄佇空中，舖佇路裡，是清芳的畫面。",
    "paragraph_id": 395
  },
  {
    "title": "復活的人",
    "author": "胡長松",
    "text": "我知影彼種樹，我捌看過，佇這馬的季節，伊是無花矣，毋過佇懸懸的樹尾已經開始有饅頭大的果實，內面有種子，愛一直到隔轉年的春天，皮厚厚的果實才會佇某一个好天爆開，然後，等大風來，風就會共有翼的種子，吹向遠遠生湠〔senn-thuànn〕的新所在……阮阿母捌共我講過，胭脂樹的種子若佇母樹跤曝無夠日，是袂大的，所以，愛佳哉有夠大的風，通共胭脂樹的性命吹遍規个山嶺。我會記妳捌共我講，西拉雅的性命就是胭脂樹。",
    "paragraph_id": 396
  },
  {
    "title": "復活的人",
    "author": "胡長松",
    "text": "彼是四界生湠的媠，妳是按呢講的，這就親像我佇7月29日的批所寫的西里西亞的「夏天」抑是恁庄裡的Galunlun。胭脂樹有翼的種子就是咱的西拉雅，就是「生湠」。毋過，是按怎佇批裡寫講妳佇胭脂樹跤為著查某人的命運流目屎矣？妳是按怎會問一个無法度生湠的查某人，敢閣有被愛的權利？妳的批按呢寫，予我不安。我本底欲隨去揣妳，抑是拍電話予妳，毋過港喙遐的公害自救協會的人通知我開會，我袂使無去。",
    "paragraph_id": 397
  },
  {
    "title": "復活的人",
    "author": "胡長松",
    "text": "後來我想，我也是透過批來講較清楚。佇某一个村長辦公室，怹非常憤慨，妳知影，我已經參與冬外矣，遐皮革廠、化工廠、酸洗廠佮廢五金工場，已經嚴重污染地下水，村民洗身軀的水油濫濫閣有一个臭油味，規身軀愈洗愈汰膏全油鉎，烏索仔彼爿的蚵仔棚攏是銅離子重金屬，梟疑是酸洗業排出來的硝酸銅佮硫酸銅造成的。怹講欲佇溪岸邊的排水溝排哨監督，問我敢會使鬥相工翕相。我當然是真願意。暑假過一半矣。",
    "paragraph_id": 398
  },
  {
    "title": "復活的人",
    "author": "胡長松",
    "text": "想起來，我是注定佮化學物長期抗戰矣，翕的物件是化學污染，轉去暗房，面對的猶是化學品，溴化銀、冰醋酸、定影劑、赤血鹽，我的大學青春就愈按呢度過的敢毋是？我的阿爸已經答應我佇厝裡改一間暗房矣，毋過，我猶無經費，假使我較緊儉著有夠的錢，我想欲佇厝裡創一間小暗房，用尚省的方式進行。妳敢會記我共妳講過，佇學校暗房的時，我講W.",
    "paragraph_id": 399
  },
  {
    "title": "復活的人",
    "author": "胡長松",
    "text": "Eugene Smith是我的學習對象，伊暗色調的相片有足濟反光的細節，光的魔力對遮的細節浮出來，就親像夜空反射月光的雲影。尤其是伊佇日本翕Minamata村的汞污染的相片，有一張是佇烏暗中的婦仁人當咧為伊畸形的囡仔洗身軀，佇老母看囡仔的眼神內面，堅定的愛予人感動。Smith對抗環境的污染，嘛共污染內面無受污染的人性尊嚴表現出來，這成做是我對家己的期待。",
    "paragraph_id": 400
  },
  {
    "title": "復活的人",
    "author": "胡長松",
    "text": "規个下晡我踏鐵馬佇各排水溝巡察，有足濟所在確實是反烏、起泡甲真厲害，我共遮污染的情形翕落來，心內充滿悲傷。「求主共我洗，予我白較贏雪。」的詩句一直佇我的頭殼轉踅。我看著按呢的畫面，親像感覺著家己的罪。我感覺Eugene Smith一定是真有勇氣，才有法度面對Minamata村悲慘的畫面。成做一个報導者，就算無討論畫面的美術性，Smith佮紀錄片導演HMC的對比是真明顯的。",
    "paragraph_id": 401
  },
  {
    "title": "復活的人",
    "author": "胡長松",
    "text": "我感覺Smith是較感性、較浪漫的呈現，直接面對佮表現伊的個人感情，阿翕政治雕像的HMC就是較理性冷靜的呈現，感情是較含蓄的。理性佮感性，這是紀錄報導的二個極端，我二種攏佮意，毋過，佇性地方面，我可能較接近Smith。我甚至時常感覺家己的感性傷濟，是衝磅的人。規日走闖落來，烏色的煙筒、烏煙佮水溝水，眼前的悲傷超過我會使坐擔，所以黃昏的時刻，我決心共相機收起來，恬靜仔坐佇溪墘數念妳。",
    "paragraph_id": 402
  },
  {
    "title": "復活的人",
    "author": "胡長松",
    "text": "我想像妳佇教會唱「求主共我洗，予我白較贏雪。」的畫面，感覺遐爾毋甘。我的至愛，敢講我佇批裡顯予妳看的舊性猶無夠濟？聽講這个所在是阮山下庄的起源地，祖先仔是位港喙仔這个箍圍沓沓仔對大武山的方向搬徙的。我坐佇遮的時，有一款奇妙的回鄉的感慨。只是想袂夠，這馬已經是一个予污染糟蹋的烏色的故鄉矣。我有淡薄仔梟疑家己敢有勇氣閣翕落去，彼，是心肝頭的一个重量，我只好用數念妳來共重量屣走，予溫柔的心共家己包圍。",
    "paragraph_id": 403
  },
  {
    "title": "復活的人",
    "author": "胡長松",
    "text": "我佇心內綴妳唱起來： 白較贏雪！清白較贏雪！求主共我洗，予我白較贏雪！妳是我心內白較贏雪的百合花。妳是我的百合花。本底我的世界充滿烏暗，毋過，因為妳，閣開始有色緻。我恬靜仔回想第一遍佮妳鬥陣佇暗房的情景。妳敢閣會記，彼工本底閣有其他的學弟嘛佇暗房，毋過落尾伊有課先走，就偆咱兩人，妳猶是嘻嘻哈哈講話，對眼前的一切攏是好奇。",
    "paragraph_id": 404
  },
  {
    "title": "復活的人",
    "author": "胡長松",
    "text": "我感覺佇Kodak 13號琥珀色安全燈下面的妳的面的線條比平時仔加添三分的溫純，尤其當我共底片囥入放大機的時，妳對格版頂懸的放大的烏白顛倒的負像歡呼的聲音我猶記甲非常的清楚，妳講彼是妳無發現過的美麗線條，我講，彼就是妳的面，是我毋捌發現過的美麗線條，尤其是目睭頂沿的重巡，以及妳深窩的目神佇負像內面成做放射的光，假若咧放電仝款；妳就用妳的拳頭捶我的手骨成做抗議，毋過我清楚，這个抗議並毋是認真的抗議，甚至有一款迷人的親近的成份。",
    "paragraph_id": 405
  },
  {
    "title": "復活的人",
    "author": "胡長松",
    "text": "彼張相片就是我佇廣場翕妳的相片，尚大的程度保持我對妳的第一印象，我按算一面教妳洗相，了後就共相片送妳。妳一直嘻嘻哈哈問這問彼，因為按呢，我一直掠袂準曝光量，一直重測，所以妳就笑我是毋是半桶師仔，我嘛無拍算否認，我感覺我親像甘願佇你面頭前成做一个啥物攏毋捌的囡仔就好。",
    "paragraph_id": 406
  },
  {
    "title": "復活的人",
    "author": "胡長松",
    "text": "我嘛感覺我是用光的筆佮銀粒子的畫布咧畫妳，一筆一筆位妳的頭毛、頭殼額仔、目眉、目睭、鼻骨、二片喙唇、下頦、頷頸、頷頸底部迷人的彎斡、一直到妳的乳房所撐開的飽滿的線條，當影像位顯影盤內面的相紙浮出來的時，我規个心攏予妳的面容掠去矣，親像鳥隻關入佇妳美麗的鐵籠仔，連喘氣嘛予妳吸入去。我講顯影的90秒，是創造天地的90秒。",
    "paragraph_id": 407
  },
  {
    "title": "復活的人",
    "author": "胡長松",
    "text": "妳認為我傷愛揪懸聲調講話，親像一个永遠搶袂著麥克風的老學者，我對妳位新聞專業來的講法表示抗議，我講，對「美」佮「愛」的創造本底就需要代價，90秒並無過份。妳聽著我講著「愛」的時，恬靜落來，假若連喘氣嘛停止矣。我佇彼个時陣足想欲提出勇氣對妳講我已經愛著妳，毋過我並無勇氣，我知影妳嘛知覺著我的躊躇。我永遠會記彼个予人緊張的恬靜。然後妳雄雄共我講其實妳有男朋友矣，是一个年歲比咱較大的人。",
    "paragraph_id": 408
  },
  {
    "title": "復活的人",
    "author": "胡長松",
    "text": "我毋知欲講啥物，不過，我並無因為按呢就失志，我感覺會使佇妳面前洗我為妳翕的相片，按呢我就真滿足矣。妳問我暗房內面敢有音樂，我講有一台破閣舊的手提式喇之奧，內面有張清芳的Tape帶，所以妳就放鳳飛飛的歌出來聽，結局，聽無幾句就嫌講彼台喇之奧實在傷舊矣，舊甲聽袂落。我笑出來，然後妳就共喇之奧關掉。我對我拄才的笑感覺後悔。又閣是恬靜。",
    "paragraph_id": 409
  },
  {
    "title": "復活的人",
    "author": "胡長松",
    "text": "紲落，妳佇我身邊輕聲仔唱”The End of the World”予我聽，彼是我聽過的尚有感情的The End of the World，感覺是失戀者才會使有的歌聲。事後證明我的直覺並無毋著，落尾妳講，妳已經佮伊分手矣（我到今猶毋知是誰，妳一直無對我講起），因為一个「無法度行到位的世界」。我雄雄無法度理解，毋過，我認為是上帝佇我尚艱難的時陣共妳安排佇我身邊，就親像佇妳艱難的時陣共我安排佇妳身邊。",
    "paragraph_id": 410
  },
  {
    "title": "復活的人",
    "author": "胡長松",
    "text": "對我來講，愛就是互相的倚靠，是克服孤單阻隔的美好過程。誠實的，妳是我心內白較贏雪的百合花。頂禮拜阮教會的牧師講的道是講著人的罪的起頭，就是位亞當偷吃禁果（知善惡樹的果子）想欲家己做神的孤單開始的。這是趣味的觀點，伊講，當亞當偷吃禁果的時，就脫離佮上帝的（原始的、天然的）性命力同在的和諧，進入強烈的不安，造成人佮外界的阻隔。佇態度上這是亞當的罪的翻轉：位面向上帝的態度翻轉，成做背向上帝的過程。",
    "paragraph_id": 411
  },
  {
    "title": "復活的人",
    "author": "胡長松",
    "text": "人類所有的驚惶、見笑、罪惡攏是因為這個翻轉造成的阻隔。教會的牧師講，所以咱攏需要閣一遍的恩典的翻轉，位亞當予咱的罪惡、不安、見笑的處境翻轉轉來，重頭面對上帝，佮自然和好，嘛佮外界以及家己和好，最後得著佮上帝同在的平安。這個翻轉，就是turn，就是上帝所掣領的人的悔改，repent。伊最後引箴言4章15節講，愛位歹的所在轉斡，愛”turn from it”。伊講的英語無標準，毋過予我足深的印象。",
    "paragraph_id": 412
  },
  {
    "title": "復活的人",
    "author": "胡長松",
    "text": "我無能力判斷伊講的著抑毋著，奇妙的是，伊的這篇講道予我想起妳對我性命的意義，我想袂出除了愛的天使以外，敢閣有閣較適當的詞來表達妳對我所做的一切。我想，咱攏是翻轉的人。我實在應該感謝妳，若毋是因為妳，我到今猶生存佇佮外界嚴重阻隔的狀態，就親像約拿佇大魚的腹肚──我的性地親像真慣習按呢的阻隔矣。有時，會幾落工無佮人講著一句話，甚至幾落個月無佮人講著一句心內話。",
    "paragraph_id": 413
  },
  {
    "title": "復活的人",
    "author": "胡長松",
    "text": "有時就算手裡提相機翕相，嘛感覺家己無法度「進入」相機頭前的世界。我親像無法度掠著這个世界。毋過，因為妳，這一切改變矣。我感覺我開始佮另外一個我所欣慕的人的命運連結起來，這種連接是一个有意義的象徵，開始鼓舞我提出勇氣佮這個世界的每一个人連接，嘛予我一種對性命的直覺，我甚至感覺世界就佇我的手裡。妳看，就是因為妳。",
    "paragraph_id": 414
  },
  {
    "title": "復活的人",
    "author": "胡長松",
    "text": "這段日子以來，妳家己可能無知覺妳對我的憐憫，就佇我為受阻隔的個性感覺見笑的時，妳看出我的見笑，毋過，妳無講出破，只是用妳天生的溫柔憐憫我，予我位見笑內面敨放出來，就是按呢，我一直非常感激妳。我那來那清楚，若毋是妳，我猶是偷吃知善惡樹果子的亞當，佇見笑佮不安內面揣無歸宿。",
    "paragraph_id": 415
  },
  {
    "title": "復活的人",
    "author": "胡長松",
    "text": "妳的包容佮憐憫予我脫離孤單的監牢，我那來那感覺，我家己予妳瞭解甲清清楚楚（抑是無清無楚），就親像我家己瞭解家己的清清楚楚（抑是無清無楚），這個過程予我非常感動，予我感覺我佇妳的柔情內面一直佮妳透濫做伙，一直佇精神上想欲佮妳融做一體。這毋是單純因為妳是一個開朗的人或者妳任何美好的個性佮教養，尚重要的是，我位妳對我所做的一切感受著妳的慷慨。",
    "paragraph_id": 416
  },
  {
    "title": "復活的人",
    "author": "胡長松",
    "text": "妳無暗崁，對我拍開妳心內的窗聽我傾訴〔khing-sòo〕，按呢，我全部的門窗嘛為妳拍開。我感覺，因為妳，我假若較接近上帝一點仔。為著妳，我甘願成做一個翻轉的人，我欲為我的高傲佮孤單悔改，嘛願意用我全部的氣力學習瞭解妳，所以我講，妳就親像上帝差派來的天使，妳是上帝帶予我的恩典。當我那來那瞭解妳，我嘛感覺家己那來那接近上帝，這對我來講是無法度言說的滿足佮歡喜。",
    "paragraph_id": 417
  },
  {
    "title": "復活的人",
    "author": "胡長松",
    "text": "我毋單是一个翻轉的人，當我翻轉的時，我嘛更加清楚看見我的家厝、我的父母、故鄉佮我所愛的一切，了後，就知覺著家己確實已經轉來佇厝裡，我應該講是這个「翻轉」，掣我來佇愛的原點──因為妳。我只是欲予妳知影我是偌呢仔愛妳，因為妳是我所走揣的另外一半的性命。",
    "paragraph_id": 418
  },
  {
    "title": "復活的人",
    "author": "胡長松",
    "text": "夕陽位溪喙的方向沈落佇海平面，我對妳的數念佮對這片紅柑仔色的天幕以及暗藍的海湧的禮讚透濫做伙，我雄雄感覺當初提相機的使命感佮這一切有種種調性的冷暖衝突，假使這个世界無遮的不義，我甘願貧惰，安歇佇妳溫純的胸崁。我敢有按呢的福份？準備回程的時，我拄好拄著一台貨車停佇溪埠岸邊，有一个查甫人位車頂搬幾落桶有色的液體落來倒佇溪裡，我提出相機共這一切翕落來，然後出聲阻止伊。伊看我提相機，用真歹的眼神看我。",
    "paragraph_id": 419
  },
  {
    "title": "復活的人",
    "author": "胡長松",
    "text": "我感覺伊真面熟。當伊走過來欲搶我的相機的時，我就斡頭跳上我的鐵馬，拚命離開彼个罪惡的所在。春岫，我閣講一擺，妳是我心內白較贏雪的百合花，永遠永遠。毋管啥物環境、啥物條件，我攏愛妳。1990 年8月6日  \f7 心愛的春岫，我有收著妳的批，毋過我知影，這一定毋是講再會的時陣，因為我知影，妳猶是愛我。雖然醫生的檢查講妳可能妳已經失去成做一个媽媽的機會，毋過我認為這件代誌並無要緊，我希望妳毋通烏白想。",
    "paragraph_id": 420
  },
  {
    "title": "復活的人",
    "author": "胡長松",
    "text": "早起經過一間賣花的店，看著一排妖嬌的玫瑰花，花店的頭家共我講，玫瑰規年冬攏可能開花，毋過，會使確定的是，伊袂一直開。我共其中的一盆買落來囥佇我的桌頂，毋是已經開花的一盆，卻是枝葉青翠、花苞細細个予人看袂上目的一盆玫瑰，我感覺真有意思。性命的美麗是需要等待的。買這盆玫瑰予我的心情一下手開朗起來，親像咧預告妳的批信到位。想袂到，我誠實佇下晡收到妳的批。我感動甲強欲流目屎矣。",
    "paragraph_id": 421
  },
  {
    "title": "復活的人",
    "author": "胡長松",
    "text": "咱人敢有可能佇某一个（就算只是真短的）時刻感受著永恆的愛（抑是愛的永恆）？當我咧寫批的時，我時常位妳的美好感覺著性命的飽滇佮豐沛，按呢的時刻總是予我用感謝的心想起永恆。我感覺妳的本身就已經是上帝寫予我的批信。這一定毋是講再會的時陣。因為妳晉前看著我批裡寫著阮庄裡的慶典以及Galunlun的一切，妳嘛用無保留的熱情對我講起妳故鄉的胭脂樹，這予我感動。",
    "paragraph_id": 422
  },
  {
    "title": "復活的人",
    "author": "胡長松",
    "text": "恁欲共已經予人袂記去的西拉雅歌謠恢復轉來，閣有，恁欲用西拉雅的文字寫新歌，這攏是外呢仔有意思的大代誌，我甚至會使感受著妳佇文字之間為著遮的代誌咧歡跳的興奮表情。我親像閣看著妳佇我的面前矣，我所至愛的春岫。我深深為恁所做的感動。這一定毋是講再會的時陣。愛予咱生湠，就算相愛的人無生囡仔，這个生湠仝款無停。我前一張批有講過，毋管啥物環境、啥物條件，我攏愛妳。今猶是按呢。",
    "paragraph_id": 423
  },
  {
    "title": "復活的人",
    "author": "胡長松",
    "text": "我相信，妳會寫按呢的批，只是因為妳對愛情的本質了解閣無夠，只是按呢爾爾。就算妳講我「自以為是」嘛無要緊，妳應該閣予我為妳解說。確實，這段時間我一直暗暗感覺妳假若小可咧疏遠我，但是，這並毋是因為妳講過啥物話抑是做出啥物代誌，純粹是一个動物性的直覺。所以，我佇等候的這段時間受著不安佮焦心扒腹的折磨，會使講是艱苦罪罣，佳在我猶會使用批信的書寫來排解佮等待。",
    "paragraph_id": 424
  },
  {
    "title": "復活的人",
    "author": "胡長松",
    "text": "毋過，當我收著妳的批了後，我知影妳的情形，而且位妳的字句之間，我感覺著妳對我的愛無變化，心內的一粒石頭就暫時囥落來矣。我請妳相信我。我知影我傷過頭敏感的心思時常會造成身邊的人的困擾，尤其是我所愛的人常在因為我無穩定的心靈受牽連，回想起來感覺真見笑。毋過，假使我無共我的心思全盤報告，經過扭曲的言語抑是行為恐驚會造成閣較大的傷害吧。",
    "paragraph_id": 425
  },
  {
    "title": "復活的人",
    "author": "胡長松",
    "text": "我有足好的朋友共我講過，講我是一个真僫得理解兼歹鬥陣的人，回想起來，我家己愛負完全的責任。春岫，愛情是奇妙閣真實的物件，假使有一工妳對我的愛停止抑是我對妳的愛停止矣（就算這馬來看是無可能的），我對妳講過的愛妳的話猶是百分之一百真實的存在。我寫予妳的批佮我為妳翕的相片就是我的愛存在的證據。愛，猶閣有咱一直咧講的，所有佮手牽手跳舞的代誌有關的意義。",
    "paragraph_id": 426
  },
  {
    "title": "復活的人",
    "author": "胡長松",
    "text": "佇十九世紀，有一位蘇格蘭人Pickering捌紀錄過，講伊佮Maxwell醫師去佇六龜里的平埔村，看婦女提一卡足大卡的柴桶出來，閣共柴板仔囥佇桶頂成做一个舞台。一个捌巫術的婦仁人（該當就是尪姨）穿白色的麻仔衫佇桶頂跳舞，外圍是查某囡仔佮老婦仁人，手牽手圍一輦，那唱歌那行旋，喙裡唱一種足哀傷的歌。怹一直跳舞唱歌，歌聲愈來愈懸，速度愈來愈緊，一直到尪姨失神昏倒為止。",
    "paragraph_id": 427
  },
  {
    "title": "復活的人",
    "author": "胡長松",
    "text": "當尪姨閣醒過來，伊所講出來的話就會使預測下一季播種的好時辰。我相信這就是舞蹈祭典佮族群生存牽連的象徵，佇妳我的庄頭嘛是仝款的意思。妳晉前所講過的山嶺之間的雷聲予我充滿想像，佇阮遮，雷若摃佇山壁是小可有距離的回聲，閣較濟是直接拍佇山跤平原的搖天震地，佮恁佇七重嶺聽著的一層一層連連疊疊的聲喉是無仝的。",
    "paragraph_id": 428
  },
  {
    "title": "復活的人",
    "author": "胡長松",
    "text": "佇妳故鄉山谷的小部落，西北雨來晉前，風吹過滿山樹林的聲音一定真好聽，我假若已經親目睭看著樹葉佇風裡一陣一陣飄落佇水潭的美麗，而且，原來佇恁厝頭前就有一个水潭，這予我欣羨。這个水潭的暝佮日一定是足迷人的，我想起妳就是佇伊的身邊大漢的，我對伊的好奇就親像對妳成長的好奇仝款，我想欲知影佮妳的美好形成有關的一切元素。",
    "paragraph_id": 429
  },
  {
    "title": "復活的人",
    "author": "胡長松",
    "text": "我想像佇彎斡的山嶺之間，少女的妳佮妳的查某囡仔伴手牽手佇山路那吟歌詩那一步一步行進前，恁佇四月的紫色苦苓花跤講心事，妳講妳捌偷偷仔佮意一个村裡的少年家，年歲大妳幾歲，伊是教會聖詩班的男低音，逐擺若聽著伊唱歌，妳就感受著一種原野山林飽滿的勇士精神。妳捌提起勇氣佮伊講幾句話，甚至當面呵咾伊的歌聲，妳的心肝一直tshiak-tshiak叫。伊一直毋知影原來妳咧偷偷仔佮意伊。",
    "paragraph_id": 430
  },
  {
    "title": "復活的人",
    "author": "胡長松",
    "text": "後來妳知影伊有一个庄內的牽手，幾年了後怹結婚，搬去佇附近的小市鎮做賣麵的生理，嘛生二个囡仔，翁某互相扶持，過一款予人欣羨的平凡的生活。妳講佳在妳並無耽誤伊的幸福，這句話我並無認同，我認為妳按呢講對妳家己並無公平，因為人佮某一个人的結合幸福並無表示伊佮另外一个人的結合就袂幸福，閣再講，親像妳這款開朗溫柔閣靈巧的查某囡仔，任何人娶著妳攏是尚大的福氣。",
    "paragraph_id": 431
  },
  {
    "title": "復活的人",
    "author": "胡長松",
    "text": "不過，我特別去揣資料，發現妳的部落原來就是過去的山豹社Tagupta，按呢，我就佇心內對妳過去所暗戀的男子有一種講袂出的敬畏，這顛倒成做是我家己的自卑情結矣，我佮山豹的靈魂敢會比評之？",
    "paragraph_id": 432
  },
  {
    "title": "復活的人",
    "author": "胡長松",
    "text": "這二工我參水亞鬥喙鼓，伊時常提Max Webber對新教倫理佮資本主義的關係的詮釋來佮我討論一寡問題，我對伊研究知識的熱情是真欽佩的，伊講的Webber的理論可能嘛毋是完全無道理，毋過以我佇信仰內面的人，對用資本主義功利的觀點來佮信仰牽連，難免就感覺一款無可奈何的礙謔。",
    "paragraph_id": 433
  },
  {
    "title": "復活的人",
    "author": "胡長松",
    "text": "我並毋是對Max Webber有啥物意見（事實我並無深入瞭解），毋過我真清楚，我並無佮意水亞喙裡的（伊態度裡的）Webber的理論，因為我揣袂出討論的意義。尚重要的是Webber所講的毋是咱的社會，更加毋是咱社會裡的咱的信仰的真相。咱若欲知影咱的社會新教信仰的真相，實在應該去問教會裡的遐逐禮拜去教會的人，毋是去問學者。",
    "paragraph_id": 434
  },
  {
    "title": "復活的人",
    "author": "胡長松",
    "text": "就親像泰戈爾講的：The wasp thinks that the honey-hive of the neighboring bees is too small.His neighbors ask him to build one still smaller.我感覺水亞總是愛用社會學彼類的冷吱吱的觀點來看真實的族群性命的進展，這對族群的生存敢真正有幫助，我是真梟疑的。",
    "paragraph_id": 435
  },
  {
    "title": "復活的人",
    "author": "胡長松",
    "text": "相對，我較認同恁部落的拍拚，春岫，恁佇部落的歌聲才是真實的，是活的，是當咧創造、當咧進行、當咧生湠的物件，這才是信仰的真相敢毋是？咱攏是為著希望才活落來，阿信仰就是這个希望的真實觸感。水亞直直講我迷信，我邀請伊來教會聽道理看覓，伊就講遐違背知識份子的自由主義精神。我就講，真自由是上帝賜的，閣講伊愛注意伊講的自由主義嘛是受上帝保護的……所以阮二个就按呢你一句我一句鬥起來。",
    "paragraph_id": 436
  },
  {
    "title": "復活的人",
    "author": "胡長松",
    "text": "佮水亞的鬥喙鼓毋是完全無幫助的，我這二工就咧考慮，除了學問（妳知影我是讀毋著專業的人），啥物是我會使為著家己的感情去做的代誌？我想，若是講欲佇理論頂懸論述、講甲喙角全泡，不如用感性的行動來實踐。所以最後我想，若用我的相機開始進行故鄉人物誌抑是民族誌的計畫（其實我已經翕過一寡，妳知影），可能是真有意義的行動，我感覺，甚至會使佇最近的環保紀錄之外抽一寡時間來進行。",
    "paragraph_id": 437
  },
  {
    "title": "復活的人",
    "author": "胡長松",
    "text": "毋過這是一个需要想像力的空缺，我需要讀閣較濟的文獻，進入真正的民族的處境內面，閣再講，我相信當一个原始部族融入佇外來部族了後，欲位現代受透濫的面容內面去走揣出原始部族的靈魂，這需要一種對時空的全盤掌握佮對精神發展直覺的創造力，這是更加困難的挑戰。我嘛需要妳的幫助。我需要妳愛的支持。",
    "paragraph_id": 438
  },
  {
    "title": "復活的人",
    "author": "胡長松",
    "text": "翕相自古早就予原始部落的人看做是攝取靈魂的巫術，這个本質我認為並無改變，毋過我毋是一个歹巫師，我只是向望有一工，我所重視的佮愛、精神、靈魂有關的一切，會使佇我的底片內面留落來，成做生存的證據。這毋是揪懸聲調講話，這是我手提相機的時的一个天真卑微的向望爾爾。咱拄熟識的時，我時常偷偷仔翕妳，妳捌問我是按怎會暗中翕遐濟妳的相片，其實嘛是為著仝款的理由。",
    "paragraph_id": 439
  },
  {
    "title": "復活的人",
    "author": "胡長松",
    "text": "春岫，我欲講的是，就算咱以後無肉體的囡仔，毋過，咱的精神猶是咧生湠，佇西拉雅，佇咱的理想，甚至佇咱做伙拍拚的民族誌的計畫內面。愛，仝款予咱完整。妳敢知影，妳講妳洗出來的第一張成功的相片是妳翕我的相片，這對我就是一个甜蜜的記持。",
    "paragraph_id": 440
  },
  {
    "title": "復活的人",
    "author": "胡長松",
    "text": "我一直認為彼遍針對廣場所翕的相片的展覽是咱二人鬥陣完成的，這種鬥陣拍拚的親密感是無法度取代的，妳對報導議題的直覺對我有真大的幫贊，另外，我嘛需要客觀的眼光來看待我的相片，妳就是我所需要的一切。我一向對妳對相片的呵咾佮棄嫌用尚認真的態度來看待。我知影，這一定毋是講再會的時陣，因為我知影，妳到今猶是親像咱做伙去拜訪彼个山村彼日像款疼我愛我。",
    "paragraph_id": 441
  },
  {
    "title": "復活的人",
    "author": "胡長松",
    "text": "妳敢會記，彼遍咱做伙佇暗房洗相了後無偌久，我提出勇氣邀請妳的興奮？妳佮我佇五月的雨季做伙去拜訪一个時常罩佇霧裡的挹僻的山村，彼个山村因為過去採礦的歷史充滿一款落盡繁華的氣味，就算咱攏毋是沈迷佇滄桑的「虛假的浪漫主義份子」（妳的用詞），咱猶是無法度拒絕去見證一个山村按怎佇歷史的跤步內面演變。",
    "paragraph_id": 442
  },
  {
    "title": "復活的人",
    "author": "胡長松",
    "text": "只是彼工的大雨予我感覺非常的無方便，雖然初初的時予我一種超過平常的夢幻的景緻，毋過真緊我就陷入佇大雨所帶來的不安內面，我真煩惱我所期待的旅程最後會因為大雨成做一場痛苦。佇路裡妳無一句怨言這是我感覺真溫暖的。某一方面來講我真欣賞妳的理性佮大範的生活態度，毋過另外一方面，妳嘛是我所捌的尚溫暖柔情的查某囡仔。",
    "paragraph_id": 443
  },
  {
    "title": "復活的人",
    "author": "胡長松",
    "text": "彼工咱先坐火車到山跤的市鎮，紲落對彼个市鎮盤老客運的車班上山，山路無遠，毋過路隘，規台客運搖搖顯顯。雨是咱坐上客運車班的時陣開始落的，雨滴趨趨拍佇車窗，真緊就大起來。山嶺罩佇白茫茫的雨霧內面，怹一陣一陣飄徙過來，假若是半透明的紗仔裙綴舞孃的跤步咧進退。妳的眼神迷精佇山景內面，講妳毋捌看過這呢媠的山崙。",
    "paragraph_id": 444
  },
  {
    "title": "復活的人",
    "author": "胡長松",
    "text": "彼時陣妳坐倚窗的位，妳共手托佇下頦，頭殼額仔擱佇車窗，我雄雄感覺彼領雨霧親像妳戴的頭紗仝款，我有一个衝磅想欲用手去摸妳的頭毛，感受彼个和諧溫柔的線條，然後我就提相機共這个畫面翕落來。後來相片洗出來，彼是一張足媠的相片，毋過妳講妳無佮意伊，我問妳是按怎，妳講妳嘛講袂清楚。我一直佇心內臆，該當是相片內面的我對妳的感情，有彼時妳猶咧走閃的私密性。",
    "paragraph_id": 445
  },
  {
    "title": "復活的人",
    "author": "胡長松",
    "text": "我講過，攝影有時會予人當做是巫術的一種，我會使理解妳的感受。落車了後，咱二人夯仝一枝雨傘佇彎斡的山路裡散步，妳一直煩惱我的相機敢會沃澹去，毋過一句嘛無提起妳的半爿肩胛頭其實嘛已經澹濕去矣。我講對我這个下港囡仔來講，北部春尾時天的連綿雨水對我有時是困擾，我猶無法度完全適應。妳用妳一向溫暖有磁性的聲喉講妳嘛是下港囡仔呢，妳講雨傘傷細，我應該徛較倚咧。我對妳充滿感激。",
    "paragraph_id": 446
  },
  {
    "title": "復活的人",
    "author": "胡長松",
    "text": "了後咱的肩胛頭差不多抵做伙矣，毋過，咱嘛攏有半个肩胛頭澹去矣，只是妳一直關心我的相機，驚雨水共伊損著。妳敢閣會記，彼个小小山村的巷路佇山坪佮瓦厝之間旋斡，紅磚的路面佇雨裡是一幅愛情的連環圖，妳一路問我翕相的技術問題，快門佮光圈，曝光量、底片的厚薄佮未來暗房的控制等等，有時妳叫我為妳共某一个畫面翕起來，一欉樹仔的樹根抑是一塊牆仔頭的破瓦片妳攏看著心適。我認為妳是對美感有觀念的人。妳講妳其實會曉畫圖。",
    "paragraph_id": 447
  },
  {
    "title": "復活的人",
    "author": "胡長松",
    "text": "我問妳：「是按怎會去讀新聞系？」妳講：「自細漢就想欲離開故鄉做都市人，感覺記者有一款都市味，閣會使用筆主持正義。結果知影毋是按呢。發現佇欠正義的社會，人會想欲轉去故鄉庄跤。我只是愛寫字罷了。」「凡勢妳會使做一个自由作家。」妳笑矣，共我摔〔sut〕一个目尾，講：「自由？作家？",
    "paragraph_id": 448
  },
  {
    "title": "復活的人",
    "author": "胡長松",
    "text": "」雨一陣一陣，山頂尾溜的霧氣嘛是一陣一陣來，罩佇這个漸漸衰敗的所在，我佇拋荒的礦坑頭前感覺著一種複雜的心情，霧內面的景緻有一種微微的因為時間退色造成的悲傷，毋過妳的笑容隨時共悲傷掰走。「其實做一个作家嘛袂嫼，毋過愛有人飼我喔！哈哈！」我嘛笑矣。妳講妳有淡薄仔忝矣，所以咱揣著一間咧賣圓仔佮土豆湯的小店，吃燒燒的點心。我總算提出勇氣問妳過去彼个男朋友的代誌，敢是駛車來載妳彼个？我問。「你有看過？",
    "paragraph_id": 449
  },
  {
    "title": "復活的人",
    "author": "胡長松",
    "text": "」妳用問來代替答案。我擔肩。了後妳就偃頭無閣講話。賣土豆湯的頭家娘有一个差不多八九歲大的後生，伊一直咧耍一枝蹉跎物仔的手槍，phiak-phiak-phiak走來走去。我斡頭看伊，伊雄雄共槍喙對我，做出彈槍的聲，我就提相機共伊的面翕落來。頭家娘喝，囡仔人，毋通狡怪。我斡頭轉來，妳遂開始流目屎。我感覺我可能惹代誌矣，心內想，我無該當問妳的。我毋捌想過妳嘛會有傷心的表情。",
    "paragraph_id": 450
  },
  {
    "title": "復活的人",
    "author": "胡長松",
    "text": "因為我一直認為妳是一个足開朗樂觀親像一蕊百合花的查某囡仔。其實你看著彼工阮就已經分手矣，妳講。了後妳問我，是毋是較愛翕人勝過翕風景？我講，這點妳本底就知矣。妳問我有機會敢欲參加社團佇啟智中心服務的活動，若會使，嘛會使鬥相工翕寡相片。我講好。這个邀請對我來講是榮幸。了後，雨停矣，我納錢，妳講妳去洗手，轉來了後妳講遐有一間老戲院。行！咱來去看覓咧，妳那講，自然就那共我的手牽咧行出彼間店。",
    "paragraph_id": 451
  },
  {
    "title": "復活的人",
    "author": "胡長松",
    "text": "除了我的阿母佮細漢的時牽過阮小妹的手，這是我第一遍佮查某囡仔佇感情意義上的牽手，妳的大範予我一款感激甲想欲哮的心情。瞬間雄雄親像有電流位妳的身軀流過來我的身軀，我佇興奮內面講袂出話，手婆一直出汗。聽講當繁華的時，彼間戲院逐暝攏放電影，規條街攏是酒家，妳講，佇落雨的時刻看著特別有感覺。真是予人想袂到，我講。",
    "paragraph_id": 452
  },
  {
    "title": "復活的人",
    "author": "胡長松",
    "text": "彼站開始有人注意著這个本底已經黯淡的山村矣，有一齣電影就是來到遮拍的，咱到位的時，戲院已經改作茶館矣，想袂到，才行無幾跤步，彼條街的景緻佮山村初初予我的印象閣有無仝矣。有較濟人咧行踏，規个氣氛佮另外彼頭的彼片罩濛的山坪是二个世界。抑是，因為咱的手牽做伙才有按呢的感覺？我毋知。我干焦知影妳的手婆的溫暖對我來講是一个比啥物都較真實的實體，超過一切的觀念。",
    "paragraph_id": 453
  },
  {
    "title": "復活的人",
    "author": "胡長松",
    "text": "妳敢閣會記，妳雄雄講：「你知無，我抵才想講，今年春天，雖然有落雨，毋過咱足幸運的。是咱的春天。」 我一直愛經過足久才聽有妳的意思。我彼時共妳應：「我會永遠記咧，1990年的春天。」我本底是欲講：「因為這个春天我熟似妳。」毋過竟然無講出喙。",
    "paragraph_id": 454
  },
  {
    "title": "復活的人",
    "author": "胡長松",
    "text": "彼工咱欲落山的時，天已經欲暗矣，雨落甲足粗，結果咱一直等無車，佇候車亭有二、三十个佮咱仝款等無車的人，有人講公路局的客運親像是停班矣，抑是因為雨傷大停駛矣，咱身驅邊有足濟煩惱起來的遊客，獨獨我無煩惱的心情，因為每一个時刻攏是甜蜜的。彼一工，就算咱攏無講話，我嘛親像會使位妳看我的目神聽見一切的話語，彼就親像是春天尾溜的歌聲。",
    "paragraph_id": 455
  },
  {
    "title": "復活的人",
    "author": "胡長松",
    "text": "雨潑甲咱規个肩胛、手紻、佮褲跤攏澹去矣，我期待客運緊來，免得妳受天氣的苦，毋過，另外一方面，我嘛私心甘願客運的車班永遠無來，按呢就會使共咱佇遐的親密感永遠留落來。我尚感動的是，我一直講歹勢，因為掣妳去遐，害妳規身軀攏澹去矣，毋過妳並無對我講過一句受氣的話。",
    "paragraph_id": 456
  },
  {
    "title": "復活的人",
    "author": "胡長松",
    "text": "尚尾後有一台後斗搭篷布的貨車位山頂的方向來，是空車，做伙等車的彼陣人的其中一个共伊截落來，按呢，二、三十人就親像難民仝款歡呼，擠入去車後斗，有的坐咧，有的踞咧，有的半踞咧。咱就踞佇尚車尾，佇半圓栱親像磅空的篷布視野之中，看山景綴山路一路彎斡倒退。我的跤真緊就麻去矣，只好換做半跪的姿勢，我知影妳的跤嘛痠矣，就邀請妳撐〔the〕坐佇我的大腿。",
    "paragraph_id": 457
  },
  {
    "title": "復活的人",
    "author": "胡長松",
    "text": "妳並無拒絕我，肩胛頭嘛恬恬仔撐佇我的胸崁，我感覺著妳的忝佮妳身軀的柔軟，規鼻攏是妳頭毛的芳味。我絚絚搦〔la̍k〕妳的手，佇貨車的引擎聲佮雨聲裡，感受妳恬靜仔佇我的懷抱中啄龜去。佇半圓栱親像磅空的篷布視野之中，彼就是我對咱的愛情出世的記持。春岫我的至愛，我一遍閣一遍看妳的批，就親像我會使真緊就看著妳，當我佇批紙裡閣想起咱彼遍的旅行，一種對過往的真實的觸感竟然親像轉來佇我的腦海。",
    "paragraph_id": 458
  },
  {
    "title": "復活的人",
    "author": "胡長松",
    "text": "我雄雄感覺我是偌呢仔微細，阿妳卻是偌呢仔曠闊。我佇紙裡共遮的詩句寫落來，是欲送予妳： Limited am I, yet you broadest.",
    "paragraph_id": 459
  },
  {
    "title": "復活的人",
    "author": "胡長松",
    "text": "How much could I give you,  Except greeting you with empty hands, And leading you into my room all bare of my heart,    which you are enriching?妳敢佮意？雖然我毋是詩人，毋過，我欲用遮的話語來表達我對妳的感謝。",
    "paragraph_id": 460
  },
  {
    "title": "復活的人",
    "author": "胡長松",
    "text": "因為妳的曠闊，因為妳的愛予我得著真正的自由──我按呢講的時家己感覺真驚奇，毋管妳敢佮意這首詩，我無想欲閣家己一个人踅踅唸矣，請共妳的前一封批放袂記。嘛願妳的後一張批緊到位。無條件愛妳。1990 年8月11日  \f8 我至愛的春岫，今仔日是悲慘的一工，雖然我透早就收著妳的批矣，毋過，是按怎這遍妳的批予我這呢大的不安？妳的批親像是一枝鑽仔刺入我的心肝。敢講是妳已經決心欲拒絕我？是按怎妳欲按呢看輕我咧？",
    "paragraph_id": 461
  },
  {
    "title": "復活的人",
    "author": "胡長松",
    "text": "敢講妳認為我的愛會設定啥物條件，抑是講我一个刻薄的人，所以對我的感情無信心？我一直咧想，是毋是妳對我的愛誠實已經停止矣？因為心內艱苦，我本底欲直接坐車去揣妳，毋過，自救協會的人雄雄拍電話來，講晉前南爿沿海遐養殖的蚵仔攏反青死矣，一大片，情形並無改善，本底前二日已經要求工廠停工矣，結果化工廠偷吃步，講話無準算。協會拍算欲大規模抗爭圍廠，吩咐我一定愛到位見證。",
    "paragraph_id": 462
  },
  {
    "title": "復活的人",
    "author": "胡長松",
    "text": "遐養殖的蚵仔是村民一切生存的向望，過去怹做穡，毋過穡做無食，才會轉做養殖。三、四月放養，到七、八月收成，想袂到，今本底是欲收成的時天，遂全部攏受化學污染反青死了了矣。所以我本底欲去揣妳，毋過這个擔共我束縛稠咧，走袂開跤。這二項予我的心肝結規丸。踏鐵馬去到現場，一台油罐車停佇化工廠門口，是拄才予自救協會的人閘落來的。",
    "paragraph_id": 463
  },
  {
    "title": "復活的人",
    "author": "胡長松",
    "text": "怹講，化工廠明明已經答應佇排濾水系統換新晉前停工，結果，油罐車竟然想欲趁人無注意的透早時載原料入去，佳在村民發現了早，共擋落來。怹講油罐車本底想欲翻頭駛走，怹嘛無愛放伊走，就當作證據，四、五个庄的人攏箍倚來，一二百人圍佇工廠門口，工廠彼爿干焦叫二、三个小主管出來掰會〔pué-huē〕，鄉代表佮管區的警察嘛來矣，獨獨廠長匿咧毋出面，規个場面那來那滾絞，按怎掰嘛掰袂清楚。",
    "paragraph_id": 464
  },
  {
    "title": "復活的人",
    "author": "胡長松",
    "text": "這馬，協會的人宣佈，欲圍廠圍到工廠換新管線通過檢驗為止。雖然工廠的代表苦苦哀求，毋過協會的人認為怹無誠意，講：「阮只是愛恁停工，猶袂講著賠償的代誌喔，恁就按呢咧應付矣，這台油罐車就是證據！」本底鄉代表（聽講佮工廠彼爿有關係）佮警察看起來想欲勸怹解散，因為群眾愈來愈激動，驚會有衝突，毋過看怹遐堅持，嘛只好允怹。協會的人講，本底就是欲停工矣，顧佇門口敢有要緊？",
    "paragraph_id": 465
  },
  {
    "title": "復活的人",
    "author": "胡長松",
    "text": "警察無其他辦法，只有請怹較倚路邊咧，毋通影響交通。一直到協會的人用竹篙搭一个路障出來，閣搭二个布棚佇遐準備長期抗戰，怹才放彼台油罐車走。我看彼个坐轉去駕駛座的油罐車司機滿面懊惱驚惶，車駛走的時吐一个大喟。離開港喙的時已經過晝矣，我的頷仔頸予日曝甲紅吱吱起膨皰，心內的悲傷更加無法度形容。我對家己按呢翕相會使有啥物效果愈來愈梟疑。政府猶原是政府，財團猶原是財團，抗議猶原是抗議，破壞猶原是破壞。",
    "paragraph_id": 466
  },
  {
    "title": "復活的人",
    "author": "胡長松",
    "text": "欲成做W.E.Smith只是天真的想法爾爾敢毋是。冬外落來，今這款的體會予我忝甲無塊走閃的心情，閣加上妳的批予我的不安……我佇庄仔頭一間麵擔吃麵，我問彼个賣麵的阿桑講伊對彼幾間化工廠敢有啥物感想，結果得著一个冷淡的態度。伊講對伊來講無差別。我問伊，敢講無洗過油邋邋﹝lap﹞的地下水？伊無應我，干焦應一句，這我毋捌啦，洗油邋邋的水嘛是愛過日，洗清氣水嘛是愛過日。",
    "paragraph_id": 467
  },
  {
    "title": "復活的人",
    "author": "胡長松",
    "text": "我想，任何的運動佮價值攏一定會有反對者，我位這个阿桑的口氣所聽著的就是一个反對者的口氣。伊到底是為啥物會按呢想，這並毋是我會使判斷。總講一句，我真緊就決定欲離開彼个所在。毋是因為任何外在的事件抑是任何人，是因為一種內心的排斥的聲音。我足少會有遐呢排斥翕相的時刻。最後我知影這是因為妳，予我的心頭規日攏亂慒慒就是我所愛的妳。",
    "paragraph_id": 468
  },
  {
    "title": "復活的人",
    "author": "胡長松",
    "text": "轉來的時我挑故意揀一條平時仔較少行的路行，是一條向山去的圳溝邊的小路，路的兩爿是種番薯佮鳳梨等等的旱田，嘛有幾塊是番麥園佮芎蕉園。這種少人行踏的小路予我佇踏鐵馬的律動內面進入思考的世界。山是大武山，遐呢懸閣闊峙佇我的面前，是予人敬畏的威嚴。佇日光之下，田野的恬靜親像是加倍的，山頂彼爿有一二蕊烏雲咧飄動，有時會閘著日，當我若進入蔭裡的時就感覺袂遐爾燒熱，毋過汗猶是拚甲規身。我咧想講敢閣會赴去揣妳？",
    "paragraph_id": 469
  },
  {
    "title": "復活的人",
    "author": "胡長松",
    "text": "毋過算算咧，出發到恁遐定著是暗矣，轉來愈免講，可能半暝矣，阮老爸可能袂放心（從我的老母離開了後，伊成做更加雜膜〔tsa̍p-mo̍oh〕囉嗦的人），按呢，我的心情就佇想欲去佮無法度去之間咧彎斡。我直直咧猜想妳這馬對我的看法，毋過按怎想都想袂明。囥佇心肝頭詳細斟酌，假使講這段時間以來我會使體會著啥物，尚奇怪的竟然是一種分裂感，直直到今仔日收著妳予我的批才佇心頭顯明。",
    "paragraph_id": 470
  },
  {
    "title": "復活的人",
    "author": "胡長松",
    "text": "我的意思是講，這段時間，我是愛妳愛甲遐爾深，毋過，除了妳對我的好佮包容，原來我並毋是遐爾了解妳。我直直感覺想欲進入妳的性命，毋過我對妳的理解卻是一直揣無出路。這个疑猜雄雄予我驚惶起來。我明明感覺著妳對我的愛，毋過另外一方面，卻一直無法度進一步接近妳。有時我感受會著妳的熱情，毋過，我嘛想起這段時間當我問起妳的家庭佮其他朋友的時妳冷淡的態度，就是這个對分裂感的知覺予我今仔日雄雄跋入空虛的山谷。",
    "paragraph_id": 471
  },
  {
    "title": "復活的人",
    "author": "胡長松",
    "text": "除了佇社團接觸著的同學以外，我對妳的其他朋友嘛無足濟的熟似。這本底是無特別的，毋過，當我看著妳的批了後，我就誠實不安起來。我無知覺著家己竟然騎對彼條山埔的小路，當翻頭想著，已經來到通對水潭的山路口。欲入去水潭愛peh十偌分的山路，所以我就共鐵馬囥佇路邊peh入去。日光仝款耀佇遐，埔薑佮其他的雜木仝款青翠通透，我向望佇遐會使得著安慰，毋過煞只有完全的失望。",
    "paragraph_id": 472
  },
  {
    "title": "復活的人",
    "author": "胡長松",
    "text": "過去（事實只是無偌久晉前爾爾的）彼个會發光的水池，今仔日佇日光下竟然失去伊的性命。佇日光下，一切攏是遐爾無力。我連想欲共跤浸入水的衝磅都無矣。轉去到厝的時，莎容講我的面色足歹看的，雄雄親像一个無血色的人。我聽伊按呢講，家己嘛驚一趒。我敲電話予妳，妳厝裡的人共我講妳無佇咧，伊該當是妳的阿母，我向伊請教妳當時會使轉去，伊非常的謹慎，當我報我的名，顛倒愈謹慎，就親像是伊咧反對我的愛情，這予我更加不安。",
    "paragraph_id": 473
  },
  {
    "title": "復活的人",
    "author": "胡長松",
    "text": "我位電話的彼頭感覺著完全的失落。雖然感覺孤單，毋過我猶是愛妳。1990 年8月17日 \f9 自從這段時間我佮妳暫別，就只有用寫批來親近妳，我知影這是足奇怪的講法，毋過，嘛只有寫批的時，我才的確感受著妳佇我的身邊。佇批內面我一直透過自咱熟似以來的答答滴滴的記持來回憶佮思考，親像這是維持我的愛情的儀式。結果，妳昨昏的回批煞雄雄共我的儀式拍破去矣。",
    "paragraph_id": 474
  },
  {
    "title": "復活的人",
    "author": "胡長松",
    "text": "昨昏我佇眠床反甲天欲光才睏去，暗毿之中親像共妳攬咧，結果一睏醒，已經倚晝矣。我直直考慮敢欲共昨暝寫的批寄出去，愈考慮煞愈躊躇。我共批重頭看，感覺著家己的衝磅。我設想過一切可能的狀況：是毋是恁厝裡的人反對咱（這我毋驚）？抑是講，妳對我的感情已經變化矣（這就是我的不安）？我甚至直直共家己講，假使有一日妳的愛轉向其他的人，我就算失望，嘛會祝福妳。我相信妳猶是愛我，所以中晝，我猶是決定去揣妳。",
    "paragraph_id": 475
  },
  {
    "title": "復活的人",
    "author": "胡長松",
    "text": "按呢想，我就決定共昨昏的批當面交予妳──或者，佇路裡我閣會使考慮看覓咧。我閣拍一遍電話予妳，毋過無接通。我想，我會使予妳驚喜。啟程晉前我先共這站為港喙的協會翕的相片交予潘水亞，請伊代替轉予協會，水亞一向嘛有咧關心怹的代誌。伊問我欲去佗位，我講頂學期有一科的作業有問題，愛轉去學校一逝（我嘛是按呢共我的老爸講的）。伊可能有看出我的心虛，用奇怪的笑面看我。",
    "paragraph_id": 476
  },
  {
    "title": "復活的人",
    "author": "胡長松",
    "text": "我無法度對抗伊梟疑的眼神，只好共承認，我是欲去揣妳。伊竟然共我講，伊位某社團的同學遐聽著妳的一寡消息，毋過伊無法度求證，嘛袂使烏白講之。我拜託伊，伊堅持伊的原則所以拒絕我。我就是按呢認為伊有時是一个個性真硬斗的人。伊問我：「若無，你敢願意共我講，你欲去揣伊創啥？」我當然無法度回答伊。毋管按怎，我出發矣，我順紲共彼日揣著的一份文獻提過予妳，恁講恁咧唱合唱，我認為這份資料是對恁有幫贊的。",
    "paragraph_id": 477
  },
  {
    "title": "復活的人",
    "author": "胡長松",
    "text": "這是日本的人類學者佇妳故鄉附近的崗仔林所採集的西拉雅指名歌，歌詞有幾句是按呢，一直重複落去： 母克特奇奇揚 是頭毛 卡拉歐亞 嘿 阿魯碰碰 是杓仔 卡拉歐亞 嘿 特立立特翁 是頭殼額 卡拉歐亞 嘿 塔格里安提 是水牛角 卡拉歐亞 嘿 塔塔魯馬 是頭殼 卡拉歐亞 嘿 ～～～～～～～～～～～～～ 按呢的指名歌一直唱落是真心適的，結構人類學家認為指名系統牽涉一个族群認捌世界的心理「結構」，我真想欲知影怹會按怎解說這條歌。",
    "paragraph_id": 478
  },
  {
    "title": "復活的人",
    "author": "胡長松",
    "text": "怹講，咱對這个世界的認識是一个拍袂破的結構。翻頭想，「愛」敢毋是按呢的結構體？希臘的哲學家講愛慾Eros的老爸是充足之神Poros，老母是欠缺之神Penia，因為欠缺需要充足，所以有一日Poros啉酒醉了後，Penia就揣機會佮伊鬥陣，生出Eros。這是希臘人對「愛」的心理結構。佇這个結構下底，只有完全的充足袂有愛，只有完全的欠缺嘛袂有愛；愛是欠缺佮充足透濫的結晶。",
    "paragraph_id": 479
  },
  {
    "title": "復活的人",
    "author": "胡長松",
    "text": "充足佮欠缺毋單是恬靜不變的特質，怹同時是推動生命變動的動力。咱的生命是不斷生死變動的過程，肉體佮精神攏是按呢：不斷充足生成嘛不斷消亡欠缺；不斷生嘛不斷死。咱叫是咱的身軀今仔日佮昨昏是仝款的，毋過咱的肉體細胞血液一直咧生嘛一直咧死；咱叫是咱的知識今仔日佮昨昏是仝款的，毋過咱的記持一直咧生嘛一直咧死。咱的肉體佮精神事實攏是按呢一直咧生嘛一直咧死的，佇不斷生死變動之中，愛催捒咱獻身佇肉體佮精神的美佮善。",
    "paragraph_id": 480
  },
  {
    "title": "復活的人",
    "author": "胡長松",
    "text": "愛裡的欠缺催捒愛的走揣，愛裡的充足嘛催捒愛的供應，這二个力量互相補充互相需要，佇充足佮欠缺之間，愛予咱佇對美的追求內面生湠──這就是愛的作用，伊掣領咱掌握性命不斷的更新，親像水流，予咱用新性命的生成來添補家己死亡以後留落來的欠缺，甚至進入靈魂的整體。我感覺，這，就是我佇對妳的愛的水流內面會使見證的道理。",
    "paragraph_id": 481
  },
  {
    "title": "復活的人",
    "author": "胡長松",
    "text": "我一路一直咧想，佇我的故鄉，米就是充足，薑就是欠缺，山跤的風俗佇米佮薑之間交換，敢毋是為著「愛」所推捒的生湠？佇半山腰的彼个村庄嘛仝款，水潭的性命之神Uma就是充足，死亡之神Mawa就是欠缺，怹佮意仝一个獵人，這敢毋是仝款暗示愛的本質有生佮死的二種力量咧牽挽？佇神話內面，規个山坑的性命攏佇這个牽挽內面生湠。",
    "paragraph_id": 482
  },
  {
    "title": "復活的人",
    "author": "胡長松",
    "text": "若按呢，假使我的心是水潭，愛就是彼條溪流，不斷予舊的我流出，予新的我用妳來充滿，這是一種轉化，連聖經嘛支持這个觀念，羅馬書寫講：「咱若佇伊(基督)死的式樣佮伊聯合，嘛佇伊復活的式樣佮伊聯合。」這是咧講，對基督的愛予信徒向罪來死，予信徒佇永恒的性命內面充足。永恆性命就是按呢生湠。我沓沓仔想，沓沓仔理解，我的心總是咧欠缺，位欠缺起致慾望，這就是我本質內面的對美的癮﹝giàn﹞。",
    "paragraph_id": 483
  },
  {
    "title": "復活的人",
    "author": "胡長松",
    "text": "我甚至愛向妳承認，這个癮，除了有屬佇精神之美的向望，嘛同時有屬佇肉體之美的吸引，伊欲掣領我進入精神佮肉體的飽足佮完整。我按呢想並袂感覺見笑嘛袂感覺袂見笑，因為這是一切世間的愛的真相。春岫，我一遍閣一遍欲共妳講的就是，我對妳的愛有欲佮妳共同延紲性命的向望的意涵，毋管佇肉體抑是佇精神，這个向望予愛成做美麗的互相補充佮倚靠的過程，毋是單純妳的抑是我的形象。",
    "paragraph_id": 484
  },
  {
    "title": "復活的人",
    "author": "胡長松",
    "text": "這予我想起咱位山村旅行轉來的了後，妳佮社團的同學佇彼間美式的Pub慶生，是佇一個禮拜六。為著妳的生日，我送妳一束紅豔的玫瑰，所有的人攏認定我是妳的男朋友矣，而且妳佇眾人的質問內底嘛真慷慨並無閃避。",
    "paragraph_id": 485
  },
  {
    "title": "復活的人",
    "author": "胡長松",
    "text": "彼工妳心情親像真好，啉一寡酒（是怹灌妳的，怹講妳一向是啉袂醉的），妳簡單穿貼身的白T恤配一領牛仔褲，頷仔頸是一條用澎湖的白色螺貝穿的旆鍊〔phua̍h-liān〕，妳總是遐爾敖穿衫，予妳的存在成做彼个空間美麗的標記，妳的笑聲迷人有情，妳的話語開朗，酒精摧逼的活氣予彼暝的妳成做一蕊成熟性感的花蕊。逐家為妳唱生日歌，妳切雞卵糕的時，怹佇邊仔嘻嘻嘩嘩，激咱親喙。阮才無唚過喙，妳講。怹無欲相信。",
    "paragraph_id": 486
  },
  {
    "title": "復活的人",
    "author": "胡長松",
    "text": "怹猶是嘻嘻嘩嘩閙袂停，然後，妳就叫我共面倚過，佇眾人的面前共喙唇貼佇我的喙唇。欲按怎形容才好？我的面發紅親像欲著火，喙唇的神經有一條幼幼的電線牽對舌根佮跤脊骿的龍骨，直直通對後跤筋佮跤婆去，妳的喙唇柔軟佮溫暖，電流位遐通對我的全身，麻麻刺刺，溜對跤指出去。",
    "paragraph_id": 487
  },
  {
    "title": "復活的人",
    "author": "胡長松",
    "text": "我知影妳毋是咧滾損笑，就算一二秒了後妳的二片喙唇就飛走矣，毋過，透過喙唇接觸所創造的，卻是無法度抵抗的親密，親像佇彼个時刻，咱性命內面的一切過往攏已經得著互相的了解。我毋捌經驗過這款特殊光榮的時刻，甚至毋敢相信屬佇精神面的融合感，竟然會是對這小小肉體的接觸所起致。",
    "paragraph_id": 488
  },
  {
    "title": "復活的人",
    "author": "胡長松",
    "text": "回想中我發現我時常是一个柴頭，有時搪著雄雄發生的代誌會失去反應的能力，就比如講看著有人佇我身邊跋倒會因為驚惶雄雄袂記得隨伸手出去扶伊，毋過這敢會使講我無夠愛心？彼工的情形嘛是類似。佇眾人的面前我成做一个憨神的癮頭。",
    "paragraph_id": 489
  },
  {
    "title": "復活的人",
    "author": "胡長松",
    "text": "彼暝逐家閙甲足晚，佇記持裡，我發現平時仔的妳攏是充足的供應者，毋過彼工假若無仝，可能是妳難得放鬆洩露妳的需要的時刻，就親像是Poros難得啉酒的時刻，毋過我這个柴頭竟然緊張甲連話就講袂出一句。我毋知影妳哪會啉酒。妳的室友提早離開去台中揣朋友，結果最尾後毋捌醉過的妳竟然醉矣，嘛無其他的查某伴在場，所以送妳轉去自然就成做我的責任。",
    "paragraph_id": 490
  },
  {
    "title": "復活的人",
    "author": "胡長松",
    "text": "妳佇彼間Pub吐甲規个，身軀攏是吐出來的垃圾物仔，怹講是透著酒，尾氣傷強。妳已經醉去矣，我只好共妳偝〔āinn〕佇跤脊胼，叫計程車載咱到妳稅厝徛的公寓門口，醉去的妳規身軀軟翱翱比我想像的較沉實，我位妳的手提包揣著妳的鎖匙開門，偝妳peh上四樓並毋是輕鬆的代誌，差不多佇逐層樓的平台我攏愛歇喘一下，到三樓的時拄好是一對學生款的情侶開門出來，怹看咱的表情足無自在，親像是雄雄予啥物驚著。",
    "paragraph_id": 491
  },
  {
    "title": "復活的人",
    "author": "胡長松",
    "text": "到四樓的時我先予妳坐佇樓梯，開門的時我感覺跤骨佮手骨攏痠甲袂輸欲斷去。我閣共妳偝起來了後妳小可精神矣，我聽著妳用衰荏〔lám〕的聲佇耳邊喝我的名。多謝，妳講。入去到客廳我予妳撐佇一張膨椅，妳雄雄大力共我捒開，op一聲就閣吐出來，我順手提一个畚圾桶過去欲盛，嘛袂赴矣，妳吐家己一身，嘛吐一寡佇我的身軀，了後目睭就閣瞌去。",
    "paragraph_id": 492
  },
  {
    "title": "復活的人",
    "author": "胡長松",
    "text": "我想妳一定足艱苦的，問妳敢欲洗身軀換衫，妳頕頭的表情親像一个囡仔遐爾單純，然後我就共妳抱去妳房間內的浴間替妳沖洗。",
    "paragraph_id": 493
  },
  {
    "title": "復活的人",
    "author": "胡長松",
    "text": "我共所有妳的衫褲攏褪起來，女體的誘涎〔iú-siânn〕對我來講是真歹抵抗的吸引，燒水沖佇妳的身軀，煙霧內面我的慾望嘛漲懸親像海湧，獸類的本性予我有欲共妳佔有的衝磅，毋過，妳無力瞌目的表情卻是我所生份的，這个生份感雄雄予我進入一个明澈的觀照，甚至予我的內心透濫著一種足深的對妳的身體的憐惜，我揣著妳的浴巾，輕輕仔共妳的全身拭焦，了後共妳抱上眠床，閣共被單為妳蓋〔kah〕咧。",
    "paragraph_id": 494
  },
  {
    "title": "復活的人",
    "author": "胡長松",
    "text": "當我共妳的小客廳款好拭好的時，暝已經真深矣。我閣轉去妳的床邊，看妳的胸坎綴呼吸勻勻仔起浮，心內沉醉佇一个恬靜的媠，就親像時常佇我的故鄉，看落過大雨的大武山沉歇佇暗暝的田野之上，霧氣佇田野佮山的交界湠開的彼種恬靜的媠。獸性竟然寬寬仔消退去。我驚妳酒後袂堪之，就行出房間，佇客廳的膨椅頂守甲睏去，一直到隔工早起，妳用溫柔的喙唚佇我的面，共我叫精神。",
    "paragraph_id": 495
  },
  {
    "title": "復活的人",
    "author": "胡長松",
    "text": "妳叫我佇妳的浴間共身軀洗洗咧，我的衫癩哥去矣，妳hiannh一領妳較大領的T shirt借我，了後咱做伙出門，妳講欲買一軀新衫予我。按呢的妳，無可能已經無愛我矣。我一路沉醉佇回憶，親像用愛的水流共家己的靈魂不斷沖〔tshiâng〕洗。我先愛坐客運到火車站，搬一段火車，了後閣搬另外一班客運去妳的山林庄頭。故鄉的老客運佇山跤、田野佮檳榔林之間彎斡，巴拉巴拉的引擎聲親像咧為這个旅程歌唱掣路。",
    "paragraph_id": 496
  },
  {
    "title": "復活的人",
    "author": "胡長松",
    "text": "我屬佇這个旅程，妳嘛是，甚至我感覺車頂無濟的旅客嘛參加佇這个旅程：一个掠一隻鴨仔坐車的歐巴桑、一對母仔囝佮四、五个揹冊包的學生囡仔（我想無是按怎怹會揹冊包）。我感覺真自在，坐佇椅仔頂，看一切攏有趣味。車窗外是一塊過一塊的鳳梨園、檳榔林佮芎蕉園，做穡人共腰偃低咧做穡，親像欲鑽入田裡，嘛親像欲為田園雕刻啥物。我的聲音，我的每一滴血，攏是這个土地所生湠。",
    "paragraph_id": 497
  },
  {
    "title": "復活的人",
    "author": "胡長松",
    "text": "位人少的庄跤去到都市閣轉來庄跤，我佇表面孤獨的旅程之中像時佮這一切同在，一直到下晡佇恁庄頭外的扁擔崁客運車牌落車、行入彼條林中的小路，才結束這个表面的孤獨。",
    "paragraph_id": 498
  },
  {
    "title": "復活的人",
    "author": "胡長松",
    "text": "彼條路有袂少人咧行踏，是四箍圍來遮peh山散步的鄉民，佇路邊的茄冬樹跤有一位隱痀的阿伯咧賣家己焚〔hiânn〕的冬瓜茶涼水，伊的面攏是皺痕，就親像樹根旋去佇伊的面，我共伊交關的時順紲問起恁的庄仔頭，伊講伊就是彼庄的，伊問我欲去揣啥人，我就講妳的名，伊想一下講：「喔，是月里仔的查某囡，阮庄內就伊尚會讀冊。」阿伯想一下接落去講：「唉，月里仔嘛是辛苦。",
    "paragraph_id": 499
  },
  {
    "title": "復活的人",
    "author": "胡長松",
    "text": "」 「阮遮趁無吃啦，月里仔一个查某人，厝裡囡仔一捾，李家一塊祖地早前閣險予人討討去，講是機關地嘛毋知是啥物道理。總講就是辛苦啦，喂，少年家，你看起來是春岫的朋友，伊這个查某囡仔，敖讀冊閣乖巧，啥人娶伊是啥人有福氣喔。阿你的頭殼額仔哪會有一个號？",
    "paragraph_id": 500
  },
  {
    "title": "復活的人",
    "author": "胡長松",
    "text": "喔，是胎記，古早人講床母做號啦，我叫是一隻金龜仔歇佇遐咧，這毋是咧嫌你，人講一枝草一點露，你看我這隱痀的，自細漢就按呢矣，人看我怪怪，我才無想家己怪怪咧，欲怪是怹家己看的人怪，著無？月里仔怹厝，你閣行入去，倒手爿遐有一个水窟仔，水窟仔邊的人家你共人問一下就知矣。」 當我佇妳的山林聽著按呢，我感覺著特別的欠缺：除了對妳的需求，我的愛內面，竟然足少予你啥物！",
    "paragraph_id": 501
  },
  {
    "title": "復活的人",
    "author": "胡長松",
    "text": "彼工妳講妳提的是妳做家教儉落來的錢，我無感覺妳一定愛買啥物衫予我，毋過妳真堅持。妳敢會記妳是按怎講的？妳講：「你這个柴頭，簡直就是一隻鵝。」佇試穿的時，妳一遍過一遍替我共衫的領仔反好勢，閣為我共手紻搐好勢，好看抑是歹看攏是妳所決定的，就親像妳欲佇我的衫宣示主權。我沉醉佇彼个受妳指揮的過程，最後接受妳為我揀的一領有格仔的襯衫。了後妳招我看《與狼共舞》，妳講這是講起印第安原住民命運的電影。",
    "paragraph_id": 502
  },
  {
    "title": "復活的人",
    "author": "胡長松",
    "text": "我感覺咱已經真親密矣，佇戲院，咱的手牽絚絚，妳有時會共頭揭〔khuè〕佇我的胸坎，妳的頭毛足芳的，妳允我唚佇妳的喙唇、妳的耳珠佮妳的頷頸，予我感覺妳已經是我的一切。電影看了已經是盈暗，咱坐上一台公車，我問妳欲去佗位，結果妳講妳嘛毋知。我講：「毋知哪會坐上這台公車？」妳應講：「就親像雄雄佮人戀愛，永遠是新奇的旅程。」我認為咱並毋是雄雄做伙的，咱本底就是對方的另外一半。「你敢是真心的？」妳雄雄問我。",
    "paragraph_id": 503
  },
  {
    "title": "復活的人",
    "author": "胡長松",
    "text": "我講：「我愛妳。」妳流目屎矣。「你的愛會使偌久？」妳的問題就假若是前一暝妳啉酒醉了後才會問的問題。彼台公車竟然共咱載去城市東爿的一个會使看著夜景的小山坪，我佇一个觀景台絚絚共妳攬咧，城市的燈火是一塊風裡飄動的金色針織，嘛親像是光的波浪，波浪頂懸是咱的愛情的船隻，妳的胸仔貼佇我的胸崁，我用手指捋妳的頭毛。",
    "paragraph_id": 504
  },
  {
    "title": "復活的人",
    "author": "胡長松",
    "text": "前一暝妳美麗的身軀是遐呢仔涎我，因為頭殼閣浮現彼个畫面，我跋入無法度恬靜的不安的捲鑽﹝kńg-chn̄g﹞。妳對我講社團的代誌，不過並毋是真認真，攏是一寡無要緊的雜碎事，毋過妳的聲調充滿溫柔的情意，予遐的雜碎事成做波浪頂懸的情歌，我佇妳聲音的波浪內面竟然沓沓仔對眼前的美麗夜景失去興趣，只好用衰弱的氣口講我想欲走矣。我講，我枵矣。",
    "paragraph_id": 505
  },
  {
    "title": "復活的人",
    "author": "胡長松",
    "text": "咱坐仝一線的公車轉去市區，佇學校附近彼个有夜市的車牌落車，結果夜市踅透透，我對逐个擔攏無興趣，猶袂吃著，妳就講妳的跤痠矣。咱干焦買著妳所佮意的《與狼共舞》的原聲音樂帶。「規氣咱轉去煠〔sa̍h〕水餃來吃。」妳徛的所在有灶跤，閣有水餃猶袂吃了。所以咱閣倒轉去妳稅徛的公寓，妳的室友佇台中過暝袂轉來，妳真扭掠佇灶跤那款吃的，喙裡那哼歌，行起行落假若一隻歡喜的鳥仔佇春天的樹枝跳懸跳低。",
    "paragraph_id": 506
  },
  {
    "title": "復活的人",
    "author": "胡長松",
    "text": "妳捧水餃上桌的眼神就親像妳願意成做我永遠的牽手。回想起來我是遐呢感謝妳，因為妳所為我奉獻的一切。咱佇小客廳做伙吃水餃，我講：「這个客廳予恁布置甲真雅氣。」雖然我前一暝就有發現，毋過愛到彼時，我才深深理解彼就因為是充滿妳生活氣味的所在才會予我感動，我佇內面予妳完全無保留的溫暖箍圍。我講我的宿舍啥物攏無，閣癩哥爛澇，干焦有一台隨身聽加一組電腦喇叭，勉強會使聽音樂度日。",
    "paragraph_id": 507
  },
  {
    "title": "復活的人",
    "author": "胡長松",
    "text": "妳講妳嘛有音樂，閣有新買的《與狼共舞》，等一下會使放予我聽──妳看，咱這个世界的音樂敢毋是為著愛情存在的？",
    "paragraph_id": 508
  },
  {
    "title": "復活的人",
    "author": "胡長松",
    "text": "所以，咱做伙行入妳的房間，所以，咱佇音樂的海湧裡相唚，妳允我唚佇妳的喙唇、妳的耳珠佮妳的頷頸，妳進一步允我唚佇妳的手骨、以及手骨佮身軀相連的過耳空，閣有妳的頷頸尚底部的祕密山坑，我佇遐聽著妳佇嚨喉尚深的底部輕輕仔咧哼〔hinn〕唱的歌聲，妳倒佇床頂，雙手夯懸伸展假若弓絚的琴弦，位妳的手指到手骨到胸坎到大腿到跤指，畫出一个圓滑的曲線，就親像是葉仔尖強欲滴落的露滴，抑是飽滇的水甌頂緣的水面曲線，所以，當我共妳輕輕仔觸動，起致曲線的波浪，規个水甌的水著溢泄出來，窗外的規个城市著破碎去，妳掣領我親像樹仔用風裡飄舞的樹枝掣領山雀佇樹椏之間走揣新穎，所以，我位一椏跳過一椏，感受著規个城市攏佇妳的眼神內面破碎去，我唚佇妳半瞌的目蚶，毋過伊親像崁袂稠妳位目睭內面欲洩〔sia̍p〕出來的熱度，彼个熱度焐佇我燒燙燙的喙唇，妳的喙唇嘛燙甲欲必去，當妳喝講：「你來！",
    "paragraph_id": 509
  },
  {
    "title": "復活的人",
    "author": "胡長松",
    "text": "予我飽滇！",
    "paragraph_id": 510
  },
  {
    "title": "復活的人",
    "author": "胡長松",
    "text": "」的時，妳的衫就予妳的熱度繃破去，妳的跤骨就成做一个大湧的海灣，彼个海灣佇湧裡不斷震動，妳的身軀就成做我的弓下綴音樂奏響的琴絃，咱一直唱歌一直唱歌，佇破碎的窗外城市裡一直轉踅一直轉踅…… 春岫，雖罔這一切是遐爾仔甜的記持，雖罔我眼前假若看見妳一向佇我面前對我微笑的表情佮妳飽滇充滿愛意的二蕊目睭，雖罔我看見妳一向共我的手勾咧對我講話的熱情，雖罔我看見妳笑的時會規个人偃低用手環圍佇我个腰的親密；毋過，當我行踏佇妳的山林，我躊躇矣。",
    "paragraph_id": 511
  },
  {
    "title": "復活的人",
    "author": "胡長松",
    "text": "我是毋是踏著一條我一直無了解的界線矣──彼條界線我足少迒〔hānn〕過，就是關係妳的家世的一切，我看見妳逐遍佇伊頭前出現的特殊的恬靜，就假若伊是一个會吸收所有回聲的山崁深坑，隔佇咱二人中央。我想欲了解昨昏彼个分裂感的起致。假使妳無歡喜，我會使按怎應妳？我那想，心內煞一陣絞痛。我竟然錯甲這呢離譜。我雄雄想起我面頂的彼塊胎記（從來真少出現佇我的自我認知的欠缺的胎記），我感覺見笑起來。",
    "paragraph_id": 512
  },
  {
    "title": "復活的人",
    "author": "胡長松",
    "text": "我竟然時常認為家己是豐足的，事實是，我一直咧討債妳的豐足。春岫，我的這个體會敢會傷晚矣？當我出現佇恁厝前的彼个水潭邊，感覺著受注目的眼神，佇幾間人家厝的其中一間外口，有一个婦仁人坐佇灶前咧焚〔hiânn〕柴，我問伊妳的消息，伊共手頭的空課囥咧徛起來，用細膩的目光看我，聽著我的問題，四圍本底注目的眼神假若閣愈擒倚來，婦仁人講：「伊無佇咧。",
    "paragraph_id": 513
  },
  {
    "title": "復活的人",
    "author": "胡長松",
    "text": "」我想伊是妳的親人，尚有可能是妳的阿母，所以我表明我的身份，講我捌拍電話來過。伊真細膩掠我金金相，用我看袂出的表情講：「伊無佇咧。下晡有代誌轉去北部矣。」 所以，我嘛決定轉去揣妳。暗矣，我拆著尚尾班的上北的火車票，我佇車頂寫批予妳來對抗心內的不安佮數念。想著我明仔載就會使見妳，我心內就充實無塊比。",
    "paragraph_id": 514
  },
  {
    "title": "復活的人",
    "author": "胡長松",
    "text": "1990 年 8 月 18日 \f 第  三 部   鬧  動  Ka assi ta’ æuf-en ki mamang, ka assi ‘a’æu-tataæu-eih.無有蓋密後來無露出的事。～馬太福音10：26～ \f1 我回想大學的時家己透底是咧無閒啥物，已經有幾落工，煞想無一个理路。尤其是當我看鏡裡我頭殼額仔的彼个胎記的號（這馬愛共長頭毛掰〔pué〕開才看會著），就愈有這个疑問。",
    "paragraph_id": 515
  },
  {
    "title": "復活的人",
    "author": "胡長松",
    "text": "我佮江文達，敢講這世間誠實有這號拄拄好的代誌？毋過，只是仝款佇遐有胎記，嘛袂使算是偌不得了的代誌才著。我佇伊的屜仔底揣著伊的學生時代的相片，除了胎記，事實嘛袂使講阮有偌呢相像〔siāng〕，面貌甚至會使講是差大碼咧。雖然阮攏是立體有線條、五官深奧的面，毋過伊的面較圓滇，我的面較瘦梭，無可能會予人當做相像。總是，我位江的批信內容推算，我佮伊可能是仝年肖狗的。這个巧合予我心情複雜甲。",
    "paragraph_id": 516
  },
  {
    "title": "復活的人",
    "author": "胡長松",
    "text": "某方面來講，甚至有見笑的成份佇咧。除了批信，佇屜仔裡閣有幾本江文達的筆記，雖然無明確的系統，毋過看會出是零星〔lân-san〕讀冊的心得，有時一頁有標頭佮其他文字，有時規頁干焦寫一个標頭下底空白，假若是等欲佇未來進一步補充。其中規个標頭予我感覺特別顯目，比如：「敢誠實會使出現『自由王國』？」、「人，到底佇啥物意義下底才會使講家己是主人？",
    "paragraph_id": 517
  },
  {
    "title": "復活的人",
    "author": "胡長松",
    "text": "」 尤其予我注意的是彼本筆記的尚尾是這个題目：「欲變做無胸坎的人？抑是為著成做予人承認的『第一人』戰鬥？」，注的日期佇1990年的8月，接近伊失蹤的時間，下底是按呢的一段文字： 「當西方已經為著尼采所提的『最後一人』的概念咧爭論的時，咱猶佇『第一人』的奮鬥之中。咱並無資格予家己成做追求私利佮四是生活的最後一人，無資格予家己成做欠缺氣魄的無胸坎的人。",
    "paragraph_id": 518
  },
  {
    "title": "復活的人",
    "author": "胡長松",
    "text": "為著予人承認，寧可親像野獸仝款滾絞流血，為著成做予人承認的『第一人』戰鬥，這敢毋是族群生存的一切詩意的根底？」 雖然我並無法度真清楚伊的意思，毋過對伊的好奇予我家己進入反省。我大學的時代並毋是完全無想過江佇批裡抑是筆記裡所關心的物，毋過，若無讀過伊的批，恐驚我永遠毋相信有人誠實咧走揣意義。毋管大的抑是細的，意義，就是我所失落的。",
    "paragraph_id": 519
  },
  {
    "title": "復活的人",
    "author": "胡長松",
    "text": "往往是想過就船過水無痕，無共怹囥佇心肝底，以免造成負擔，就假若急欲共人寄的物件轉交出去仝款，這就是我一向的情形。所以我想袂起透底彼時是按怎過日的，我甚至感覺彼時我對心雅的愛情顛倒會成做意義反面的彼个暗坑，共一切拍散去。這款想法佇心肝窟仔的烏影裡咧生湠、咧共我纏綴。",
    "paragraph_id": 520
  },
  {
    "title": "復活的人",
    "author": "胡長松",
    "text": "矛盾的是，雖然講想袂起來彼時是按怎過日的，毋過，我會使確定的是，從我看過江寫的物件了後，體內煞有啥物當咧變化，就假若有時咱人會佇某一个時間點雄雄翻頭轉去到過去的一个處境，可能是紡見足久的一个啥物，畫面、氣味、想法、觸感、情緒……等等，親像開門的時予靜電拍著，予咱大大趒起來。驚人的是這號物一旦位空茫的記持的深坑來到位，就喊〔hiàm〕袂走矣。",
    "paragraph_id": 521
  },
  {
    "title": "復活的人",
    "author": "胡長松",
    "text": "我看過批信了後就是這號感覺，雄雄轉去到過去的某一个點，就算其他的細節想袂清楚，毋過，彼个感覺煞按怎掰嘛掰袂走。有變化。我講袂清楚，假若家己揹一軀近中年的身軀，竟然跳轉去青春時。當然一方面佇想像內面的已經毋是我原來的彼个青春時矣；另外一方面，家己的身軀因為按呢，嘛沓沓受著啥物影響，發生改變。這就親像過往的青春，佮今的近中年的身軀之間互相透濫，煞予二項攏產生變形。就是這種奇怪的過程。",
    "paragraph_id": 522
  },
  {
    "title": "復活的人",
    "author": "胡長松",
    "text": "講到底這个變化是啥物？的確是有神祕氣味的──毋是，講是「變化」，不如講是江批裡所寫的「翻轉」閣卡親像。──我應該講是這个「翻轉」，掣我來佇愛的原點。江的這句話就假若我徛佇海墘所聽著的海風，是一个我掰袂走的聲。雖然彼个感覺雄雄生份，毋過，並毋是新的經驗。感覺，是自頭就有的，只是因為按怎消失去，透過一个奇怪的機緣閣踅轉來。甚至毋是單純的一个感覺，是足濟感覺相含〔kânn〕所形成的複合體。",
    "paragraph_id": 523
  },
  {
    "title": "復活的人",
    "author": "胡長松",
    "text": "比如講當我讀著伊所寫的T大的時，就完全無法度排除我佇遐的經歷。閣有伊寫著的咖啡館，竟然嘛是我捷去（敢講阮捌相照面過？）的所在。尤其是彼條Bob Dylan的〈Winterlude〉，予我完全轉去到佇彼个時空的記持。連我的嚨喉嘛感覺著改變，有一種特別的燒落，這个燒落，掣〔tshuā〕我踅轉去到當咧綴唱片哼唱的綿精的放肆佮樂暢內面。",
    "paragraph_id": 524
  },
  {
    "title": "復活的人",
    "author": "胡長松",
    "text": "我強欲放袂記矣，我的確是會曉唱歌的人，高中的時予人揀做合唱團的團員，受過半專業的聲樂訓練，會使唱中音部佮低音部，尤其合唱團的老師講我的低音閣圓閣厚閣響，少人有，真鼓勵我去報考音樂系的聲樂組。雖然我並無認真考慮過，毋過彼段時間的訓練後來佇我讀T大外國文學系的戲劇公演內面予我足大的幫贊。運用無仝部位的共鳴來製造類似無仝人講話的聲調並毋是困難的代誌。",
    "paragraph_id": 525
  },
  {
    "title": "復活的人",
    "author": "胡長松",
    "text": "這个聲音的優勢予我得著King Lear的角色，怹就是需要聲音閣低閣響的King Lear李爾王，「這就我們要的！」我徛佇舞台的Spot Light中央，對劇裡的查某囝講：”Let it be so; thy truth, then, be thy dower.” 總是，我平時講話並毋是King Lear。",
    "paragraph_id": 526
  },
  {
    "title": "復活的人",
    "author": "胡長松",
    "text": "並無King Lear的威嚴、激動佮酷刑，相對，只是四常甲無人記會稠的聲，白汫〔tsiánn〕閣無味，佮家己咧讀冊的時心內所出現的卑微的音調接近……想袂到，有遐呢長的時間，我共一切有關文藝的物攏放袂記矣，最近煞因為江的舊批閣雄雄想起，就親像意外共家己紡見足久的物件抾轉來。T.S.",
    "paragraph_id": 527
  },
  {
    "title": "復活的人",
    "author": "胡長松",
    "text": "Eliot的詩句是按呢講的： Time present and time past Are both perhaps present in time future And time future contained in time past.我嘛捌是一个文藝青年，這二句詩親像提醒我，予我透過胎記佮彼个叫做江文達的人產生性命的連接。雖然對我的性命來講，胎記自來就佮僫治的病症無啥物精差。",
    "paragraph_id": 528
  },
  {
    "title": "復活的人",
    "author": "胡長松",
    "text": "我嘛捌是一个文藝青年，這就是阮相像的部份。我捌寫過詩佮小說，得過學校的文學獎，甚至作品捌登佇學校的刊物佮幾本鼓勵新人的文學雜誌。當然這佮愛情的追求袂使講完全無關係（我想欲透過按呢來吸引心雅的注目），毋過，作品是認真寫的，嘛寫甲無算完全失敗，這也是事實。只是，了後我就無繼續寫落去矣，這是我佮江無像的所在。到底是對當時失去趣味的？我最近捷捷想。",
    "paragraph_id": 529
  },
  {
    "title": "復活的人",
    "author": "胡長松",
    "text": "我佮江無像的所在就是：我因為理想行入文學系，結果離開理想；阿伊無因為理想行入啥物科系，煞誠實進入理想，甚至為著理想犧牲。這就是我感覺見笑的核心。就假若平平是金龜，因為無仝性地，就起致無仝的命運。我的胎記彼隻細隻金龜，佇我的性命裡確實無好應付。彼日，我夢見伊變大，一直到六枝跤共我規个面攏鉗稠咧，有利勾的跤深深戳入面的皮膚，予我疼甲袂喘氣。",
    "paragraph_id": 530
  },
  {
    "title": "復活的人",
    "author": "胡長松",
    "text": "夢是烏白的，我一个人關佇一間有足濟鏡的大房間，行到佗都看著伊，逐面鏡內面攏有彼个討厭的號，嘛攏有人咧共我恥笑、剾洗、咒懺，我共手指伸入我的皮膚內底層，共彼隻金龜號硬揪出來，對其中一面鏡擲過，想袂到，伊煞變做規十隻金龜，位逐面鏡飛倒轉來。我閣斡頭的時，發見我佇鏡裡的面成做空白的一个面，親像一粒咖啡色緻的雞卵生佇我的頷頸仔頂。我佇驚惶裡精神過來，拚規身軀汗。",
    "paragraph_id": 531
  },
  {
    "title": "復活的人",
    "author": "胡長松",
    "text": "自細漢，彼隻金龜佮我的記持之間的連接，印象就攏是嫼〔bái〕的。",
    "paragraph_id": 532
  },
  {
    "title": "復活的人",
    "author": "胡長松",
    "text": "聽講我本底有一个大我二歲的兄哥，毋過，我一出世伊就致怪病死去矣，無偌久，我的阿公嘛踏鐵馬跋入去水圳淹死，所以我的爸母就按呢一直認定我的命底帶煞，有譴損，共怹剋死，四界揣人欲改我的命，鄉親的序大嘛攏按呢講，「無，大漢可能會愈歹治」，結果，去揣算八字的、看面相的、摸骨的、排卦的，攏講我的命嫼，尤其我頭殼額仔的胎記，佮這个歹命底嘛有關係等等。我想起這一切就感覺厭。",
    "paragraph_id": 533
  },
  {
    "title": "復活的人",
    "author": "胡長松",
    "text": "總講，我一出世，就是無受歡迎的衰尾道人矣，「我尚好是莫出世」，這是這个胎記予我的記號。今我咧想，是毋是這个記號的一切，逼我自細漢就想欲逃離開故鄉佮爸母呢？因為這个金龜號，我佇學校的同窗攏叫我「番仔」，怹共彼當做我「黥面」的記號咧對待。抵好的是，阮兜蹛佇一个叫做番仔厝的小庄頭，是南部海墘的一个農村（雖然從來毋捌聽人講著過去庄內有「番」的血緣）。",
    "paragraph_id": 534
  },
  {
    "title": "復活的人",
    "author": "胡長松",
    "text": "當然， 若位後來人類學家對南島族群的研究來講，我的面貌欲講出一个「番」的特色是無算困難的代誌：皮膚烏，目睭大，喙唇偏厚，面模仔深凹──毋過，事實上，規个庄頭，按呢的「特色」嘛毋是偌特別，甚至會使講是普遍的。毋過干焦我從細漢予人叫「番」，這，的確是彼个金龜號的致蔭。總講一句，「你這个烏番仔！",
    "paragraph_id": 535
  },
  {
    "title": "復活的人",
    "author": "胡長松",
    "text": "」這句話時常佇我的生活出現，尤其是佮人冤家的時，就親像是對方的一張好牌，一定會拍出來硩〔teh〕我，然後，彼个集體就出現矣，怹徛出來聯合，佇我的面前攻擊我。我自細漢著知影，囡仔的集體性有時是足非理性的。集體非理性的〔ti̍k〕親近一个人，抑是集體非理性的排斥一个人，這就親像受控制的人，綴集體的意志咧行，是揣無理由的，有時彼个意志甚至是酷刑閣邪惡的。阿我，就是受怹集體非理性排斥、蹧躂的彼个。是按怎？",
    "paragraph_id": 536
  },
  {
    "title": "復活的人",
    "author": "胡長松",
    "text": "我一直足想欲知影。敢講只是因為我頭殼的一个怪號就排斥我？甚至到我離開故鄉足久了後，「你這个烏番仔！」猶親像毒箭，時常佇我的惡夢出現。是毋是因為按呢，我對我家己身分的一切，有一種龜怪的排斥？我自國中就聽英語歌、讀外國的文學，甚至最後選擇讀外國文學系，敢講嘛佮這个情結有一定的關係？進一步，我最近嘛咧想，我所排斥的故鄉的物件，到底是啥物？彼，到底是啥物？",
    "paragraph_id": 537
  },
  {
    "title": "復活的人",
    "author": "胡長松",
    "text": "囡仔時的記持閣現存佇眼前的時空，親像閣咧左右我這馬的性命，Eliot講”time future contained in time past”的時，是毋是仝款為著記持苦惱？當我佯〔tènn〕做失智的人，記持親像綴我的意志模糊去，有一段日子誠實是茫茫一片，感覺家己是一个空虛的人，啥物攏毋是。毋過，若我的手掠著一條線索，彼條線索就會牽挽我，向伊的存在行去。空虛沓沓消退，實體沓沓出現。",
    "paragraph_id": 538
  },
  {
    "title": "復活的人",
    "author": "胡長松",
    "text": "對囡仔時的記持就是按呢。我叫是家己永遠袂閣想著矣，想袂到，順彼條線索，事件對空虛之中竟然沓沓仔浮畫，竟然，閣沓沓仔出現意義。我最近時常想起小學五年發生的一件代誌。印象中是足熱的一个下晡，第一節上課拄摃鐘，我猶未位中晝沉重的睏眠精神，仆佇桌頂peh袂起來，雄雄，一雙手大大力對我的肩胛頭直直搖。我趒一下，共目睭剝開，看著幾的同學圍佇我的四周圍，其中，坐我後壁的彼个王天福開喙喝講：「喂！物件還來！",
    "paragraph_id": 539
  },
  {
    "title": "復活的人",
    "author": "胡長松",
    "text": "」我問伊：「啥物件？」 「你閣佯生！你心內有數。」 「啥物心內有數？」 「你偷我的鉛筆！阮阿公對市內買予我的彼枝日本鉛筆。」 我才想起透早，王天福提一枝印日本漫畫〔báng-gah〕的鉛筆佇教室展。「啥人稀罕你的鉛筆？」 「無就還來矣！我問過糾察隊矣，怹講你尚晚睏，逐个人攏睏矣，偆你閣兩蕊目睭金戽戽賴賴趖，毋知咧創啥。」 「我無。」 「閣講無。我共老師講。」 記持沓沓清楚。",
    "paragraph_id": 540
  },
  {
    "title": "復活的人",
    "author": "胡長松",
    "text": "級任老師是一个姓丁的查某老師，因為我袂愛寫作業，一向無佮意我。伊一入門，王天福就共伊投。「葉國典，我問你，你是不是沒有睡午覺。」 「我有睡。」 「你是不是比較晚睡，在教室走來走去？」 「沒有。」 我無承認，因為頂回就是按呢，我為著晚睏予伊摃三个尻川。我會賴賴趖，只是因為我若睏袂去的時，佇椅頭仔頂懸根底就坐袂稠。糾察隊是六年的學生，姓丁的查某老師共怹叫來。糾察隊証實我有影無隨睏，佇教室賴賴趖。",
    "paragraph_id": 541
  },
  {
    "title": "復活的人",
    "author": "胡長松",
    "text": "「你怎麼說？」老師問我。「我沒有偷王天福的鉛筆。」 「你還說謊。剛才你就說謊，現在還說謊。」彼个姓丁的老師用定罪的眼神看我。「我真的沒有偷。」 「番仔！就是愛偷物件。閣辯解！」王天福佇邊仔喝。「哈哈！番仔愛做賊！番仔愛做賊！」其他的同學嘛按呢喝。「葉國典！我最恨人家對我說謊，還偷東西，你這個無藥可救的壞胚子！明天早上請你爸爸或媽媽過來學校一趟。東西藏在哪裡？」姓丁的老師按呢講，一面開始抄我的冊包。",
    "paragraph_id": 542
  },
  {
    "title": "復活的人",
    "author": "胡長松",
    "text": "彼個老師，時常佇上課的時講怹佇青島的代誌。講遐是足媠的所在，天足青，洋樓起甲足雅氣。伊是綴先生過來的，伊的先生是附近基地的空官。然後我會記之，我頭斡咧就闖出教室。我感覺我恨怹。日光所照的所有的物件攏必去，親像碎玻璃掖佇塗跤。我順學校邊的彼條圳邊路直直走去，天足清，雲嘛足懸，熱天時的暗蜅蠐佇相思仔樹頂懸叫，大圳邊草埔的氣味沖〔tshìng〕甲。",
    "paragraph_id": 543
  },
  {
    "title": "復活的人",
    "author": "胡長松",
    "text": "我感覺著無地敨的冤屈，那哮那走，走出平時咧佚迌的箍圍，一直到一片生份的水芋田才停落來。有另外一條較細條大約三尺闊的小田圳佮大圳交叉，溝仔水青蘢蘢親像予日照通〔thàng〕的葉穎，我順伊行，行到一欉茄苳樹跤。我聽著一个查某囡仔的歌聲。我細膩行過，伊坐佇茄苳樹另外一爿的蔭裡。是一个大我五六歲的查某囡仔，高中生的年紀，穿一軀齊白的洋裝，皮膚白，面貌金滑清氣，長頭毛，伊的頷頸長毋過文秀，彎彎幼幼。",
    "paragraph_id": 544
  },
  {
    "title": "復活的人",
    "author": "胡長松",
    "text": "伊坐佇樹蔭，跤目伸入佇圳溝水。伊知覺我行倚，歌聲恬落來，斡頭看我。伊的目神清落，目睭仁烏參參，白色的洋裝浮出拄成熟的奶房的曲線，收束佇幼幼的腰身。Hín我猶閣咧哮咧。「小弟弟，你怎麼了嗎？哎喲，你是不是跌倒了？」 伊共我的胎記看做頭殼額仔的傷。伊徛起身，裙尾佇風裡飄動。伊行來我的面前，用安慰的姿勢踞落來，手撫〔hu〕我的胎記。我鼻著一个接近柚仔花的芳味位伊的頭毛尾湠開。「喔！",
    "paragraph_id": 545
  },
  {
    "title": "復活的人",
    "author": "胡長松",
    "text": "原來不是，這只是個小記號而已。」 我猶會記之伊手的觸感，滑滑閣柔柔。「來，告訴我，你怎麼囉？」 「我不是小偷。」 我那吮〔tshńg〕，那按呢講，講一下，規个心肝頭本底親像搐絚的釣魚線，擋袂稠，掣〔tshuah〕一下斷去，就大哮出聲。一哮起來，規个胸坎齊振動，失去控制，本底欲必去的世界，就攏溶去矣，目睭前啥物嘛無看伊。世界咧轉踅，當咧崩必。",
    "paragraph_id": 546
  },
  {
    "title": "復活的人",
    "author": "胡長松",
    "text": "伊伸出雙手共我攬佇伊的胸前，用輕輕仔的力，毋過嘛毋是無力，就親像用二片喙唇共一个啥物含咧，彼个力，抵好予伊的關愛落實佇伊的雙手。我的目屎一定共伊的洋裝洿〔kō〕澹去矣，毋過伊猶是用彼个力共我流目屎的面貼佇伊的胸前。柚仔花的芳味搋開親像是一支葵扇。一陣有芳味的海湧共我崁過。「好了。我們現在是一隻小毛毛蟲，我們躲在繭裡面，那個繭是一個安全的屋子。對了，那是我們自己蓋的。",
    "paragraph_id": 547
  },
  {
    "title": "復活的人",
    "author": "胡長松",
    "text": "現在下雨了，但我們的小屋子在一片大葉子底下，我們不怕下雨。葉子是我們的朋友。雨終於停了。外頭有點亮，可能出太陽了，但有一隻鳥要來找我們，牠叫了兩聲，聽起來很飢餓的樣子，不過牠沒看見我們。因為我們太安靜了。日出的時候很安靜，日落的時候也很安靜。刮風的時候很安靜，下雨的時候很安靜，無風無雨的時候更安靜。我們是安靜的小毛毛蟲，我們靜靜地成長，沒有任何一隻鳥看得見我們。葉子還有花朵是我們的朋友。",
    "paragraph_id": 548
  },
  {
    "title": "復活的人",
    "author": "胡長松",
    "text": "我們靜靜地長大。現在，那個屋子對我們來說太小了，我們敲著門，門開了，繭破了一個洞。我們探出頭來，那是什麼味道？對了，是花香，是茉莉花、桂花還是柚子花的香味。對了，是柚子花，因為現在是夏天。風很大，但很溫暖，因為現在是夏天。我們從屋子裡鑽出來。屋子壞了，現在什麼也沒有了。但我們有翅膀。我們有金黃色的翅膀，那是太陽的顏色，我們翅膀的麟粉在陽光下像是金色的波浪，像是反射在田野小溪上的顏色。",
    "paragraph_id": 549
  },
  {
    "title": "復活的人",
    "author": "胡長松",
    "text": "你睜開眼睛，現在你看，你看見了什麼呢？是不是看見那條小溪？現在，你飛過去，振動著你金色的翅膀，像是歡呼一樣地飛到了一棵大樹下。現在你看見了什麼呢？在青草地上居然是一個盒子。你多好奇，對它猛吹著氣，要掀起一陣風把盒子掀開。那盒子裡裝著什麼呢？風掀不開盒子。但風把一個女生吹來了。現在，她走過來了，是一個大姊姊，她好像聽見了你的願望。她掀開了盒子。你知道盒子裡面裝著什麼嗎？」 「不知道。",
    "paragraph_id": 550
  },
  {
    "title": "復活的人",
    "author": "胡長松",
    "text": "」 「對了，是一把小提琴。是一把紅色的小提琴。現在，你飛到了琴弦上，等著聽它發出聲響，你穿過了金色的波浪飛到了琴弦上，你等著它發聲唱歌……」 然後，我記甲遐爾清楚，伊共我的手牽咧，行去坐佇茄苳跤圳溝邊的草埔。「其實我也是逃出來的。今天，我本來應該去參加比賽的。但是他們太討人厭了！」伊共伊的小提琴位琴盒仔提出來。伊的一軀白洋裝佇風裡飄動，伊的琴聲嘛相像。",
    "paragraph_id": 551
  },
  {
    "title": "復活的人",
    "author": "胡長松",
    "text": "彼曲是Schumann的〈Traumerei（幻想曲）〉，是我共曲調深深刻佇腦海，然後，閣用真久的時間才佇中學共曲名揣出來的。──是按怎會閣想起彼件代誌？我心內斟酌，就親像是從彼時陣開始我才沓沓仔離開我的故鄉的──原來早就離開矣！我驚一趒。這是我夢見遐四界飛的金龜了後，佇半醒半夢中央雄雄想起來的。毋過，予我想袂通的是，為啥物經過遮久，為啥物共伊放袂記遮久了後，我的心肝頭猶是遮呢搐疼咧？",
    "paragraph_id": 552
  },
  {
    "title": "復活的人",
    "author": "胡長松",
    "text": "更加予我予我想袂通的是，是按怎我親像予伊的手牽入一條奇怪的路，甚至，有一段時間，我佇彼條路裡假若確確實實看著一塊行袂到位的路標，無予我感覺梟疑？彼塊路標頂懸寫：離開故鄉。彼工趁仙姑祖廟的陣頭無練習的時間，我決定坐車去港市一逝，去揣整形外科的醫生看覓咧。彼个醫生是我彼站抾字紙的時定定位路邊的看板看著的。我想欲請教伊動手術共胎記提掉的可能性。只是我愛保持真細膩。",
    "paragraph_id": 553
  },
  {
    "title": "復活的人",
    "author": "胡長松",
    "text": "雖然我毋是通緝犯，毋過親像我這款失蹤人口，假使若佇病院共身份出破，毋著予全世界攏知矣。揣醫生，對我晉的處境是危險的舉動，毋過，若一直無動作，嘛永遠無機會。彼間診所佇車頭附近，佇一棟足舊的大樓內面，我踏入大門，毋敢確定誠實內面有病院，一樓有一个小櫃台，櫃台後壁囥一條撐椅，頂懸倒一个當咧歇睏的管理員。我問伊：「『新人生』診所敢是佇遮？」伊目睭瞌瞌，連搋開嘛無，應講：「坐電梯去三樓。",
    "paragraph_id": 554
  },
  {
    "title": "復活的人",
    "author": "胡長松",
    "text": "」我毋捌看過按呢的診所。連電梯嘛舊矣，坐著乞硞叫。掛號處的護士是一位老小姐，共我討證件，我講我無紮，本底按算編一套理由，想袂到，伊竟然隨講：「無嘛會使。」連感覺奇怪的表情嘛無（這才是予我感覺尚奇怪的，袂輸本底就該當無證件）。伊對屜仔底提一張掛號單叫我添，講：「添添咧，愛先押一仟，後回提證件來補，才還你一仟。」我佇掛號單頂懸凊彩添一个名佮電話交予伊，伊就叫我入去.。",
    "paragraph_id": 555
  },
  {
    "title": "復活的人",
    "author": "胡長松",
    "text": "內面彼个醫生，生甲一个油肭肭〔iû-lut-lut〕的形，掛一副金框的目鏡，目睭足靈精款，對我金金相。「手術共胎記提起來當然是無問題。」伊喀〔khe̍nnh〕一下，講：「毋過，一般，無證件是無法度動這款手術的。佮面貌有關係，有時公家機關會來囉嗦。」 伊的目神假若已經共我的祕密拆甲清氣清氣。「按呢喔。」 「毋過，嘛毋是完全無法度。」 「哦？」 伊閣喀一聲。",
    "paragraph_id": 556
  },
  {
    "title": "復活的人",
    "author": "胡長松",
    "text": "目睭玲瓏踅，假若佇短短彼一、二秒中間就共我的斤兩秤好矣。「為著新的人生，有時代價較懸。」 「當然。錢應當毋是問題。」 「按呢尚好。閣有一點，你愛想予清楚，敢講這个胎記完全無值得你留戀的所在？」 「咦？敢講有人會留戀這？」 「彼真歹講。佇阮久年來的經驗，手術了閣後悔的嘛無算少。嘛有割重紃了後翁婿無佮意，欲叫我共重紃綻〔thīnn〕轉來的小姐。",
    "paragraph_id": 557
  },
  {
    "title": "復活的人",
    "author": "胡長松",
    "text": "咱身軀的號有時予咱困擾，毋過，嘛有人是因為遐的號才共咱認出來，甚至才對咱有感情的。你可能愛先想看覓仔，若手術了後，敢有人會因為按呢認袂出你的面，致使遺憾的？」伊用一種嚴肅閣堅定的聲調講出遮的話，袂輸是一个佈道家。──敢有人會因為按呢認袂出你的面，致使遺憾的？我離開「新人生」診所的時，這句話一直佇我的心內反絞〔píng-ká〕。敢有人？我的爸母？抑是心雅？無可能。只是減一个胎記。",
    "paragraph_id": 558
  },
  {
    "title": "復活的人",
    "author": "胡長松",
    "text": "怹無可能因為按呢就袂認之。而且，就算怹無認出來，嘛無一定是遺憾的代誌。我佇路裡直直想。唯一予我想著的，是囡仔時的彼个穿白色洋裝的查某囡仔。自彼遍了後，我有幾落擺去伊共我講的伊的庄頭（後來我知影彼是一个空軍的眷村），毋過並無看著伊的影跡。甚至到我讀國中，我猶無放棄走揣伊。彼時，我心內足清楚，就算已經過幾落年，伊無可能共我放袂記。因為我的一个胎記。這是自細漢深深刻佇我的意識的胎記。",
    "paragraph_id": 559
  },
  {
    "title": "復活的人",
    "author": "胡長松",
    "text": "進一步講，雖然無搪著伊，毋過，後來我會愛著心雅，袂使講佮伊的彼个形像無關係。這，嘛是佮這个胎記牽做伙的。──敢講這个胎記完全無值得你留戀的所在？我問家己。轉來到山跤庄，我共江的批提出來想。──我的心總是咧欠缺，位欠缺起致慾望，這就是我本質內面的對美的癮。江嘛有一个胎記，我相信，伊一定知影，伊頭殼頂的胎記就是彼个伊批裡寫的欠缺，而且，伊真清楚，愛的走揣嘛是位遐開始。",
    "paragraph_id": 560
  },
  {
    "title": "復活的人",
    "author": "胡長松",
    "text": "當伊按呢寫的時，我會使想像伊對李春岫的數念佮愛慾。敢講這个胎記完全無值得你留戀的所在？我不斷問家己，一直到我感覺我的面燒燒，足久無流的目屎流過我的喙髀〔phué〕。2 我一直夢見彼个空白的面。毋管是有胎記抑是無胎記。",
    "paragraph_id": 561
  },
  {
    "title": "復活的人",
    "author": "胡長松",
    "text": "我（奇怪，夢中竟然真確定彼就是我，一點仔梟疑嘛無的「我」）出現佇逐个所在，佇台北的厝裡，佇辦公室，佇調查局，佇T大的校園，而且，身邊的人並無因為我假若雞卵的空白的面，出現任何佮平常時無仝的表情。怹嘛毋是無看著。尚恐怖的是，怹有看著，只是，怹的表情已經接受我空白的面。「接受」，佇夢中的處境是恐怖的一个詞。紲落，我看見一个穿白衫的查某囡仔的背影，我一直咧逐伊。",
    "paragraph_id": 562
  },
  {
    "title": "復活的人",
    "author": "胡長松",
    "text": "夢中有意識著伊是心雅，彼軀衫是我佇T大校園第一遍看著伊的時伊所穿的衫。毋過，閣親像是我囡仔時，佇圳邊搪著的彼个大我五六歲的高中生。仝款的一軀衫。仝款的長頭鬃。佇夢中，我感覺著江文達咧講的Eros，對彼个穿白洋裝的查某囡仔的Eros。毋過，當我一步一步，著欲逐著的時，另外一个無力的感覺共我崁過，予我對一切厭僐〔siān〕起來。我閣一遍佇半暝顯〔hiánn〕醒。欲年尾矣。半暝空氣內面有一種特殊的清冷。",
    "paragraph_id": 563
  },
  {
    "title": "復活的人",
    "author": "胡長松",
    "text": "蟋蟀仔的聲佮竹葉仔的聲透濫，帶予我講袂出的悲哀。翻轉就是悔改。是按怎會想起這句？江文達佇批裡寫的。我佇眠床頂反來反去，感覺腹肚一陣滾絞。有一个抱心的疼。這款疼，我捌感受過幾遍，假若攏是啥物特殊時刻的反應。細漢佇教室予人誣賴的時。佇調查局接受審問的時。閣有，當我感覺當咧失去啥物的時…… 佇台北的厝裡時常會出現的腹肚絞疼。自結婚了後，大學時想欲寫作的想法就溶佇生活的重複性裡，消失去。上班，文書，下班。",
    "paragraph_id": 564
  },
  {
    "title": "復活的人",
    "author": "胡長松",
    "text": "重複閣重複。逐遍若無張持翻頭想著寫作，就是這款的腹肚絞疼……毋是，毋是干焦寫作一項，閣有其他的啥物。是按怎我總是無法度達到怹的要求？甚至，我有時根底無法度理解一个要求的實質是啥物。為啥物對我買的會唱歌的掛鐘講：「為什麼你的審美觀老是這麼俗不可耐呢？」為啥物對我提轉來佇路裡推銷的更生人的產品講：「你的善良只是婦人之仁。」抑是對我針對市府房地產政策的意見講：「為什麼你不能試著用正常的思維想事情呢？",
    "paragraph_id": 565
  },
  {
    "title": "復活的人",
    "author": "胡長松",
    "text": "」 冷靜。怹親像用冷靜共怹的生活一切保護起來，箍圍起來。佇怹的冷靜內面，我是無正常的存在。尤其心雅，伊的冷靜是「無時不在」的。伊歡喜的時陣冷靜，伊無歡喜的時陣嘛冷靜。我後來才了解，伊的琴聲嘛是冷靜的。甚至，予我尚礙謔〔ngāi-gio̍h〕閣尚見笑的是，伊佇眠床頂嘛是冷靜的。「小聲點，別吵到隔壁房的老人家。」逐擺佇按呢的時陣，我就規个人消懶落來。佇半暝的冷氣聲裡，按怎嘛無法度恢復拄上眠床的熱情。",
    "paragraph_id": 566
  },
  {
    "title": "復活的人",
    "author": "胡長松",
    "text": "我的身軀雄雄消風恬靜落來，伊就講：「累了，就睡吧。我明天還得和總經理開會。」逐遍若是這个時陣，我的腹肚就絞疼。我捌為著這个問題去揣醫生。內科的部門共我做過所有的檢查，也抽血，也驗尿，也照X光片，醫生講揣無原因，最後，才用謹慎的口氣講：「會使試看覓身心科，可能是精神官能症方面的問題。放心，一般毋是大問題。」 我記甲真清楚，嘛抵好是彼工，我轉去到厝，心雅共我講伊有身矣。「真的嗎？",
    "paragraph_id": 567
  },
  {
    "title": "復活的人",
    "author": "胡長松",
    "text": "」 我猶會記之我的興奮。「應該是真的。用兩種廠牌的驗孕棒驗過了，應該不會錯。」 「那太棒了！」 「你看起來很高興。」 「那當然啦！」 「不過，還要考慮看看。」 「有什麼好考慮的，難道妳不想……」 「有時候並不是想不想的問題，更何況，不是『你』想不想的問題。」 伊特別佇『你』這字加強。「妳說『不是你』是什麼意思？難道妳上次不是說，我們是一體的，什麼事情要一起決定的嗎？」 「但這不一樣。",
    "paragraph_id": 568
  },
  {
    "title": "復活的人",
    "author": "胡長松",
    "text": "」 「有什麼不一樣。」 「這是關於我這個『人』的，你懂嗎？不是『事情』。你該不會把我肚子裡的東西當作『事情』吧？」 強詞奪理。我彼時是按呢想的：妳自己不是說「東西」嗎？「東西」這個詞又比「事情」好多少？毋過我無講出喙。所謂的一體，是妳決定的敢毋是？阮佇緊張的氣氛內面完全無講話，差不多二分鐘久。恐怖的恬靜。偆冷氣的風葉仔聲佇房間紡。我的胃閣絞疼起來。「那麼，妳打算怎麼樣呢？",
    "paragraph_id": 569
  },
  {
    "title": "復活的人",
    "author": "胡長松",
    "text": "」 「也沒所謂打算，因為這是我們早就談過的共識，我只是照著走而已，不能說是打算。而且，我好不容易被提名晉升了，不能再有變數。沒有人會在這個節骨眼上懷孕的。」 「那麼妳爸媽那邊呢？」 「什麼『妳』爸媽『我』爸媽的？」 「總之，就是他們那邊呢？」 「就當作沒發生過。」 「但是，如果他們再對著我抱怨呢？就像上次那樣，甚至咬定是我這個部份的問題讓妳不能懷孕的呢？」 「聽聽就算了吧。",
    "paragraph_id": 570
  },
  {
    "title": "復活的人",
    "author": "胡長松",
    "text": "」 就是按呢，我第一遍體會著伊的冷靜予我棧袂稠，甚至屈辱。這種冷靜，予我鼻著死亡的臭酸味，親像寒夜的銘旌〔lîng-tsing〕。我看見將會有一个啥物冷冷的家私伸入伊的子宮，二下手，就共一條性命結束，我一想著按呢就交懍恂〔ka-lún-sún〕。結果伊煞遐爾冷靜，閣講彼毋是我的代誌。「妳不覺得妳太冷血了嗎？」我差不多是用嚷的按呢講。「Honey，時間不對。你應該理性一點。",
    "paragraph_id": 571
  },
  {
    "title": "復活的人",
    "author": "胡長松",
    "text": "」 「理性能決定一條小生命嗎？」 「Honey，你別嚷。它甚至還沒呼吸，你別太懦弱。你只是害怕而已。況且這本來就是我們女人自己的事。」 「妳難道不害怕嗎？」 我差不多是用走的離開彼間厝。彼工，就親像是按呢的年尾，是接近聖誕節的時間。台北的街路時行過聖誕，行道樹佮商店用電火泡仔妝甲一閃一熠。女殺星。我那行那操。想欲去揣啥人，一時嘛想無。所有的朋友攏真久無連絡矣。臨時臨要去揣怹，嘛毋知欲位佗位講起。",
    "paragraph_id": 572
  },
  {
    "title": "復活的人",
    "author": "胡長松",
    "text": "按呢，我無意中行入一間親像Pub的店。其實行入去進前嘛毋知彼是有查某囡仔陪的彼款。「哥哥，你看著真失志哦！」我家己坐一睏了後，一个查某囡仔行倚來。手裡捧二甌酒，一甌予我。喙唇畫紫色胭脂，鳳眼的查某，無算少年，差不多三十外仔外，毋過講話真自然就有會司奶〔sai-nai〕的調。「唉。」 「你這手錶媠哦。」伊共我的手牽咧：「AP的呢！我是阿雪，請問哥哥按怎稱呼？」伊幼白的手骨頂懸，金爍爍的手環叮噹叫。",
    "paragraph_id": 573
  },
  {
    "title": "復活的人",
    "author": "胡長松",
    "text": "「阿典。這錶是阮某送的。」 「即呢好！有會送AP手錶的太太，我嘛想欲做查甫的呢，而且，若是我，就袂來遮啉酒矣，穩當佇厝裡共攬燒燒。」 「唉！」 「阿典哥哥，你直直吐大氣，心事哪毋講來鼻芳一下？我看你穿插，佇公家吃頭路著無？是位著公事？」 我酒一啉落，心情就較開矣。心雅的烏影就較薄矣。「伊有身矣。」 「真的！恭喜！」 「哼！毋過伊講欲提起來。痟查某！」 「噯喲，你莫遮受氣啦。阮查某人，有阮的苦。",
    "paragraph_id": 574
  },
  {
    "title": "復活的人",
    "author": "胡長松",
    "text": "」 「啥物苦？」 「喂！囡仔也毋是你塊生著無，你當然毋知苦。」 「妳才毋知咧！一枝家私挖落，親像剾痞〔phí〕按呢共囡仔剾落來。按怎講我嘛袂接受。」 「好啦！你袂接受，阿我接受，按呢這个世界拍平矣著無？五比五，兄弟象對統一獅。莫閣煩矣啦。我當咧想一个較歹勢个問題。」 「啥物問題？」 「你袂使笑，嘛袂使閣受氣哦。」 「你講。」 「我咧想，你下底的頭敢有一隻sexy的金龜？我敢會使看覓咧？",
    "paragraph_id": 575
  },
  {
    "title": "復活的人",
    "author": "胡長松",
    "text": "」 伊的手直接伸過來，掟〔tēnn〕佇我兩支跤腿中央。彼的部位雄雄碇〔tīng〕起來。「妳欲佇佗位看？」 「你綴我來。」 按呢，伊就牽我的手行對後壁去。後壁彎彎斡斡，閣peh一支足隘的樓梯起哩，了後閣彎彎斡斡，行入一間房間。有一寡臭氆味，毋過無要緊，彼个叫做阿雪个芳水味，共一切崁過。彼暝，我佇彼頂眠床頂，毋捌感覺家己遮呢碇過。親像猶未溶的冰角。彼个叫做阿雪的查某的叫聲予規个房間攏沁〔sìm〕起來。",
    "paragraph_id": 576
  },
  {
    "title": "復活的人",
    "author": "胡長松",
    "text": "第一遍我毋免煩惱會吵著隔壁的人，更加毋免去煩惱會吵著隔壁的老人。我感覺規个房間攏欲崩去。彼暝我本底共家己講，規氣就離家出走好啦。我對 Pub行出來的時，逞乘〔thíng-sīng〕放縱的身軀佇忝頭裡予無通敨縛的寂寞箍圍。黃色的路燈耀佇路樹，葉影搖顯，親像一枝炭筆畫佇玻璃櫥窗，彼是已經歇睏的商店，店歇睏矣，毋過櫥窗電火猶著〔to̍h〕咧。",
    "paragraph_id": 577
  },
  {
    "title": "復活的人",
    "author": "胡長松",
    "text": "櫥窗玻璃頂貼四字「聖誕快樂」，內面的假人穿一軀烏色的羊毛套裝，坐佇一條椅頭仔，金色的旆鏈佮金色的腰帶予彼軀衫充滿優雅的氣味，是心雅愛穿的彼个風格的衫。烏色的布料佮伊瘦閣白的皮膚是真鬥搭的。風格，這嘛是我去到台北了後才敢講出喙的詞。所有都市人攏真熟似的語詞。毋過，風格，佇仝一个時間，佇我想起心雅的面佮伊四常佇眠床頂的形影的時，予我反腹。彼个形影成做無聲的風格，只是虛無的殼。",
    "paragraph_id": 578
  },
  {
    "title": "復活的人",
    "author": "胡長松",
    "text": "無高潮，嘛無失落的殼，佮一切的風格像款，只是予人擲佇遐：「與我無關」。與我無關。親像一个喝聲。顛倒，拄才佇Pub內間的眠床頂，彼个查某人褪光光的形體予我把握著一種感覺的實體。佇黯淡的眠床頂的物件才是真的敢毋是？位火紅（假若血？）的燈火內面變動的肉體的世界，活跳跳，位一切的風格裡出脫，碇硞硞，成做時間的實在的切片。敗德。我像時想著的是按呢的詞。毋過，我嘛因為這个詞，成做另外一个獨立的存在。",
    "paragraph_id": 579
  },
  {
    "title": "復活的人",
    "author": "胡長松",
    "text": "Ek-sistence。親像浮佇水面的一个新的水泡，是水底世界毋捌有的新的實質。我竟然佇水泡的輕浮內面感受著報復的快意，伊假若救我脫離彼个虛無的苦海。我徛佇櫥窗頭前，佇搖搖顯顯的葉影裡想起心雅掔〔khiàn〕頭問我：「Honey!你愛我嗎？」的面容，逐遍當代誌結束了後伊攏按呢問我。就親像不時愛確定伊買的電器的功能維持佇正常。可能伊有身彼日嘛是按呢掔頭問我的。「愛啊。為什麼老是這樣問呢？",
    "paragraph_id": 580
  },
  {
    "title": "復活的人",
    "author": "胡長松",
    "text": "」 「我不能問嗎？」 「妳當然可以問。但妳不覺得我自己想說的時候才說比較真誠嗎？」 「但難道你現在不真誠嗎？」 「我也不是這個意思。簡單講，現在是真誠的，但是，我也可以在最合適的時候說……」 「簡單講，你不總是愛我的，對嗎？」 「話不能這麼說。」 「那要怎麼說呢？你並非時時刻刻愛我對嗎？」 「不能這麼說。時時刻刻是奇怪的詞。當我們論起自己的那一刻，自己就變了，變成了虛假的自己。我老是討厭我自己。",
    "paragraph_id": 581
  },
  {
    "title": "復活的人",
    "author": "胡長松",
    "text": "而且，誰能宣稱『時時刻刻』愛著誰呢？」 「你說得對，可憐的Honey，那個人就絕對不會是我。」 逐遍伊佇按呢的時陣就賭氣反身過去，共電火擢〔tioh〕化。我的心肝頭有一種酸微。伊有身彼日嘛是按呢反身過去的。我按呢想。我閣想著伊講欲提起來的囡仔，予我感覺著性命的孤獨。假若無意中坐一班車來到這个世界，佇車站等無伊的爸母，閣家己坐車轉去的囡仔。毋知位佗位來，嘛毋知轉去佗位。",
    "paragraph_id": 582
  },
  {
    "title": "復活的人",
    "author": "胡長松",
    "text": "一想著按呢，我雄雄足想欲哮，毋過哮袂出聲。樹葉予風吹落來。我並無法度離家出走，只有一步一步行轉去厝裡。心雅佇房間內面等我。伊猶袂睏。伊問我去佗，用一種受傷的目神看我。「揣妓女。」我心內足想欲按呢共應，毋過我無勇氣。「只是去行行咧。」我講。「這麼晚，還有哪裡可以走？」 「公園那裡。我去公園裡坐一下。」 「那裡有什麼？」 「沒什麼。」 「什麼是『沒什麼』？」 「就是『什麼也沒有』。",
    "paragraph_id": 583
  },
  {
    "title": "復活的人",
    "author": "胡長松",
    "text": "」 「除了『什麼也沒有』呢？」 「我愛妳。」 我足討厭我家己講出喙的話。毋過，佇彼个時刻，彼並毋是完全的白賊話。這予我愈討厭我家己。其實我猶是愛伊，尤其當伊用可憐的目光看我的時，就算彼是演出來的，我一看著伊細粒子的身軀佇悲傷內面勼佇眠床頂親像一塊荒田，我就予見笑佮同情佔領。我想起尚早尚早我佇圖書館看著伊的感動。「真的嗎？」 「當然是真的。",
    "paragraph_id": 584
  },
  {
    "title": "復活的人",
    "author": "胡長松",
    "text": "」 伊坐起身，共〈I’ll be your baby tonight〉囥入床頭音響，是Bob Dylan唱的。我親像轉去到T大邊仔的彼間咖啡廳。十幾年過去矣。伊用溫柔的眼神看我，用手掰我的頭毛，叫我共衫仔褲褪落來，當我褪好了後，伊叫我倒咧。我恬恬倒咧，我的慾望閣夯懸矣。伊叫我斡過，尻脊骿向伊。",
    "paragraph_id": 585
  },
  {
    "title": "復活的人",
    "author": "胡長松",
    "text": "伊金滑的指頭仔順我的後壁頷頸滑過龍骨、後壁腰佮尻川髀〔phué〕，我感覺家己親像是一隻狗仔，陽具親像毋是家己身體的一部份，再度翹碇起來。有一種講袂出喙的見笑，感覺家己是分裂的。我討厭我家己。我討厭我家己的一切。",
    "paragraph_id": 586
  },
  {
    "title": "復活的人",
    "author": "胡長松",
    "text": "Close your eyes, close the door You don’t have to worry anymore I’ll be your baby tonight 彼當時，並無想過按呢的未來場面，心雅捌佇彼間咖啡廳彈琴拍工過。叫做「木船」的彼間店。〈I’ll be your baby tonight〉，我永遠會記之心雅目睭半瞌彈這首歌曲的表情是遐爾迷人。",
    "paragraph_id": 587
  },
  {
    "title": "復活的人",
    "author": "胡長松",
    "text": "經過十幾年，伊無變老，佇某一方面，查某人的成熟加添佇伊繃絚的皮膚。伊目睭半瞌，微微喘氣，伊白泡泡幼秀的奶房咧出汗，我共伊的肩胛頭扶咧，轉一个身，予伊起來佇我的頂面。伊的長頭鬃披佇我的胸坎，綴伊的喘氣咧擺弄。",
    "paragraph_id": 588
  },
  {
    "title": "復活的人",
    "author": "胡長松",
    "text": "時間佇歌聲內面恬靜矣，親像Holderlin講的「詩意的棲歇」，我分裂的自我就假若歇佇歌聲內面互相握手、絚絚攬做伙…… Kick your shoes off, do not fear Bring that bottle over here I’ll be your baby tonight.我竟然就按呢接受一切。奇怪的接受。最後，是我載心雅去共囡仔提掉的。除了逃旋，我並無為著這件特別表達啥物。",
    "paragraph_id": 589
  },
  {
    "title": "復活的人",
    "author": "胡長松",
    "text": "我無歡喜心雅共囡仔提掉，毋過，到底是因為我佮意囡仔抑是因為我無機會選擇？我一直無確定──抑是因為驚惶爾爾？驚惶啥物？佇病院，醫生講，簡單的手術，甚至連蹛院嘛毋免。「親像挽一支喙齒爾爾。」醫生特別現出伊有喙齒的笑面予我看。我坐佇手術室外面的時，一直想像伊提一支火鉗〔ngeh〕伸入心雅的子宮共伊的喙齒鉗出來的奇怪的畫面。子宮內面的彼个喙齒號，按怎嘛抹袂消。翻轉就是悔改。",
    "paragraph_id": 590
  },
  {
    "title": "復活的人",
    "author": "胡長松",
    "text": "是按怎這句親像跳針仝款一直掰袂走咧。我佇眠床頂反甲天光，山跤，早起的空氣有予人清醒的氣味。假若連草葉嘛精神甲。毋過我猶是真無神。我的目睭內一直是心雅倒佇手術床兩枝跤開開的畫面，一直想欲吐。「你看，若共厝拚好，免錢予你蹛按怎？」 天光了後無偌久，蕭茉莉照晉前講的時間騎烏堵拜來載我。伊的小妹有一間厝佇鳳梨園較過彼爿。一排透天厝的其中一間，是序大人放的。",
    "paragraph_id": 591
  },
  {
    "title": "復活的人",
    "author": "胡長松",
    "text": "伊的小妹嫁去都市罕得轉來，所以，彼間厝攏拜託伊鬥顧。蕭茉莉倩〔tshiànn〕我共拚掃，講欲工錢予我。針對有工錢的物件，現此時的我是袂去拒絕的。「喂，蹛佇遮嘛袂嫼呢！」 「才閣看。」 我感覺蕭茉莉話中有話，捎〔sa〕無。我想起伊嘛捌是生囡仔這項的受傷者。妊娠毒血，先生愛伊拚性命共囡仔生落來。伊為著家己的性命，只好共囡仔犧牲，這是啥物複雜的體會？",
    "paragraph_id": 592
  },
  {
    "title": "復活的人",
    "author": "胡長松",
    "text": "彼間厝無細間，雖然看會出近期少人行踏，毋過家具攏齊全，猶有生活的氣味，算是維持甲袂嫼。伊麻微仔笑，假若心情真好。客廳的櫥仔頂有幾張家族相，蕭茉莉佇內面，伊的身邊徛一个查甫人，我臆是伊的前翁。生一个斯文款，看袂出是會共薰tshuh佇家後的面的彼款查甫人。伊可能有注意著我咧斟酌彼个人。「我有時足好賢，恁頭殼內面到底是囥啥物？」 我知影，伊的意思是，恁「失智者」的頭殼到底是攏咧囥啥物？",
    "paragraph_id": 593
  },
  {
    "title": "復活的人",
    "author": "胡長松",
    "text": "而且，親像是咧共我試探啥物才按呢問的。「鞏〔khōng〕咧，啥物攏無。」 伊哈哈哈笑起來。真是好笑神的查某。「鞏〔khōng〕碇碇，親像一粒石頭，夆吊佇遮。嘛毋知啥人來吊的。」 「哦？」伊共笑面收起來，用正經的眼神看我。「就是譀古。有時感覺莫名其妙。嘛假若雄雄夆送入來枷牢，毋知過去，毋知未來，啥物攏毋知，干焦知影已經夆判死刑。」 佯講是失智者的想法，窮實嘛是家己的性命體會。",
    "paragraph_id": 594
  },
  {
    "title": "復活的人",
    "author": "胡長松",
    "text": "一出世，莫名其妙予人佇頭殼額仔搕〔khap〕一个火灰印。莫名其妙帶〔tài〕著咒懺。莫名其妙讀冊。莫名其妙離鄉。莫名其妙愛著心雅。莫名其妙結婚。莫名其妙予人起訴。莫名其妙共車駛入溪崁。莫名其妙逃離開台北。莫名其妙來到山跤。莫名其妙看著江文達的書類。莫名其妙直直轉踅、轉踅、轉踅……轉踅的人總有一工愛死，這个事實佮莫名其妙予人判死刑嘛無啥物精差。問題是，意義佇佗位？我無誠實衝入溪崁的意義佇佗？",
    "paragraph_id": 595
  },
  {
    "title": "復活的人",
    "author": "胡長松",
    "text": "相對來講，若誠實失智，無的確會較好過淡薄仔。荒譀的性命。荒謬。我佇心內想欲大聲喝。我講了，話假若堅凍。兩人之間陷入死恬。一陣風共布簾仔吹懸懸。伊的面親像予我的話驚著，扭曲，喙半開，兩爿的喙髀塌〔lap〕落。「夆判死刑。我知影彼个感覺。」蕭茉莉的面悲哀，目睫毛垂落來，伊耳蒂邊的傷痕親像一隻蚼蠅，綴伊的喘氣咧振動。伊的聲喉嘛雄雄黯淡落來，親像湧拍上岸了後，湧聲予沙埔沓沓仔吸去。",
    "paragraph_id": 596
  },
  {
    "title": "復活的人",
    "author": "胡長松",
    "text": "「彼當陣佇病院，醫生共我講的時，就是一款判死刑的感覺……而且，是我佮囡仔其中一个的死刑。」 「就是莫名其妙。」伊憂憂仔講，恬恬坐落膨椅。「最後是我活落來，毋過，嘛假若死去仝款。就是莫名其妙嘛！」伊哭出聲。肩胛頭躄躄惴〔tshuah〕。我驚一趒，感覺伊並毋是親像晉前表面看起來的遐爾輕浮。某一方面來看，我真欣賞伊有話直講的性地。「妳是代替伊活的。」 「我才無資格！我無資格！",
    "paragraph_id": 597
  },
  {
    "title": "復活的人",
    "author": "胡長松",
    "text": "」 伊親像一隻消風的雞母勼佇膨椅頂懸，掔頭看我，規个面攏是目屎。心雅倒佇手術床的畫面直直跳入來我的頭殼，閣有伊子宮內底的喙齒號，假若反耀佇我面前這个查某人的目睭。我的胃滾絞甲，胃酸溢到胸坎。胃酸予心肝疼甲假若有一支足長閣足燒的銀尖揻〔ui〕過，鑽〔tsǹg〕對跤脊骿去。3   位蕭茉莉怹小妹的厝轉來，已經是中晝矣。大禮拜六，莎容無上班，佇灶跤煮吃。",
    "paragraph_id": 598
  },
  {
    "title": "復活的人",
    "author": "胡長松",
    "text": "難得江木枝歐吉桑無出門，恬恬坐佇客廳變一台機器，看著親像是一款細型的放影設備。伊的面比這段日子以來的任何一工攏閣較恬，無任何因為做這件代誌所起致的表情變化。親像無風的湖面。伊掔頭，用茫茫的目神看我，親像我是佮伊第一遍見面的人；毋過，就算第一遍見面，伊對我已經無新奇的趣味。我的目神佮伊的相接的時，伊的目神並無因為按呢進退，親像嘛只是共我當做另外一粒石頭爾爾。",
    "paragraph_id": 599
  },
  {
    "title": "復活的人",
    "author": "胡長松",
    "text": "我看入伊的眼神（伊的正蕊已經失明矣），卻揣袂著焦點，假若我家己跋入佇一片暗夜。了後伊恬恬，偃頭繼續做伊的代誌，親像無針對任何人，只是喙裡踅踅念：「你佇內底。」 我毋知影伊的意思。「恁頭殼內面到底是囥啥物？」蕭茉莉的話轉來佇我的心頭。我雄雄感覺歐吉桑的眼神內面是無神性嘛無罪性的所在。驕傲、貪心、淫邪、嫉妒、憤怒佇伊的心內無權；謙虛、慷慨、聖潔、寬容、耐心嘛像款佇伊的心內無位。",
    "paragraph_id": 600
  },
  {
    "title": "復活的人",
    "author": "胡長松",
    "text": "伊就親像伊所坐的椅仔仝款「堅碇」的存在，成做我現此時所搬演的角色的見本。這到底是啥物的一个世界？失智就是Mawa。我心內按呢想。Mawa，江文達講是死的天使，李春岫講的大魚，共約拿吞落腹肚的堅碇的阻隔──這敢是我逃離開一切所欲追求的、「堅碇」的存在？「夆判死刑。我知影彼个感覺。」拄才蕭茉莉悲哀的面閣來到我的面前。毋是，佇我面前的堅碇，並毋是悲哀，毋過，嘛毋是無悲哀。只是失去一切本質佮意義的存在。",
    "paragraph_id": 601
  },
  {
    "title": "復活的人",
    "author": "胡長松",
    "text": "其實我捌想過誠實結束這場性命，佇落雨的大橋頭閣有別位。毋過，最後是按怎無按呢進行？我嘛講袂清楚。大約是想講，假使連死都毋驚，按呢，就假若一个死刑犯，用本底愛死的代價來完成一个啥物，就相對無額外的損失矣。聽講足濟死刑犯有簽器官捐贈的同意書，大約是按呢的心情吧──比如若用死刑犯的性命去解決一个獨裁者，這對死刑犯抑是對這个世界，就是算會和的代誌──大約是按呢的荒譀的想法，才無予我隨行上彼條路。",
    "paragraph_id": 602
  },
  {
    "title": "復活的人",
    "author": "胡長松",
    "text": "毋過，我到底咧聽候啥物？我離開台北來到遮，除了成做眼前親像石頭的「堅碇」的存在以外，我閣咧聽候啥物？我佇歐吉桑親像茫茫暗夜的無焦點的目神內面想的是這一切。尚無，嘛去試看覓仔毋捌啖過的滋味、毋捌看過的景色、毋捌聽過的聲、毋捌做過的夢、毋捌愛過的愛……既然連死都毋驚，這一切，就攏揣有理由矣。閣何況，揣出一个全新的身份，並毋是完全無機會。喀啦一聲，老人手裡的機器誠實紡起來，佇小小的螢幕出現一个青年的面。",
    "paragraph_id": 603
  },
  {
    "title": "復活的人",
    "author": "胡長松",
    "text": "是我捌佇相片看過的江文達。伊那講話，手那比，可惜，聲音的部位可能有故障，干焦偆影像，袂輸是默片。我一直斟酌伊的喙形佮伊頭殼額仔的彼隻金龜，毋過我完全無法度想像伊咧講啥，干焦感覺彼隻金龜假若佇伊的面咧趖。我感覺著一種轉化，親像我家己頭殼額仔彼个胎記，堅做痞〔phí〕予人掐〔khàng〕起來。",
    "paragraph_id": 604
  },
  {
    "title": "復活的人",
    "author": "胡長松",
    "text": "毋是，彼个「轉化」嘛袂使講是雄雄來的；應當講是當我咧讀江文達的批信的時，就沓沓仔咧進行的，就假若伊的性命用話語的形式進入我的體內，成做我當咧漲大的新的性命。阿我除了伊的話語，甚至對伊猶無其他的了解。這个轉化，是毋是江佇批裡所寫的「翻轉」？我無法度否認，這个已經失蹤十八年的（尚有可能是早就已經死去矣）、佮我仝年的青年，伊的話語內面竟然有一个特別的啥物，假若直直佇我的血管裡流動。",
    "paragraph_id": 605
  },
  {
    "title": "復活的人",
    "author": "胡長松",
    "text": "尤其是當伊講起愛的一切的時，有一種足黏瘍〔liâm-siûnn〕的啥物流入我體內，流入我的孔喙，共怹添補起來。甚至予我錯覺，因為伊的話語，我竟然沓沓成做伊矣── ──若是江文達，會按怎想？這二日，這種想法有時會雄雄跳入來，變做翼股仝款湊〔tàu〕佇我的頭殼。當我看著螢幕的伊的面的時，這的想法更加強烈。伊看起來親像佇河邊。足闊的河口，遠遠看會著河海交界的水面有蚵仔棚。「你佇內底。」老人按呢講。",
    "paragraph_id": 606
  },
  {
    "title": "復活的人",
    "author": "胡長松",
    "text": "後一幕，一个查某人目睭瞌瞌倒佇眠床，閣後一幕，一群查某囡仔（我無法度確定內面敢有莎容）提一枝竹篙共一領氆色的衫展做人形，那叫那喝佇溪邊跑走，氆色的人形佇怹手裡轉踅，怹一直走到盡尾，共竹篙佮衫攏擲入溪裡，了後佇溪邊抾一枝樹枝，佇頂懸結五色的彩帶，仝一群人那笑那跳，夯彼枝五彩的樹枝走轉來。仝款是無聲的默片。「伊今仔日的狀況特別差。若無棄嫌，就做伙吃好矣。」莎容按呢共我講。伊共飯菜款好矣。",
    "paragraph_id": 607
  },
  {
    "title": "復活的人",
    "author": "胡長松",
    "text": "「影片內底有一个查某人，是誰〔siáng〕？」我問伊。「我的阿母。伊過身彼工。阿爸，吃飯矣。」伊斡頭大聲喝，驚歐吉桑聽袂清楚。大聲喝已經是一个習慣矣。「吃飯咯！！」伊行過，牽伊的手。歐吉桑共頭夯起來。無啥物表情。「你袂枵喔？」 「人活咧，毋是焦靠吃物。」 「我知啦！阿你無吃欲按怎行路著無？」 老人笑矣。「伊的病情有時好有時歹。笑的時就感覺較好。」 我感覺奇妙，單純的笑容裡出現一種神性。",
    "paragraph_id": 608
  },
  {
    "title": "復活的人",
    "author": "胡長松",
    "text": "我想著江佇批裡講過伊的老爸會唱甲流目屎的老聖詩。「妳敢有聽過一首聖詩，歌詞有啥物『白較贏雪』？」 坐好勢了後，莎容共老人添飯的時，我按呢問。「哦？」 莎容的表情假若是講我問伊一个真奇怪的問題。毋過，坐佇邊仔的老人煞雄雄大聲唱起來： 我主，我救主，我真愛得完全，求你歡喜踮佇我心到永遠； 予私慾攏消除予我心清白，求主共我洗，予我白較贏雪。白較贏雪！清白較贏雪！求主共我洗，予我白較贏雪！",
    "paragraph_id": 609
  },
  {
    "title": "復活的人",
    "author": "胡長松",
    "text": "這个老人佇我的面前忘情唱歌，就假若一个囡仔，唱咧唱咧，目屎就流落來。尤其伊青瞑的正蕊目睭擒著目屎的模樣予我足深的印象，親像含水的玻璃珠。失去焦點的玻璃珠，當然毋是咧看我，毋過因為向我，閣親像咧看我，抑是看我後壁的啥物。抑是看著十八年前的江文達？我按呢想。擲入溪裡的竹篙佮氆色的衫，敢是江文達對家己性命的預言？我知影足濟藝術家攏有這个能力。Mawa的對面，就是Uma，是柔軟的性命天使，是田園，是生湠。",
    "paragraph_id": 610
  },
  {
    "title": "復活的人",
    "author": "胡長松",
    "text": "當老人開始唱歌，Mawa就退位，進入Uma的世界。若江文達佇咧，敢會按呢講：目屎就是Uma。莎容用一種著驚的表情看伊的老爸，閣斡頭用仝款著驚的表情看我。我想，我的問題等於共莎容承認我並毋是失智者。雖然伊可能早就料想著矣，毋過這个承認猶是予我的內心一个脆弱感。伊可能會共我當做騙子抑是罪犯矣。伊頭偃低，共飯碗抵去老人面前，因為受氣發面紅。我想著，這是我第一遍坐佇遮佮怹食飯。「其實我並無啥物病。",
    "paragraph_id": 611
  },
  {
    "title": "復活的人",
    "author": "胡長松",
    "text": "我佇房間看過您哥哥的批信。」我對我講出喙的話嘛驚一趒。伊夯頭看我，毋焦發面紅，假若氣甲攏富紅疹矣，喙齒根咬絚絚。伊一定足受氣的。我按呢想。共我想做賴鐵彼款的嘛無的確。「遐的批信予我想起一寡物件。」我無算講白賊。「我去過伊的學校。」 伊用梟疑的眼神看我，假若是講：我想，你根底就是啥物攏會記之的騙子。「我看過伊辦的攝影展。有印象。」 「哦？」 「毋過你憑啥物看人的批？」 「我無算刁工的。",
    "paragraph_id": 612
  },
  {
    "title": "復活的人",
    "author": "胡長松",
    "text": "」我共伊講：「本底我是欲放棄一切的人，才會綴歐吉桑轉來遮。既然講欲放棄一切，嘛無特別去想啥物。雖然看伊的批信有較失禮，毋過因為按呢，我親像佇頭殼內共一寡物件揣轉來。對這點來講，我真感謝江文達。」 我對家己自然講出「轉來」二字感覺驚奇。無該當會自然走出這二字，毋過想著的時已經講矣。本底愛死的，我敢會是佮江文達轉換的彼枝五色的樹枝？「我這二工咧想一个可能。",
    "paragraph_id": 613
  },
  {
    "title": "復活的人",
    "author": "胡長松",
    "text": "」佇吃飯的時我講：「妳欠人的彼十八萬，若是我先替妳還，妳才閣沓沓還我，妳想按怎？」 莎容喙開哈哈，假若聽著恐怖的代誌。「十八萬？你哪會有？」 「我紮出來的。」 「你的？」 「是啊，我的。」 經過一站的梟疑了後，伊大力搖頭。「無可能。就算誠實是你的，我嘛無可能提你的錢。」 「我毋是欲予妳。只是先借妳。」 「袂使。」 「妳斟酌聽。蕭茉莉有講著，妳的工場當咧風聲欲裁員，妳先用我的還，莫煩惱這條。",
    "paragraph_id": 614
  },
  {
    "title": "復活的人",
    "author": "胡長松",
    "text": "」其實我像時嘛熠過頭殼額仔的整容手術。心頭搐一下。「袂使。完全無理由。無理由！」 「我這馬蹛佇遮就是理由。」當我按呢講的時，我感覺我的心已經完全脫離本底彼个「堅碇」的搬演。這馬，無人會認為我是失智的人矣。我按呢想。「無可能。一點仔理由都無。」伊親像受侮辱，碗箸囥落共我凝〔gîn〕，假若是講，你到底有啥物企圖。「妳聽我講，我本底是欲離開一切的死人矣。",
    "paragraph_id": 615
  },
  {
    "title": "復活的人",
    "author": "胡長松",
    "text": "假使會使做一件啥物，按呢，我凡勢會使位死人的世界回復轉來做一个活人。這就是理由。所以，講是我幫贊妳，不如講是拜託妳予我一个會使自由做出啥物決定的機會。」 伊繼續搖頭。我想著，我凡勢會使直接去揣賴鐵。伊一定感覺我是痟的。我按呢想。我偃頭扒飯。佇一陣恬靜了後，我問伊另外一个問題。「到底妳的哥哥是按怎失蹤去的？」 「你是按怎欲問這？」 「坦白講，我對伊的一切攏真有興趣。",
    "paragraph_id": 616
  },
  {
    "title": "復活的人",
    "author": "胡長松",
    "text": "妳敢袂感覺足拄好，確實阮的頭殼額仔，佇像款的位置攏有一个胎記？」 「這無啥物了不起。」 「是無啥物了不起無毋著。毋過我對伊的性命經歷真有趣味。」我細膩仔講：「敢講連妳嘛無清楚？」 「我哪有可能無清楚？其實講嘛無要緊，是佇一遍激烈的衝突內底，佇港喙遐，予一群穿烏衫的掠去的。彼遍的衝突有上報紙，瓦斯、汽油彈攏出來矣，足濟人受傷。」 「妳敢有在場？」 「無。」 「按呢，我愛問啥人較知影？」 「潘水亞。",
    "paragraph_id": 617
  },
  {
    "title": "復活的人",
    "author": "胡長松",
    "text": "」 當我閣欲問落的時陣，老人的喙發出「喔！」的聲，這遍伊的眼神囥佇莎容的面，老人足認真共伊相，親像欲用時間來確定伊講話的真假。「假使無方便，我這兩日嘛拍算欲離開矣。只是，想欲參加年尾的慶典。其實陣頭嘛無差我一个。這段時間真多謝妳的包容。」我共莎容按呢講。「其實無啥物。我想過，你佇遮對我的阿爸有好處。伊假若位心內認定你就是我的兄哥，這予伊較穩定。就算只是欺騙家己，伊假若因為按呢嘛較好過一屑仔。",
    "paragraph_id": 618
  },
  {
    "title": "復活的人",
    "author": "胡長松",
    "text": "伊敢知影伊咧欺騙家己，這是我直直想的問題，毋過，無人會使知影。總講一句，除非你已經知影欲去佗位，若無，暫時留佇遮對我並無啥物困擾。」 「歐吉桑的病情敢有較穩定矣？」 「有一站愈來愈嚴重矣，這站的話有較恬，嘛較無四界走。這馬我共伊箍一條有晶片的手鍊。若走無去，派出所會共伊送轉來。」 「歐巴桑的死可能對伊是足大的打擊。」我想起捌讀過因為悲傷造成失智按呢的病例。",
    "paragraph_id": 619
  },
  {
    "title": "復活的人",
    "author": "胡長松",
    "text": "這个看法是我位文達的批信佮晉前聽蕭茉莉所講的推論的。我位莎容的面色看著疑問的表情，所以我主動補充：「我捌聽過蕭茉莉講，而且你的兄哥佇批信內面嘛有講過。」 「我的阿母過身了後，我的阿爸共家己用悲傷的膜包起來，幾落月日無講話，我會使體會我的阿爸的心情。阿母是堅定的人。有時，我甚至感覺伊是一个反抗者。」 「反抗者？」 「是。反抗者。我的爸母是自由戀愛結婚的，佇彼个歲是少有的代誌。",
    "paragraph_id": 620
  },
  {
    "title": "復活的人",
    "author": "胡長松",
    "text": "我的阿母是港喙烏索村的人，我的阿爸較早佇港喙的石油公司吃頭路，兩个人透過阿爸的同事熟似的。阮兜是幾代的基督徒，希望結婚佇教會舉行，毋過阿母的後頭厝堅持愛照古禮迎娶；阮阿公講，古禮愛拜中國神中國鬼，袂使，所以二家冤起來。最後阮阿母是家己一个人坐牛車位烏索村來到山跤教會佮阮阿爸結婚的，等於佮伊的後頭斷路嫁予阮阿爸的。」 「原來是按呢……」 我想起江佇批信內面嘛捌講過一部分的情形。",
    "paragraph_id": 621
  },
  {
    "title": "復活的人",
    "author": "胡長松",
    "text": "「較可惡的是晉前遮的鄉霸佮烏索彼爿的人有交插，愛揣教會的人麻煩，逐擺就借廟做醮的機會，為著欲掌權，就煽動村民對教會鬧事，尤其彼个鄉霸知影阮阿母的代誌，時常轉去伊的後頭厝生話咒懺，總講一句，怹袂甘願我的老母快活過日。」 「做醮？仙姑祖敢毋是平埔的阿立祖，嘛有做醮？」 「我捌聽阮老爸講過這个問題。伊認為平埔的阿立祖敢是啥物仙姑祖，這本底就足有疑問的，毋才會有做醮這款漢人廟才會有的代誌。",
    "paragraph_id": 622
  },
  {
    "title": "復活的人",
    "author": "胡長松",
    "text": "阮兄哥嘛捌為這佮潘水亞相諍過。」 「怹是按怎諍？」 「其實足簡單的。阮兄哥認為愛過濾仙姑祖的漢人宗教，恢復平埔的精神本質。毋過水亞認為，按呢傷困難矣，根本揣無氣力一步行到遐，伊認為愛結合本底佇仙姑祖的氣力，全面進行戰鬥。」 「戰鬥，伊是按呢講的？」 「是啊。伊就是按呢講的。」 「所以這个想法其實怹足早晉前就咧討論矣？」 「是矣。算起來是二十冬前的代誌矣。有夠緊。我的阿母嘛過身欲二十冬矣。",
    "paragraph_id": 623
  },
  {
    "title": "復活的人",
    "author": "胡長松",
    "text": "」 莎容的話予我驚奇，好親像是將歐巴桑的死佮平埔命運的討論牽連做伙咧看待，予我足深的印象。「妳咧講的時，我有一个奇怪的印象，假若歐巴桑是因為伊的『反抗』才死的。」 「咦？」 「我的意思是講，假使自頭伊就接受後頭厝的安排，按呢，可能就袂有遮的遭遇，當然，佇咱面前的這一切就攏無存在矣。包刮伊的『死』佮恁兄妹仔的『生』。」 「我有時感覺就是禮俗共伊害死的。",
    "paragraph_id": 624
  },
  {
    "title": "復活的人",
    "author": "胡長松",
    "text": "佇意志內面伊欲對抗，毋過，伊佮我的外公之間有切袂斷的爸囝情，這是無法度反抗的，是伊憂鬱的起頭。悲哀的是，伊比我的外公較早死，到死了後猶無得著後頭諒解。我有時梟疑，伊反抗的結果是按呢，敢袂傷過稀微矣？」莎容吐一个大氣。「若位現象來看，伊『反抗』的意義就佇恁兄妹的存在頂懸落實。",
    "paragraph_id": 625
  },
  {
    "title": "復活的人",
    "author": "胡長松",
    "text": "」 「毋過我並無做啥物，我的兄哥佇阿母死後無偌久嘛失蹤去，這一切，攏親像是空的，有時，我甚至感覺著全部的過往假若攏封死佇阮阿爸的記持內面矣，就親像是綴伊的記持失蹤去，全部變做空的矣……」 伊用悲哀的口氣講： 「我甚至感覺，我干焦會使面對空空的過去來過下半世人矣。」 「真可怕。」 佇老人的面前，我親像是對我家己講出這三字。「真可怕。」 中晝佇一陣翕熱了後，對山區彼頭開始彈雷，紲落就落大雨矣。",
    "paragraph_id": 626
  },
  {
    "title": "復活的人",
    "author": "胡長松",
    "text": "我親像予莎容的話捒入雨聲的磅空，想法遮一陣遐一陣，Mahler第一號交響曲、標記Bruder Martin的送葬進行曲無張持又閣鑽入來我的頭殼。這回，是穿棕簑、夯手耙的我家己佇菜壟咧行軍的詼諧畫面，位足遠的所在，綴低音提琴佮木管的聲沓沓仔行倚來，我共手耙親像步銃仝款扛佇肩胛，一壟旋過一壟，沿路是水雞佇田溝的叫聲，怹位田溝跳出來綴佇我的後壁，變做一支軍隊行過落大雨的菜園。",
    "paragraph_id": 627
  },
  {
    "title": "復活的人",
    "author": "胡長松",
    "text": "我坐佇砛簷跤的椅條，想起「面對空空的過去來過下半世人」的莎容的表情，感覺心內一陣絞疼，毋是為著憐憫，是假若佇伊的這句話聽見家己命運的宣告。親像我一个人行佇拋荒的野地。──寧可親像野獸仝款滾絞流血，為著成做予人承認的『第一人』戰鬥。我想起江文達佇筆記寫的這句話。──重點是，欲予啥物人承認？我問家己，嘛親像是底佮江文達對話。你所講的戰鬥，到底是佮啥物人的戰鬥？",
    "paragraph_id": 628
  },
  {
    "title": "復活的人",
    "author": "胡長松",
    "text": "Mahler的送葬進行曲假若予雨擒稠咧矣，我佇雨中行軍的畫面嘛澹漉漉矣。──敢講這个胎記完全無值得你留戀的所在？「新人生」診所的醫生嘛是按呢問我的，毋過我猶揣袂著答案。雖然按呢，毋過，因為莎容願意對我講話，胎記所造成的阻隔假若漸漸咧拍破。我對江文達講著的基督教大魚（怹的話叫做Mawa）的故事真好奇，就共伊冊架頂懸的聖經掀出來看。佇約拿書記載，因為先知約拿無順服上帝，上帝安排一隻大魚共伊吞落腹肚。",
    "paragraph_id": 629
  },
  {
    "title": "復活的人",
    "author": "胡長松",
    "text": "約拿佇魚腹內三暝三日，伊對陰間的深處呼求，求上帝偃耳聽。約拿予上帝擲入海的深淵，大水共伊箍圍，伊祈禱講：「我落到山根，地的門將我永遠關稠咧。耶和華我的神啊，你卻將我的性命對深坑裡救出來。」伊祈禱了後，耶和華吩咐大魚，大魚就共約拿吐佇焦焦的地上。確實，地就是Uma，對大魚到地，是重頭生的過程，江文達對基督教神話的理解並無毋著。按呢，敢講我頭殼頂的胎記所代表的過去，就是阻隔我的大魚？",
    "paragraph_id": 630
  },
  {
    "title": "復活的人",
    "author": "胡長松",
    "text": "阿假使誠實有江文達的上帝，按呢，我的「地」，我的「Uma」佇佗位？雖然大雨落規下晡，我並無睏去，江文達佮李春岫的愛的故事予我一陣溫暖，假若共胎記所造成的阻隔漸漸拍破。這是心內奇妙的變化。佇假若大湧仝款欲共我崁過的雨聲裡，我進入一个無人會使攪吵的恬靜的夢。一直到我聽著有人敲門，我才對夢裡醒來。我煩惱敢會是彼个姓賴的閣來矣，假使伊來，我想，我規氣就共我的十八萬提出來予伊。結果我對窗仔縫看，並毋是伊。",
    "paragraph_id": 631
  },
  {
    "title": "復活的人",
    "author": "胡長松",
    "text": "是潘水亞。伊手裡提一包用皮紙橐仔貯咧的物件。莎容為伊開門。怹當然毋是遐爾生份。我想，怹是坐佇客廳講話，而且我想，怹袂想欲予我聽著。閣再講，雨聲是遐爾大。雖然雨聲親像大魚，毋過，我愈來愈確定，有一寡阻隔當咧拍破，假若阻隔本身嘛沓沓仔溶佇雨的內面。我沓沓佇規个天地的雨聲裡感受著性命的恬靜。門閣開矣，我想，莎容咧送水亞出門，我對窗仔縫看著怹徛佇門口咧躊躇啥物，然後，我看著莎容咧哭。",
    "paragraph_id": 632
  },
  {
    "title": "復活的人",
    "author": "胡長松",
    "text": "我想起無佇這个世間的蕭茉莉的囡仔佮莎容的囡仔。閣有我家己的。老人手裡，小小螢幕的彼群查某囡仔佇我的眼前跑走。4 Dementia，失智症，這字是我晉前佇為著欲假做失智者所揣的資料內底學的，這字是位拉丁文de-mens（意思是「失去-心智」）來的。失智的症頭有程度的差別，尚早期定定是位記持退化，尤其是位近期的記持退化開始，嘛時常會出現妄想的現象，我相信歐吉桑會共我認做伊的後生就是妄想的併發症。",
    "paragraph_id": 633
  },
  {
    "title": "復活的人",
    "author": "胡長松",
    "text": "伊的病可能是彼遍中風引起的，嘛有可能是沓沓發生的，毋過，佇我的觀察，伊的病情有時好有時歹，歹的時會完全沉入伊家己的世界，好的時，親像阮拄搪著的時，伊閣會使一捆頭講袂少話，尤其，對較久晉前的代誌猶會使記甲真明。總講一句，這款失去心智的過程是非常神祕的。",
    "paragraph_id": 634
  },
  {
    "title": "復活的人",
    "author": "胡長松",
    "text": "我發現佇伊病情較嚴重的時，眼神空虛，恬恬袂講話；毋過若搪著病情較好的時，伊甚至會使對我講笑──只是，面對我的時，共我當做伊的後生江文達的妄想卻是自來都袂變化，親像是佇伊心智的尚中心已經做好的決議仝款，絚絚佇伊的心肝頭釘根。這就是這个症頭尚奧妙的所在。",
    "paragraph_id": 635
  },
  {
    "title": "復活的人",
    "author": "胡長松",
    "text": "我相信，伊妄想的中心是時間的錯覺，佇這个錯覺內底，伊的後生江文達猶未對伊的生活裡失蹤，伊所有的講話就是以這做前提的，而且，這个時間假若是永遠攏袂變動的，就親像晉前有一工，佇一个安靜的早起，伊一个人坐佇伊的房間，看著我經過，共我喝。「我佮牧師討論過矣，這並無適當。」我行入去伊彼間親像古物商倉庫的房間的時，伊對坱埃〔ing-ia〕裡提一張有寫字的紙予我。我會認得彼个字跡，是江文達的。",
    "paragraph_id": 636
  },
  {
    "title": "復活的人",
    "author": "胡長松",
    "text": "彼可能是伊寫的，嘛可能是伊對佗一本冊抄落來的，假若是一截哀歌的歌詞： 阿多尼斯已經走矣，伊詩塔啊，請掣伊轉來， 伊詩塔啊，為何妳遐呢傷悲？為何妳為伊的失落傷悲， 親像一座城池底為伊的君主傷悲 為著田地裡無法度開花的花草 為著穗裡無法度生長的番麥？",
    "paragraph_id": 637
  },
  {
    "title": "復活的人",
    "author": "胡長松",
    "text": "阿多尼斯已經走矣，河邊攏無柳樹生長， 伊詩塔啊，妳為偉大的河流傷悲， 妳為田地傷悲，花草佮番麥攏袂生長 妳為水池傷悲，魚仔攏無影跡 妳為草原傷悲，野地已經拋荒 伊詩塔啊，請對陰間共阿多尼斯掣轉來。伊詩塔啊，請共妳所愛的阿多尼斯掣轉來妳身邊。「你講無適當？」 「著，無適當。」 「為啥物？我感覺這是足媠的一首哀歌。雖然我毋知這是當時寫的。」 「你哪會毋知咧，這是你的阿母死的時你抄落來的，你竟然毋知影。",
    "paragraph_id": 638
  },
  {
    "title": "復活的人",
    "author": "胡長松",
    "text": "」 「是按怎會無適當咧？」 「你聽予清楚，雖然昨昏我才佮你討論過，你講當你想起你的老母共細漢著痚呴歹育飼的你抱去彼个水潭的時，你心內就出現這首哀歌，因為這首哀歌內面的伊詩塔用悲傷的心向望阿多尼斯閣活轉來仝款遐爾疼你，所以予你按呢的聯想，這是有道理，毋過並無完全適當。」 伊繼續講： 「重點是你共Eros想甲傷過美好。",
    "paragraph_id": 639
  },
  {
    "title": "復活的人",
    "author": "胡長松",
    "text": "阿多尼斯原底是巴比倫的『主』的意思，後來變做巴比倫神明Tammuz的另外一个名，Tammuz佮伊絲塔的結合是古早巴比倫流傳的愛情神話，怹的結合嘛表示萬物的生湠，這是我共你講的無毋著。伊詩塔是巴比倫的Eros，伊是萬物生長所需要的，這嘛無毋著，毋過，對Eros的向望並無法度予咱拯救，甚至有時可能會致使罪惡。」 「哦？",
    "paragraph_id": 640
  },
  {
    "title": "復活的人",
    "author": "胡長松",
    "text": "」 「佇你所知影的巴比倫神話內底，伊詩塔入去陰間犧牲一切，位冥后手裡共Tammuz掣轉來人間予Tammuz復活，予萬物回復生湠的氣力，這是巴比倫神話美好的一面，毋過這只是表面的。你愛會記，Eros只是過程，毋是源頭。假使巴比倫的這个故事是歷史毋是神話，按呢伊無講出來的部份是：允准阿多尼斯復活的人並毋是Eros伊詩塔，甚至毋是故事內底的冥后。",
    "paragraph_id": 641
  },
  {
    "title": "復活的人",
    "author": "胡長松",
    "text": "你愛會記，萬權之上只有一个獨一的主宰，干焦伊會使予人復活，予咱拯救。」 「毋過我相信佇巴比倫嘛有怹的主宰之神。」我講。「怹有一个神明叫做Marduk可能接近主宰的神，類似希臘的宙斯，毋過，實際上並毋是，Marduk佮宙斯攏有足濟怹無管的物，比如講，怹並無完全管人間的代誌，所以若講怹的神話用Eros來進行拯救這只是表面的，因為怹對萬權的主宰並無概念。」 「是按怎無概念？",
    "paragraph_id": 642
  },
  {
    "title": "復活的人",
    "author": "胡長松",
    "text": "」 「巴比倫並無靈魂永生的觀念。怹的宗教是現實的，怹嘛祈禱，毋過怹祈禱所求的是現世的福，並毋是永生。巴比倫人佮希臘人差不多，佇怹心中，人攏愛死，死後只有一个所在通去，就是地獄。巴比倫人的心中嘛有天堂，毋過天堂干焦是予神明蹛的，人，死了後干焦有地獄通去，按呢的觀念，共Eros當做拯救是合理的，毋過，嘛是欠缺。神話內面的伊詩塔只是想欲共死去的阿多尼斯救轉來現世。我欲講的是，咱的上帝並無仝。",
    "paragraph_id": 643
  },
  {
    "title": "復活的人",
    "author": "胡長松",
    "text": "無毋著，咱嘛受Eros感動，人佮人之間互相相疼，因為Eros咱會生湠，甚至咱因為Eros愛上帝，毋過，救咱入去永生的是上帝，毋是Eros。按呢你敢理解矣？」 「我無法度理解。」 「你愛對永生去想。你一定會記咱一个先人江青豐的代誌，伊是我的高祖的小弟，是當初庄內信上帝的頭一批人，閣成做一个傳教師，為著掣伊的牽手信教結果，予伊的牽手後頭厝彼庄頭的人拍死。你敢有想過，若干焦有現世，哪有人會甘願殉教？",
    "paragraph_id": 644
  },
  {
    "title": "復活的人",
    "author": "胡長松",
    "text": "以殉教來講確實嘛是Eros推捒的，毋過，殉教者一定真清楚永生的代誌，伊知影拯救，是佇上帝，這才是聖經的道理。你的老母嘛是仝款雖然伊並毋是殉教。毋過，呵咾伊詩塔的巴比倫人可能連永生都猶無了解。」 彼工伊一捆頭共我講遮的話，予我惴一趒，嘛予我一个印象，假若是十八冬前伊現現就是按呢對伊的後生講話的，自彼遍了，我開始按呢想：伊是毋是誠實對江文達講過遮？也江文達會按怎反應？",
    "paragraph_id": 645
  },
  {
    "title": "復活的人",
    "author": "胡長松",
    "text": "甚至我幾落遍重讀江文達的批信，那來那感覺批信內面有部份可能嘛是彼時陣對伊的老爸的回應──毋過，伊按怎會雄雄失蹤咧？我閣會記，為著彼遍歐吉桑雄雄共我講遐濟奇怪的話，我去到彼間古早的山跤教會。彼間教會佇溪邊，一棟用大石疊起來的歐式老建築，紅瓦雙倒水的厝頂趨落來，大門開佇山牆，佇大門佮厝頂之間有一面彩繪玻璃窗，白色柴質的十字架峙佇厝頂。",
    "paragraph_id": 646
  },
  {
    "title": "復活的人",
    "author": "胡長松",
    "text": "大門入去是有足濟長椅條的禮拜堂，佇禮拜堂的後壁面有另外一个小門，小門入去是一間小小的辦公室，彼个姓李的老牧師就佇內面咧讀經。我對伊表明來意，問伊敢知影伊詩塔出現佇聖經的佗位。「伊詩塔？」伊講：「足久晉前，嘛有一个少年人問過伊仝款的問題。」 「江文達？」我按呢講。然後伊就用驚奇的目神看我。",
    "paragraph_id": 647
  },
  {
    "title": "復活的人",
    "author": "胡長松",
    "text": "我注意著伊的頭殼足圓，尤其足闊的頭殼額仔攏是皺痕，咖啡色的皮膚佮齊白疏疏的頭毛造成足深的對比，伊的眼神金閣有力，親像欲看入我的靈魂。我就共彼首有伊詩塔的詩提予看。「是文達無毋著。」伊按呢講。我表示，彼首詩是江木枝歐吉桑提予我的，按呢，伊就用一種熟練的手勢共聖經掀予我看：「佇遮。」伊講：「耶利米書7章18節。」然後伊叫我共經文讀出來。「你無看見嗎？",
    "paragraph_id": 648
  },
  {
    "title": "復活的人",
    "author": "胡長松",
    "text": "囝兒抾柴，老爸焚火〔hiânn〕，婦仁人撨麵做餅，獻予天后，閣對別號的上帝灌奠，欲激我受氣。」 我讀了，伊講：「內面的天后，就是你講的伊詩塔。上帝無歡喜人拜伊。」 「這是按怎講？」 「西元前586年，巴比倫人的加爾底亞帝國共猶太國滅去，猶太人成做奴隸，耶利米就是彼个時代的人。彼時陣的巴比倫人就是拜伊詩塔。",
    "paragraph_id": 649
  },
  {
    "title": "復活的人",
    "author": "胡長松",
    "text": "巴比倫本身就是罪惡之城，遐有一座深入雲中的懸塔，雄雄看袂輸一座山，有史家考證講彼就是巴別塔，塔頂有一座金光熠熠的巴比倫神殿，內底有神桌佮一張大床，桌頂是黃金，床頂是一个美女，這兩項攏是欲隨時獻予怹的神用的。離彼座塔無遠的所在，有神廟佮一座大門，彼座大門就叫做伊詩塔門。伊詩塔，是巴比倫的愛情佮性慾之神。",
    "paragraph_id": 650
  },
  {
    "title": "復活的人",
    "author": "胡長松",
    "text": "另外，根據後來Herodotus的記載，古早的巴比倫人有一个習慣，就是逐个查某人一生中必需要有一遍去怹的神廟坐，佇遐佮無熟似的查甫人行淫，無予查甫人揀著晉前袂使離開彼个座位，若查甫人共錢擲予伊，就表示揀著伊，而且錢擲出去的時查甫人愛喝：『我以Mylitta女神的名來為妳祝福』，Herodotus時代的Mylitta就是伊絲塔。按呢，你敢知影問題出佇佗位矣？」 我用敬畏的心看伊。",
    "paragraph_id": 651
  },
  {
    "title": "復活的人",
    "author": "胡長松",
    "text": "「我嘛是按呢共文達講的。」 「哦？」 「我甚至共伊警告，伊犯罪矣。唉，伊是有文藝天份的囡仔，這款囡仔有時傷浪漫矣，共咱人所想像會到的媠看甲傷偉大矣，痴迷佇內面就時常會跋入暗坑。所以我共伊講，只有上帝的媠，才是無限的。只有咱悔改行佇神的路，咱才有機會重頭生，進入新耶路撒冷看著彼个永恆的媠。伊對我抌頭。毋過彼工盈暗，我佇夢中看著伊為著逐一隻七彩的尾蝶〔bué-ia̍h〕，行入一座烏色濛霧的樹林。",
    "paragraph_id": 652
  },
  {
    "title": "復活的人",
    "author": "胡長松",
    "text": "我會記之我佇不安當中醒來，跪佇十字架前直直為伊祈禱到天光，毋過我的祈禱無得著上帝的應允，最後，我規个人消懶落來，仆佇塗跤親像一隻跳袂振動的蟑蜍。講來奇怪，閣無偌久，文達就失蹤去矣。」 李老牧師的面出現深沉的哀傷。敢講江文達的失蹤，就佮Dementia仝款，表面看親像已經有顯明的外在原因，毋過根底有啥物心智內在的牽連？我一直想欲揣著一條線索，只是一直揣無。5 「一定愛出來佮怹拚，吃人到到！",
    "paragraph_id": 653
  },
  {
    "title": "復活的人",
    "author": "胡長松",
    "text": "」彼盈暗雨停，佇仙姑祖廟的廟埕邊的涼亭，海仔閣啉一喙烏油透汽油。潘水亞坐佇邊仔恬恬。「彼件代誌，怹早就知矣，竟然共我瞞咧無講，我看，咱的廟內面嘛有鬼。」海仔繼續講。「就是矣，講啥物水頭水尾？探聽落到地，才知影是欲佇田裡起『寶塔』──」彼个竹篙按呢講：「哼！啥潲〔siâu〕寶塔？靈骨塔就靈骨塔。幹！一鼎鹹糜共你橐〔lok〕一塊鳥鼠仔屎！",
    "paragraph_id": 654
  },
  {
    "title": "復活的人",
    "author": "胡長松",
    "text": "」 大箍海仔插話：「我共恁講，咱山跤，就親像水鴨哥講的，自古就予外人蹧躂矣，袂輸是綴轎後的毋成囝，若無佮怹拚，咱毋就夆看無路用？這回，我看連廟的董事會嘛有人予怹買收去矣，無，是按怎共咱瞞稠稠。幹，人怹早就知矣。可能有人提著好處，串通好矣。」 潘水亞的面因為酒抑是受氣，規个紅貢貢。「好處？我聽講咱遮的田地攏就愛俗賣矣，怹佇尻川後收。」竹篙按呢講。「一塊鳥鼠仔屎。」大箍海仔氣怫怫共應。",
    "paragraph_id": 655
  },
  {
    "title": "復活的人",
    "author": "胡長松",
    "text": "潘水亞嘛共伊彼甌烏油透汽油啉甲焦：「一出世就無爸矣，這个所在的命運。」 「大的，你講欲按怎處理？」大箍海仔斡頭看伊。「我愛計畫一下。」 「哼，我看廟的內賊先教示一下，洗一个門風。」大箍海仔呸一喙瀾。「扯〔tshé〕！洗啥物門風？」 「幹怹娘！遐干焦知影看錢的龜蠅目，先來共挖出來。」 「練啥物痟話？較恬咧，毋通共怹拍生驚著！喂，阿城弟，起鼓矣！",
    "paragraph_id": 656
  },
  {
    "title": "復活的人",
    "author": "胡長松",
    "text": "」 彼是佇年尾節前幾日的暗暝，年尾節嘛是仙姑祖六姊妹生日，怹講逐冬這个時節天就反寒。雨後的月幻〔ge̍h-huánn〕佮薄雲，予天邊大武山懸懸的暗影親像畫佇夢裡。鼕鼕的鼓聲嘛假若佇夢裡咧反嘩。",
    "paragraph_id": 657
  },
  {
    "title": "復活的人",
    "author": "胡長松",
    "text": "埕邊，搭佇公廨正爿的宋江館前，旌旗佮關刀顯出肅靜的殺氣，三十六人的陣形已經齊全（我閣排袂著陣咧），摃鼓的嘛已經換做正式的鼓師，伊對庄內序大人遐學習著傳統「番仔宋江」的鼓藝，叫做阿城，平時仔一向出外吃頭路，最近宋江陣開館了後才歸隊回鄉。",
    "paragraph_id": 658
  },
  {
    "title": "復活的人",
    "author": "胡長松",
    "text": "番仔宋江的鼓佮一般無仝，伊摃出來的鼓聲佮過去大箍海仔彼種半仿仔摃出來的鼓聲就是無相像，輪鼓的節奏閣緊閣準，鼓點大聲細聲交疊有層次，有時清朗有時低沉，親像逐聲鼓攏有伊的道理。阿城一起鼓，假若陣頭的靈魂就精神起來。",
    "paragraph_id": 659
  },
  {
    "title": "復活的人",
    "author": "胡長松",
    "text": "潘水亞講，日本時代，潘水亞的查甫祖招募庄頭的「三十六隘丁團」練宋江陣，結合平埔傳統拍獵的猛掠（怹叫做「田雞眯〔bî〕」佮「疊跤跳」的獨門姿勢），發展出特殊的「番仔宋江」陣法，捌轟轟烈烈反抗過日本人。",
    "paragraph_id": 660
  },
  {
    "title": "復活的人",
    "author": "胡長松",
    "text": "早前日本政府共怹佇官有地贌做的田園放領去予半官方的製糖會社，怹只好予會社倩，種甘蔗予會社磅，毋過會社共甘蔗的收買價控制佇手裡剝削，農民趁無吃，「三十六隘丁團」就共農民團結起來，要求甘蔗的價數先講好才開始採收，想未到，製糖會社掣勞工監督二十人佮一班警察來，想欲強逼農民收割甘蔗，「三十六隘丁團」的番仔宋江就喝咻起來，血淋甘蔗園，佇甘蔗園裡武力衝突，造成日本人的重傷。",
    "paragraph_id": 661
  },
  {
    "title": "復活的人",
    "author": "胡長松",
    "text": "雖然了後潘水亞的查甫祖予日本人掠去關一站，毋過，攻擊的事件嘛造成日本警察的壓力，佇親像警察國家的高壓統治內面猶是讓怹三分。這个歷史會使講是怹規个庄頭共同的驕傲。潘水亞的查甫祖潘武慶（山跤人到今閣會記伊武慶公的英名），佮江文達的查甫祖江主恩是庄裡有讀公學校、捌字的囡仔的其中二个，甚至怹是同窗，閣做伙考入打狗的師範學校，卒業了後做伙轉來故鄉教冊。",
    "paragraph_id": 662
  },
  {
    "title": "復活的人",
    "author": "胡長松",
    "text": "武慶公是天生的宣傳者，佇逐个所在對農民宣揚「三十六隘丁團」的精神，佇路邊、田裡佮廟口，伊分宣傳單，說服所有的人支持，伊爭取任何一个人加入運動，抑是成做運動的信徒；江主恩是背後的組織者，而且文筆好，庄裡的人手裡所提的宣傳單，大約就是伊的傑作，只是伊的名佇後輩無親像武慶公通人知。伊佮農民組合的分子有密切的往來，無死佇日本人手裡，是死佇1950年代的KMT白色恐怖，已經足少人會記之伊矣。",
    "paragraph_id": 663
  },
  {
    "title": "復活的人",
    "author": "胡長松",
    "text": "潘武慶佮江主恩一世人攏是朋友，互相毋捌反背過，怹是埕中央的營火，是位隘丁時代所傳落來的拍獵佮守隘的記持。",
    "paragraph_id": 664
  },
  {
    "title": "復活的人",
    "author": "胡長松",
    "text": "三角的宋江旗一向是潘水亞夯的，假若嘛是武慶公所放落來的歷史記持的一部份，拜旗了後，阿城的鼓聲轉入低沈，怹綴低沈的鼓聲共身軀踞低，共營火圍咧踏出恬靜的「田雞眯」跤步，這聽講是武慶公發展出來、怹的祖先拍獵的時，安靜包圍目標的陣勢，大箍海仔的雙斧，竹篙的鐵鉤，閣有其他的人提的官刀、鐵耙、籐盾、雙劍等等，成做生存必需的武器，佇夜色佮鼓聲內底劃出肅殺的鋩〔mê〕光，假若隨時欲佇合一的靈魂內面戰鬥。",
    "paragraph_id": 665
  },
  {
    "title": "復活的人",
    "author": "胡長松",
    "text": "「我有時感覺過去的時間是夆綁票縛去矣，看袂清，按怎都贖袂轉來。根據可靠的傳說，庄內有部份的人是位海邊的烏索仔來的，烏索人可能位北爿的打狗箍圍坐船遷徙來的。另外，庄裡有部份的人是位西爿的杜君英庄來的，毋過杜君英庄佇清朝佮日本時代予大水流去，這馬已經揣無杜君英庄矣，老大人講，可能是昭和九年的大水共杜君英毀去的，彼遍大水嘛有來到山跤庄，只是無遐悽慘爾爾，聽講大水雄雄來，惶惶叫，連廟口咧做戲的聲都聽袂著。",
    "paragraph_id": 666
  },
  {
    "title": "復活的人",
    "author": "胡長松",
    "text": "」潘水亞佇團練一段落歇睏的時共我講。「講起來，山跤的精神可能是對守隘的傳統湠開的。隘寮佮哨棚就佇村的東爿彼條土牛溝邊，我的祖先捌有人做過山跤民隘的隘首，佇清朝，掣領隘丁閣有庄內的人對抗過東爿山頂來的驍勇的排灣族，甚至按呢，有一寡位外地親像杜君英庄來的人，佇幾遍激烈的戰鬥了後，竟然就綴我的祖先姓潘。另外，時常有佮附近客庄的地盤爭端，閣有位平地來的刣人放火的走犯會來到山跤地區，攏需要隘寮的力量。",
    "paragraph_id": 667
  },
  {
    "title": "復活的人",
    "author": "胡長松",
    "text": "隘的存在對山跤人來講就是性命的保障。佇這个意義來講，現此時失去『隘』（我講的是隘寮的『隘』）的權利的山跤人，是活佇比清領時期閣較危險的處境內底。過去的清朝佮日本人閣會因為山跤的『隘』的精神讓山跤三分，山跤有實際的抵制武力；也若這馬，手無寸鐵的山跤人佮褪光光佇街仔路行的少女無啥物差別。」 「『隘』的權利？」 我相信下晡江莎容可能有共潘水亞講啥物，若無伊袂改用這款解除戒心的口氣對我講話。",
    "paragraph_id": 668
  },
  {
    "title": "復活的人",
    "author": "胡長松",
    "text": "我重頭消化潘所講的話，確實，從清朝時代由地方家己建隘，到日本時代沿用「三十六隘丁團」的名義練番仔宋江，這是佇仝一个「自保」的「隘』的精神氣脈內底。用家己的氣力佮武力保護家己的田園，這對山跤人來講，是自古的生存之道，是性命的精神，嘛是權利。相對，當「隘」的權利予人取消，性命當然就危險矣。閣再講，外來的威脅一直透過新的形式咧進行。這是伊的想法。",
    "paragraph_id": 669
  },
  {
    "title": "復活的人",
    "author": "胡長松",
    "text": "「無毋著，『隘』的權利，咱從來毋捌認為這是一種本底就愛有的權利。毋免靠別人。你知無？尤其『漢』的一切佇精神上攏是官方的男性沙文，攏有一款強勢。」 眾人佇酒精內面小可茫矣，潘水亞講了，逐家攏恬恬，假若共伊的話透佇酒精內面咧溼〔sip〕。我佇潘水亞的眼中，敢算是一个外來者？抑是講，我表面的失智佮無身份，抵好跳脫伊對本地佮外來的辯證？",
    "paragraph_id": 670
  },
  {
    "title": "復活的人",
    "author": "胡長松",
    "text": "佇身世來講，我當然毋是山跤人，毋過，我的故鄉庄跤嘛佇島南的海墘（甚至地號名就叫做「番仔厝」），若照潘對族群遷徙的講法，我的故鄉並毋是佮遮完全無關係，甚至若伊講的著，阮凡勢是仝一馬卡道族的，只是阮一直毋知爾爾。閣較深入的問題是：像我按呢對歷史失智的「族人」敢算是外鄉人？也我，來到遮，精神上竟然沓沓有轉來故鄉的感覺，遮，敢算是我的異鄉，抑是某一个故鄉？我暗靜仔想起江文達，有一款奇妙的親近感。",
    "paragraph_id": 671
  },
  {
    "title": "復活的人",
    "author": "胡長松",
    "text": "佮大箍海仔鬥陣的彼个小可肨奶〔hàng-ni〕的查某囡仔閣來矣，騎烏堵拜載一鍋羊肉爐。我這个閒人佮伊鬥共彼大鍋〔ue〕宵夜拎去涼亭跤的石桌。伊講彼鍋是潘水亞提錢愛伊款的。爐具是廟的，羊肉是買便的，高麗菜是伊另外攢〔tshuân〕的，閣有一包配酒的滷味。大箍海仔佮潘水亞的關係假若真覓〔bā〕。我位查某囡仔的喙裡才知影原來大箍海仔佇潘水亞的農場咧做空課。事實上，我晉前對潘的頭路事業會使講完全無了解。",
    "paragraph_id": 672
  },
  {
    "title": "復活的人",
    "author": "胡長松",
    "text": "肨奶的講，潘佇山跤的頂埔仔遐有一个農場，超過二、三十甲大，算是袂細的農場。地是伊共公家的TH公司租的（規个頂埔仔攏是TH公司的地），這馬種鳳梨，嘛用網仔圍起來咧種木瓜、芎蕉佮改良過的紅龍果等等。原來，宋江陣頭內面閣有七、八个團員攏算是予潘水亞倩〔tshiànn〕的農工，另外有一寡嘛是佮伊的農場有接接〔tsih-tsiap〕的，比如賣肥的、賣錏管五金農具的、駛貨車的等等。",
    "paragraph_id": 673
  },
  {
    "title": "復活的人",
    "author": "胡長松",
    "text": "莫怪我看這个陣頭就是有一種特別的團結，當然，是以潘水亞為中心的。我無清楚是按怎公家的TH公司佇遮有遮呢大的地，後來我回想起來，第一遍綴老歐吉桑來到山跤所看著的彼一大片紅土的山埔鳳梨園，可能攏是TH公司的地。我會記彼時捌看著一塊牌仔寫「此地是TH公司所有，請勿擅入！」毋過我無特別去想。",
    "paragraph_id": 674
  },
  {
    "title": "復活的人",
    "author": "胡長松",
    "text": "翻頭詳細想，TH公司的地是省政府位日本政府（嘛可能是潘喙裡的製糖會社）接收來的地，當然，日本政府的官有地本底是清國的，清國的地當然就是早前位熟番的手裡取來的，只是，這个過程這馬已經無人講會清矣。山跤這片的埔地按怎位潘水亞佮江文達的祖先仔手裡流入TH公司的手裡事實本身就已經是見證，阿現此時潘共TH租地咧經營農場，閣是另外一个層次的諷刺，假若帶著哈姆雷特的悲劇性。我看潘的面本身就有這款悲劇性。",
    "paragraph_id": 675
  },
  {
    "title": "復活的人",
    "author": "胡長松",
    "text": "大箍海仔本名李堂海，老爸早前是附近彼个營區的老兵，已經過身去，老母是山跤在地人。伊閣有二个小弟李堂山佮李堂溪嘛佇陣頭，佇這个三十六人的大陣頭，這款的兄弟檔袂少。李堂海19歲，佇潘的農場做穡，李堂山佮李堂溪，一个十八歲，一个16歲，初中了後冊攏毋讀矣，去港市做鉎工，逐工踏怹的烏堵拜來來去去咻咻叫。",
    "paragraph_id": 676
  },
  {
    "title": "復活的人",
    "author": "胡長松",
    "text": "海仔的鳥銃（怹用北京話共叫做「土製鳥槍」）就是怹的手藝，是怹提佚迌銃〔玩具槍〕改的，內裝是運動比賽裁判銃的挵針，用6厘米的鋼珠做銃子。竹篙嘛姓李，聽講佮海仔是叔伯兄弟，本名李清富，佮伊的兄哥李清祥嘛是潘的農場工人，怹兜來參加陣頭的閣愈濟，除了怹二个，怹的小弟李清吉佮李清全嘛做伙來，彼兩个細漢的攏閣咧讀冊咧。另外，羅友福佮薛加旺嘛仝款是潘的農工，兩人是隔壁客庄的客家人，怹是老厝邊，放伴來的。",
    "paragraph_id": 677
  },
  {
    "title": "復活的人",
    "author": "胡長松",
    "text": "陳良發、林三傳、黃天賜閣有幾落个是予TH公司倩个農工。王水仙，王仔針的後代，歲頭五十外，賣肥料的，伊的肥料行是山跤的消息中心之一，人人好，嘛熱心。伊的歲頭閣毋是尚大的，佇山跤的宋江陣，尚有歲頭的就是陳赤牛，人攏叫伊赤牛伯仔，賣五金的，聽講少年的時有綴拳頭師傅學過，六十五歲的跤手無輸少年家，佇陣裡是夯關刀的，平時仔佮遮少年家鬥陣是無啥物話句，攏佇邊仔笑笑烞〔pok〕伊的薰較濟。",
    "paragraph_id": 678
  },
  {
    "title": "復活的人",
    "author": "胡長松",
    "text": "另外，潘炎是佇隔壁庄賣臭豆腐的，伊的二十年臭豆腐老擔飼兩个囝潘丁佮潘木，怹爸囝三个做伙來練。遮，攏是潘水亞配酒共我講的。我相信若是伊今仔日無去揣莎容，伊袂共我講這。伊仝款毋捌我，伊會共我當做癮頭的親像早前橋跤的彼个老賊頭。佇這个時陣，伊變做無遐呢儼硬〔giám-ngē〕，甚至喙唇有小可笑容。陣頭的團練結束了後，暗風轉冷，羊肉爐佮燒酒予陣頭的燒絡延紲佇這个恬靜的暗暝。今仔日啉高粱的無啉麥仔。",
    "paragraph_id": 679
  },
  {
    "title": "復活的人",
    "author": "胡長松",
    "text": "尾後假若無人共我當做外人矣，怹直直講：來，祕雕哥，啉落去！大箍海仔佮彼个肨奶的查某囡仔閣攬做伙矣，佇眾人面前相唚嘛袂歹勢，假若啉愈濟唚愈濟，毋驚人探聽的範勢。眾人喙裡講著靈骨塔的代誌，閣操起來。到最後酒啉落喉，腹內燒，嘛毋驚冷風，一陣人展勇，褪腹裼騎機車佇廟埕那喝咻那拍輪瑯〔lin-long〕，咻咻叫，成做一个新的機車陣，尚衝的就是竹篙佮海仔的二个小弟，親像踏風火輪佇埕斗畫符仔。「水鴨哥啊！",
    "paragraph_id": 680
  },
  {
    "title": "復活的人",
    "author": "胡長松",
    "text": "你敢想著矣？咱欲按怎對付怹？」 「先莫共怹拍生驚，我閣愛想看眛咧？」 「大的，你是咧考慮啥啦？我看，我夯彼枝『土製鳥槍』來對姓賴的鳥仔拍幾銃較規氣。」 「你是咧拉天。喂！敢有看著這站佇省公路的看板？」 「啥物看板？」 「我今仔日經過拄看著的，佇彼間一二三傢俱工場頭到遐，寫『夢想起飛，心靈新樂園』，落名『新夢想國際開發集團』的廣告看板。感覺代誌真無單純。」 「『新夢想國際開發集團』？",
    "paragraph_id": 681
  },
  {
    "title": "復活的人",
    "author": "胡長松",
    "text": "敢會佮怹的靈骨塔有關係？」 「我就是按呢想。毋過，這種集團，一向是做觀光事業，無可能做啥物靈骨塔才著。」 「彼是歹講喔。我是有聽TH的人風聲過。」 賣肥料的王水仙講有外人咧佮TH的人風聲啥物開發案，應當誠實有按呢的代誌。需要的地闊，假使有啥物方式會使共地價揤落，按呢對觀光案就有幫贊。這是伊老江湖的推算。老罔老閣會哺土豆，逐家聽甲直直抌頭。用靈骨塔來影響地價是一招。「其實按呢嘛袂嫼，算是地方有發展。",
    "paragraph_id": 682
  },
  {
    "title": "復活的人",
    "author": "胡長松",
    "text": "」有人按呢講。「潲〔siâu〕啦，發展，敢會著到你？我看，咱是連田就無通做喔。」 「幹！」 姓賴的家族有鐵工場佮工程的事業，閣伊的老爸是鄉代表，這款代誌一定佮伊有利益的關係。假使財團欲共TH買地抑是租地，TH算是半公家公司，一定需要參考附近的地價，經營靈骨塔，一本萬利，兼閣共附近農地的價數削予低，這絕對是姓賴的算會到的代誌。「等怹的觀光事業發展起來，咱山跤就愛等死矣。」水鴨哥按呢講。",
    "paragraph_id": 683
  },
  {
    "title": "復活的人",
    "author": "胡長松",
    "text": "我暗暗感覺有代誌會發生。較暗，規个埕斗攏予親像銃炮的機車引擎的聲崁過。怹出聲喝咻，彼四、五台機車共營火圍咧踅玲瓏，一隻逐一隻，愈逐愈近，假若欲挵做伙。假使怹挵做伙，會按怎？我佇搖顯的火影裡按呢想。怹一定會流足濟血的。阿我，我會做伙送怹去病院。而且怹可能會欠血，阿我的血抵好是O型的，啥物人需要攏會使予怹。這親像是用行動講我嘛是山跤人矣。只是，我的身份可能嘛會出破。時到該當按怎？",
    "paragraph_id": 684
  },
  {
    "title": "復活的人",
    "author": "胡長松",
    "text": "我墮落佇奇怪的躊躇內面。「你到底是按怎會來遮？」潘水亞問我。「我嘛想欲知影，親像是予一个物件絞入來的。」我擔肩：「直直踅、直直轉，親像絞來到洗衫機的尚下層，醒來，啥物攏糊去矣。」 「哼！」伊用小可剾洗的聲調應一聲。我繼續講： 「敢會使先問你一个問題：1990年秋天到底發生啥物代誌？」 我認真看潘水亞的面，伊的目神假若予刺鑿著，毋過真緊就恢復，親像石頭沉入湖底了後的水面。",
    "paragraph_id": 685
  },
  {
    "title": "復活的人",
    "author": "胡長松",
    "text": "「共你講嘛無要緊，其實江文達的失蹤改變足濟人，嘛改變我。1990年的秋天，我為著文達的失蹤向化工場抗爭，我對怹撢汽油彈，引起一場火災，共怹的一間倉庫燒去，因為公共危險的罪名入獄，學校共我退學。毋過最後，彼間工廠遷走，對我來講，彼是90年代的一場失敗，毋過，可能嘛算是一場勝利。」 「火災？」我心內想：90年代的冬天，我咧無閒啥物？可能是佇北部的彼个海墘仔佮心雅攬咧塊相唚嘛無的確。",
    "paragraph_id": 686
  },
  {
    "title": "復活的人",
    "author": "胡長松",
    "text": "嘛有可能為著鋼琴社的年尾公演咧走闖（後來我是正式的社員），這是我90年代的秋天尚無閒的代誌。敢閣有啥物有意義的？我想，我是按呢，毋過我面前的這个人，竟然予學校退學，為著環保運動付出代價。「文達的失蹤一定是庄裡大條的代誌。」 「彼當然。」 「毋過怹是按怎特別對付伊？」 「我敢需要共你講這？」 「假使是為著彼个『第一人』咧？」 伊用微醉的眼神看我。「你知影我咧講啥。",
    "paragraph_id": 687
  },
  {
    "title": "復活的人",
    "author": "胡長松",
    "text": "我想過矣──」我講：「為著彼个『第一人』，我嘛會使留一寡物件落來。」 「暗矣，另日我才共你講。」 尾手潘水亞共代誌的一切共我講的時，是幾工後一个雄雄出日的日子，嘛是節慶的前幾日。我沿山埔跤的路散步去到伊的農場，伊才佇彼个無算冬天的冬天早起共齊全的故事講予我聽──毋過毋是佇這个盈暗；佇這个盈暗，逐个人攏啉超磅的酒。啉尚濟的是海仔怹三兄弟。佇廟埕啉無夠氣，路尾閣紲攤轉去海仔怹厝啉。",
    "paragraph_id": 688
  },
  {
    "title": "復活的人",
    "author": "胡長松",
    "text": "招我去，彼个叫做陳良發的少年家用鐵馬載我，怹箍幾落个七仔，閣共蕭茉莉箍來，講是替我箍的。包括海仔怹七仔佮蕭茉莉，閣有二个我無看過个查某囡仔嘛來，其中一个掛金色頭箍的，看著我的面就講我足面熟的，伊的目神停佇我的頭殼額仔，可能是看著我的胎記想起啥物。我的心搐一下。",
    "paragraph_id": 689
  },
  {
    "title": "復活的人",
    "author": "胡長松",
    "text": "海仔怹厝闊櫳櫳〔lang〕，毋過有一組貯幾落萬條歌的卡拉OK，逐家佇怹兜那唱歌那啉高粱的，五八仔，眾人的聲喉佇五八仔的酒精佮歌曲的海湧裡攏變甲歪篙跐湍〔uai-ko-tshí-tshuah〕，身軀佮跤手嘛變甲歪篙跐湍起來。海仔酒愈啉，衫就直直剝，剝到偆一領內衫，兩枝白冇冇的手骨因為出汗看著油肭肭〔lut〕，「幹怹娘！遐外地來的，遐啥物起靈骨塔的術仔囝，閣有啥物『新夢想』集團的，若來，怹爸予怹好看。",
    "paragraph_id": 690
  },
  {
    "title": "復活的人",
    "author": "胡長松",
    "text": "」海仔講。「嘖〔tsheh〕！五八仔啉落才旺聲的啦！」蕭茉莉按呢嚷。「幹！佮五八仔啥致代，拾八仔嘛仝款啦！查某。」海仔無客氣按呢應。「拾八拾八，規日干焦知博徼爾爾。」海仔怹七仔位電視前斡頭過來講，位伊的眼神，海仔是輸甲褪褲的徼鬼。「恬恬啦，半暝呻〔tshan〕無夠氣呢？",
    "paragraph_id": 691
  },
  {
    "title": "復活的人",
    "author": "胡長松",
    "text": "」 彼个查某規个面紅貢貢，提麥克摃海仔的頭，卡拉OK的曲抵好放煞，喇叭噗一聲，假若大聲放屁，眾人笑甲東倒西歪大心氣，海仔怹七仔因為酒精，頭殼直直畫圓硞仔，伊講笑甲袂喘氣，共胸坎兩粒衫鈕仔剝開，毋驚人看著伊穿的烏色內底衫。音樂閣彈〔tân〕的時，伊繼續大聲唱歌。「嘛毋是講外地來的就歹人嘛！若無，彼个祕雕哥嘛外地來的，你欲共伊按怎？」蕭茉莉繼續講。「啥物外地來的？咱祕雕哥，家己人啦！住幾人啦！知無？",
    "paragraph_id": 692
  },
  {
    "title": "復活的人",
    "author": "胡長松",
    "text": "」 二个人啉足濟矣，挃〔tih〕來挃去，挨挨捒捒。規厝間攏是酒精的味。蕭茉莉之外的三个查某囡仔手提麥句〔mai-ku〕，身軀搖搖顯顯圍佇電視頭前，假若驚電視機聽無怹咧唱啥仝款。事實上，佇酒精內底，怹的歌聲浮浮溜溜攏袂得定，干焦比慘叫聲較好小可。「你講的『新夢想』是啥？」蕭茉莉問。",
    "paragraph_id": 693
  },
  {
    "title": "復活的人",
    "author": "胡長松",
    "text": "「煞毋知就是吮〔tshńg〕仔，峙一塊看板治省公路邊，做開發的，佮姓賴的可能一割的，我共你講，若來，咱規庄頭攏包起來溴〔hiù〕水矣，知無？」 「敢有遮嚴重？」 「啥物咧無？我共你講，無定著TH嘛予買收去矣，怹若共山埔遐的鳳梨園攏吞去，咱就知死矣。喂，良發仔，有聽講無，TH內底，有風聲無？」 陳良發搖頭。「阿妳咧，查某，樹仔有講啥無。」 「無。我佮伊歹矣。歹矣。",
    "paragraph_id": 694
  },
  {
    "title": "復活的人",
    "author": "胡長松",
    "text": "」 「哼，我看毋是歹矣，妳是予樹仔瀆〔thāu〕甲攏毋知人去矣 。」 「你吐血。」蕭茉莉假若受氣矣，徛起來。「我那有吐血。妳敢講袂記阮舊厝幾年前予人開路過的代誌。路大大條開對阮兜客廳過，閣經過賴鐵彼班人的地，結局好空著賴鐵彼班人，樹仔的厝嘛抵好佇路邊，地的價數攏夯起來。我看妳就是夆瀆著。」 「烏白講，人怹厝本底就佇遐。」 「是啦，本底就佇遐，按呢怎樣路是對阮兜客廳開過，毋是對怹兜客廳？",
    "paragraph_id": 695
  },
  {
    "title": "復活的人",
    "author": "胡長松",
    "text": "」 「你這个痟人，我哪會知？我哪會知啦！痟查甫！」 蕭茉莉的面色捋落來，變甲陰沈。音樂是〈可憐戀花再會啦〉，是恰恰的節奏。海仔行過佮伊的七仔啊啊啊合唱。蕭茉莉喙翹懸懸，袂輸欲吊三斤肉。伊閣啉一甌酒，共我位椅頭仔頂揪起來，招我跳舞。我佮伊佇唱歌的人佮電視之間的一个小小的空間攬咧，講是跳舞，其實只是搖來搖去，伊規个大奶仔共我的胸坎貼絚絚。位伊喙裡吐出來的酒味予人認為伊已經醉甲足深矣。「喂！",
    "paragraph_id": 696
  },
  {
    "title": "復活的人",
    "author": "胡長松",
    "text": "妳毋驚恁樹仔來喔？」我對蕭茉莉講。我已經醉甲感覺土跤袂平。「驚啥？恁祖媽才無咧惴！我佮伊是紙頭無名紙尾無姓，尚好伊揣來，我才無咧惴。」 「著啦，若伊來，就予怹好看。」 「著！予怹好看，莫共惴！」海仔怹七仔嘛應聲。那講，煞op一聲吐酒出來，吐甲當咧啊啊啊出聲唱歌的海仔一身。「啊幹！出泉矣，出泉矣！」 佇我失去意識晉前，眾人閣一遍笑甲歪篙跐湍，蕭茉莉共我攬咧，笑甲徛袂在，規个輦落地。",
    "paragraph_id": 697
  },
  {
    "title": "復活的人",
    "author": "胡長松",
    "text": "我感覺規个客廳攏咧轉，毋過意識內面按怎都想袂起彼个畫面。6 ──你到底是按怎會來遮？我的頭殼無法度位這句話旋走，無張持予伊縛咧。就親像彼个「新人生」診所的醫生問我的：敢講這个胎記完全無值得你留戀的所在？我按怎會來遮，閣欲對佗位去？我的想法佇火影裡搖惴〔tshuah〕。",
    "paragraph_id": 698
  },
  {
    "title": "復活的人",
    "author": "胡長松",
    "text": "假使若無發生遮代誌，我這馬閣佇厝裡，我會趁我的丈人丈姆攏睏去了後才去洗浴，順紲洗頭，會使吐一个大氣，我一定會注意莫予家己的鬆勢洩漏佇怹的面前，我會使輕輕鬆鬆幔一領睏衫，入去灶跤開冰箱提一罐麥仔，靜靜坐佇客廳，想像冷冷的家私伸入心雅的子宮，想像佇理性之中有一个性命（本底愛喝我爸爸的性命）雄雄結束，我會成做一个悲傷毋過閣麻痺的假人，我的思想會綴麥仔酒沖〔tshiâng〕過長長的食道、進入起酵反酸的胃部，親像進入一隻大魚（驚人的魚，江文達叫伊Mawa，象徵死亡的魚）。",
    "paragraph_id": 699
  },
  {
    "title": "復活的人",
    "author": "胡長松",
    "text": "親像江文達所講的「最後一人」。我會甘願家己是一个失智者──親像這馬仝款。我會行入房間，等候心雅離開伊桌頂的電腦，雄雄用伊親像人的目神看我。伊無閣是一个會曉彈鋼琴的才女，伊已經是大公司的公關主管，伊有Hermes的優雅套裝、Dior的化妝品、目睫毛膏佮Channel的芳水，帶有一定權力暗示的緊閣活潑閣堅定的講話口氣，遮逐項物件對伊的同事佮伊面前的男新聞記者來講攏是性感的展示。",
    "paragraph_id": 700
  },
  {
    "title": "復活的人",
    "author": "胡長松",
    "text": "我想像，伊佇公司佮媒體頭前絕對袂顧慮我成做翁婿的看法，伊袂甘願去掩崁伊的性感，甚至是完全倒反，伊的表現就是追求到極的性感，這一切，包裝做「專業性」的講法存在佇我的面前佮佇阮的房間。某一方面來講，我莫名中是咧吃醋，毋過麻煩的是，我講袂出是針對啥人，而且我一講破就可能會予人戴一頂「無厘頭」的帽仔。毋過我尚感覺龜怪的是從來毋捌有機會得著伊用彼个「專業性」的性感的形象來對我展示。無必要。",
    "paragraph_id": 701
  },
  {
    "title": "復活的人",
    "author": "胡長松",
    "text": "伊可能是按呢認為的。有時我甚至按呢想，若怹知影伊共Hermes套裝位伊的身軀褪落來的姿勢是按怎粗魯消懶，定著袂人會閣對伊有任何性感的眼光，閣有，若怹看見伊下班了後消風仆佇電腦頭前無神的荏懶〔lám-nuā〕形，定著嘛袂閣相信伊講的任何一句果斷、專業的話語。我相信伊會失業。只有我看會著彼个真相，毋過我袂講破。我只是佮伊「同謀」保守這个祕密的人，這是婚姻予我的特權。",
    "paragraph_id": 702
  },
  {
    "title": "復活的人",
    "author": "胡長松",
    "text": "毋過當伊離開伊的電腦的時，伊有時猶是會雄雄用伊小可親像人的目神看我，予我想起婚姻的另外一面，這可能只是一種生物本能的摧捒……心雅假若對島嶼的一切攏無向望，這是伊無欲生囡仔的所有的理由，我嘛毋是充滿向望──我佮心雅之間雖然用無仝的姿勢，毋過最後攏行入仝款失望的日子，這，恐驚才是阮做伙倒置眠床頂的時唯一相像的心情。",
    "paragraph_id": 703
  },
  {
    "title": "復活的人",
    "author": "胡長松",
    "text": "我有時感覺我佮伊是因為這个失望才會佇性的內面鬥陣的，疏離之中，親像是互相鬥相工彼款的心情。我時常佇眠床頂，佇伊的褪裼裼〔theh〕的身軀想起Schumann的Traumerei佮囡仔時圳溝邊的彼个查某囡仔。甚至我有時感覺我佮伊的中央竟然隔一个時代。親像是伊共我掣離開故鄉的，嘛親像是伊共我捒離開心雅的。──毋過這馬我竟然來到遮。",
    "paragraph_id": 704
  },
  {
    "title": "復活的人",
    "author": "胡長松",
    "text": "我一直相信，人佇某一个時陣，會使知影家己當佇一个人生的重要時刻，有時，彼是眾人知的公開的時刻，比如結婚、生囝、考試等等；毋過有時，彼是只有家己才會知影的足私人足祕密的時刻，比如這馬的我。已經有幾落遍，我佇夢中因為頭殼頂彼隻金龜領掣〔tshuā〕，看著江文達徛佇鏡的對面咧共我講話。我看伊喙唇振動，頭前幾遍，干焦聽著嗡嗡嗡的聲波，沓沓仔，我才詳細聽出彼微細的聲音原來是這四字的重複：共我完成。",
    "paragraph_id": 705
  },
  {
    "title": "復活的人",
    "author": "胡長松",
    "text": "共我、完成。到底是啥物意思？內底的「我」，有可能咧講伊，嘛有可能咧講我。若是講伊，意思可能是愛我替伊完成啥物；若是講我，意思就較複雜，口氣假若是咧建議我完成我家己的啥物。抑是，我愛佮伊做伙完成一个共同的「我」的啥物，親像伊所寫的「第一人」？這个想法予我感覺我的人生無意中來到一个斡角。這確實予我感覺真意外。",
    "paragraph_id": 706
  },
  {
    "title": "復活的人",
    "author": "胡長松",
    "text": "我毋捌想過，我逃離開台北了後，竟然會進入這个奇怪的旅程，就親像無細膩跳上一台老殖民時代的時空列車，駛對我一向叫是我已經疏離的生份的空間佮時代。完成啥物？我想起我佇青年時期捌認真考慮寫作的可能，毋過，我一直揣無題材。",
    "paragraph_id": 707
  },
  {
    "title": "復活的人",
    "author": "胡長松",
    "text": "假使我早十年熟似潘水亞，按呢，李春岫的故事可能會早一步進入我的筆記（我彼日去揣潘水亞了後，誠實去買一本，盡可能用我的想像試寫一段，才懊惱拋荒去的夢想是按怎對一个中年人無留情面），毋過，就算按呢，我仝款無法度完全掌握李春岫的複雜性。另外一方面，我無法度走閃的，是故事內面的社會權力對應的關係──見笑的是，我家己可能嘛是另外一个實例。我一直重讀家己記的筆記，感覺家己假若是咧書寫家己的故事。",
    "paragraph_id": 708
  },
  {
    "title": "復活的人",
    "author": "胡長松",
    "text": "佇這个過程內面，我竟然無藥通醫去想起佮心雅之間的愛──愛？到底是真實的，抑是幻影？當我用帶著激動的心回想的時，嘛想起我捌拍拚去走揣彼个佇故鄉田園圳邊揪琴予我聽的查某囡仔；我過去對彼个大我幾歲的查某囡仔的崇拜之心，無話講是非常風譀的，毋過卻是完全真實的。我認真想，心雅，佇愛的意義來講，敢是添補我心內彼个查某囡仔的形影爾爾，敢講，我愛心雅，只是因為（我所失去的）伊的前一个形影對我的吸引？",
    "paragraph_id": 709
  },
  {
    "title": "復活的人",
    "author": "胡長松",
    "text": "我感覺驚惶的是這个形影是有實體的，甚至我用見笑的心情想起我捌揣著彼个查某囡仔的學校，是一間女校。經過幾落個月，我總算佇一群查某學生之中揣著伊。伊當然無閣穿彼軀洋裝，只是穿薄薄白色棉紗的中學制服佮學生烏裙，毋過親像是伊刁工穿的有蕊絲紋路的黃色內衫佇伊的制服內底猶是予我失神。伊佮三个同學行做伙，伊是尚媠的，嘛是尚高貴的一个。伊有白靜的面，清灣的目睭，肩胛頭的曲線充滿柔情，奶房飽脹佇半透明的制服裡。",
    "paragraph_id": 710
  },
  {
    "title": "復活的人",
    "author": "胡長松",
    "text": "我行去到伊的面前共伊喝，伊著生驚，假若已經袂記佇圳邊的代誌矣，我共伊提醒，講著伊的小提琴，伊喙掩咧，偃腰笑起來，眼神共我當做囡仔痞爾爾。伊身邊的伴用笑詼的表情看我，當我開喙講欲請伊啉泡沫紅茶（這是我唯一想會到的），怹互相看對方，做伙大聲笑，雖然彼對我的感情是真大的侮辱，毋過，自彼時陣，不服的自尊所摧捒的誘餳，一直佇我的心內生湠，一直到我搪著心雅，彼个揪幻想曲的查某囡仔的影跡才沓沓薄去。",
    "paragraph_id": 711
  },
  {
    "title": "復活的人",
    "author": "胡長松",
    "text": "我佇性頂懸毋是敖滿足的人，這敢會是因為彼个侮辱？結婚的初期，心雅對我的需要勉強算是盡責，毋過伊真緊就佮我討論時機佮適當的問題。我一直期待伊會使用閣較濟的熱情回應我，毋過，伊的冷靜佇眠床頂已經形成雕塑的藝術風格。伊對工作的熱情遠遠超過佮我做愛。我甚至想像，若伊佮工作上的查甫記者做愛凡勢會付出較濟熱情嘛無的確。毋是，伊並毋是無熱情的人，伊有，只是無真濟予我。",
    "paragraph_id": 712
  },
  {
    "title": "復活的人",
    "author": "胡長松",
    "text": "我自大學就聽伊用伊高段的鋼琴琴藝彈過Traumerei，彈過貝多芬的Sonata，彈過蕭邦的大波蘭舞曲，彈過德布西的月光。是無停止的激情，彎彎斡斡的音符位伊的手指頭仔釋放出來，佇鋼琴四圍衝挵──毋過，並無佇伊眠床頂的身軀。毋管我按怎拍拚，伊攏無對升高有期待，一直維持佇伊的低旋律。我尚蓋無法度忍受的是伊對聲音的壓制，已經到極權的地步。",
    "paragraph_id": 713
  },
  {
    "title": "復活的人",
    "author": "胡長松",
    "text": "伊的聲波尚濟干焦傳到頷仔頸根，輕輕仔哼兩聲已經算是大鳴大放普天同慶。連我的嚨喉嘛愛受管制。捌一遍我結束的喝聲造成隔壁房間的騷動，予伊聽見爸母起床的動靜，伊就用儼硬〔giám-ngē〕的眼神看我，出聲共我警告。事實上，我見若看著伊的眼神內面有伊的爸母，我規个人就親像消風的雞胿蟯嘛袂蟯〔ngia̍uh〕。尤其自從彼擺我掣伊去婦產科共阮的囡仔提掉了後，彼个低旋律親像刺仔欉佔領規个田園。",
    "paragraph_id": 714
  },
  {
    "title": "復活的人",
    "author": "胡長松",
    "text": "了後，阮的性就停止矣。「你這个烏番仔！」我猶是想起細漢時人咧罵我的話。我咧想，我佮心雅（抑是彼个圳邊的查某囡仔）之間，就是隔這隻予人叫我烏番仔的金龜。彼日，我夢見伊變大，一直到六枝跤共我規个面攏鉗稠咧，有利勾的跤深深戳入面的皮膚，予我疼甲袂喘氣為止。我佮心雅之間，就是隔這隻金龜；我佮彼个揪幻想曲的查某囡仔之間，就是隔這隻金龜；甚至，我佮我的番仔厝故鄉、我的爸母之間，可能嘛是隔這隻金龜。",
    "paragraph_id": 715
  },
  {
    "title": "復活的人",
    "author": "胡長松",
    "text": "敢是按呢，所以我一直重頭做彼个夢？夢是烏白的，我一个人關佇一間有足濟鏡的大房間，行到佗都看著金龜，逐面鏡內面攏有彼个討厭的號。江文達就是佇彼時出現佇鏡內面，對我講：共我完成。夢醒的時陣總是規身軀汗，我就向望有一个查某人會使予我安慰。前一站我想來想去，感覺蕭茉莉嘛有伊的優點，雖然有時較嬈花，毋過，對我來講，伊算是條直無心機的查某人，對我嘛袂歹。伊唯一危險的是晉前佮土公樹仔的關係。",
    "paragraph_id": 716
  },
  {
    "title": "復活的人",
    "author": "胡長松",
    "text": "想著這，我的心內就真不安。位山跤通去頂埔仔是紅土的產業道路，闊有夠一台小貨車駛，佇西爿這頭看過感覺是平的，其實向東有一个上崎的趨度，人本底看對遠的所在攏會感覺遠的所在較懸，這个視覺的習慣顛倒予咱對真正的上崎感受慢鈍。路是向東爿大武山的方向去，佇TH公司的鳳梨園之間直直切過，該當有成公里遠，到一片樹林頭前才轉斡。",
    "paragraph_id": 717
  },
  {
    "title": "復活的人",
    "author": "胡長松",
    "text": "彼片樹林是五六米懸的喬木林，外圍是密密較矮的血桐欉佮構樹欉，這兩種樹予心型葉的籐類假若毯仔仝款崁咧，親像強欲袂喘氣。我佇路轉斡的所在小歇，翻頭看，拄才經過的鳳梨園變做誠明顯的坡度佇跤底，閣過，就是彼頭我拄才所行來的人家厝。",
    "paragraph_id": 718
  },
  {
    "title": "復活的人",
    "author": "胡長松",
    "text": "佇人家厝佮山嶺之間的山跤農場比本底想的加闊真濟，南北綿延〔mî-iân〕幾十公里遠，我想像過去佇漢人來晉前，潘水亞佮江文達的平埔祖先佇這一大片空闊的山跤地自由游耕的可能，真有可能，鹿仔群就佇我目前的平原走闖，獵人的喝咻佇樹林之間轉踅。",
    "paragraph_id": 719
  },
  {
    "title": "復活的人",
    "author": "胡長松",
    "text": "後來潘水亞講，構樹的葉仔鹿仔愛吃，毋過經過三百年，土地已經毋是怹的，鹿仔嘛消失矣，這馬，構樹佮血桐予心型葉的籐類崁甲袂喘氣，伊講心型葉的籐類叫做小花蔓澤蘭，是外來種的，對構樹佮血桐的生存有大威脅，這个想法予我對這片風景產生講袂清的悲傷，袂輸這个悲傷將我佮江文達的性命連接做伙。",
    "paragraph_id": 720
  },
  {
    "title": "復活的人",
    "author": "胡長松",
    "text": "彼日我是透早天拄光的時出門的，彼時有一沿薄薄的霧箍佇大武山跤，親像一條薄紗腰帶，規片的鳳梨園閣佇大武山的蔭裡，紅土的產業道路有小可露濕，等我行到樹林跤，日頭已經peh懸矣，霧沓沓仔散去。產業道路斡對東北爿去，我發現無仝區鳳梨園的鳳梨生長階段假若無仝，有的當咧開花，有的已經收成矣，收成了後的鳳梨葉一捆一捆縛好勢疊佇田邊。行來到小崙仔頂才知影這塊農場的規模，親像看無盡尾。",
    "paragraph_id": 721
  },
  {
    "title": "復活的人",
    "author": "胡長松",
    "text": "正手爿較頂懸的埔頂出現種木瓜的網仔架，一區一區攏有成甲大，為著灌溉，倒手爿鳳梨園邊有紅毛土鞏〔khōng〕的大水池，大約30尺平方，10尺深。深水池予經過的人真大的威脅感，水池邊有地下水井，嘛有泵浦仔咧拍，透過塑膠管共水送過逐區田園。真奇怪的是，行來到遮有一種獨立佇世界之外的特殊感受。就算我用假的身份蹛佇遮嘛永遠袂有人插〔tshap〕我，這是我心內的一个足肯定的想法。",
    "paragraph_id": 722
  },
  {
    "title": "復活的人",
    "author": "胡長松",
    "text": "就算我用江文達的名嘛會使永遠蹛佇遮的感受。共我、完成。前一暗佇我夢中所聽著的奇怪的話語雄雄閣進入我的頭殼。佇夢中，伊予烏色的霧包圍，毋過伊的兩蕊目睭咧發金，親像伊第一遍看著李春岫的時的目睭。我敢毋是江文達？竟然按呢想，親像江文達的性命早就已經進入我的血管。伊開喙對我講話。親像伊一直綴佇我的身邊行來這个所在，一路佮我講話，然後，佇這一大片的田園中央，我雄雄感覺伊消失去，親像咧佮我滾耍笑。",
    "paragraph_id": 723
  },
  {
    "title": "復活的人",
    "author": "胡長松",
    "text": "我雄雄佇倒手爿的鳳梨園中央看著兩个人偃佇田裡做穡，攏戴一頂瓜笠，規身軀用布巾包咧。彼予我想起我的爸母佮我散赤的囡仔時代。我所出世的庄跤是倚海的庄頭，是風頭水尾的瘦田地，尚害的閣是稻粟收成佇雨季，一到雨季閣因為地勢低敖淹水，共好好的粟仔淹死了了。我的老爸時常講祖公仔無目睭，才會揀這水窟仔地做岫。印象中，愛時常共店舖賒欠才有法度過年。佮散赤鬥陣的永遠就是爸母的冤家。",
    "paragraph_id": 724
  },
  {
    "title": "復活的人",
    "author": "胡長松",
    "text": "我的老母永遠怪我的老爸酒啉傷濟（所以厝裡才會遮呢散），我的老爸就永遠應伊：「翁欠某債啦！」有時賒甲連肥料錢都付袂起。「恁爸是散甲褪褲矣，若有才調，你去台北拚看覓嘛好。」有一日阮老爸啉酒醉是按呢共我講的。我的結婚並毋是厝內的大事，親像是偷偷仔結婚的，無請人客嘛無放炮仔，干焦阮老爸掣阮翁仔某共眾祖公仔點香報備。",
    "paragraph_id": 725
  },
  {
    "title": "復活的人",
    "author": "胡長松",
    "text": "有請人客是佇台北阮丈人爸的主場，我的爸母專工坐車去，阮老爸的西裝閣是共隔壁借的，我的老母坐佇主桌直直拭目屎，假若咧嫁查某囝（事實嘛是，只是伊嫁的是後生）。結婚了後，心雅綴我轉去庄跤幾遍，用指頭仔算會出來。總講一句，對我的爸母佮我的故鄉來講，我的婚事是阮兜散赤的記號。我心內斟酌，若是心雅綴我行來遮，伊會按怎？無，無可能來，就算來，伊的懸踏鞋可能嘛早就陷佇土裡。我假若已經看著伊下頦夯懸懸的投嫌的面。",
    "paragraph_id": 726
  },
  {
    "title": "復活的人",
    "author": "胡長松",
    "text": "若是春岫咧？當我按呢想的時，我看著江文達所形容的飽滇親像櫻桃的厚喙唇。我感覺著江文達，用伊對李春岫的愛情的形式進入我的體內。甚至我真肯定，若是春岫，伊會綴我行上這條路──這毋干焦是普通的一條產業道路爾爾，嘛是一條轉來故鄉（毋管是番仔厝抑是山跤村）的路。我的心內浮現的是青春少年家的青閣澀的愛情──對我毋捌的一个查某囡仔的愛情──透過這个愛情，我感覺我已經成做江文達。共我完成。",
    "paragraph_id": 727
  },
  {
    "title": "復活的人",
    "author": "胡長松",
    "text": "佇閣較過的田岸邊，我看著一欉大欉刺桐，徛亭亭，枝葉開闊，樹頂紅色的花蕊當欲發穎。我想起江文達佇批裡對春岫講起的夢境，村裡的查某人頭戴galunlun花環，手牽手圍咧跳瑪嗚咾的畫面。江文達的老母佮春岫攏佇內底。我感覺著家己當徛佇一个人生的重要時刻。敢有可能佇啥物機會見著春岫？這个聲音佇心肝頭雄雄浮出來。見著春岫，敢無機會？",
    "paragraph_id": 728
  },
  {
    "title": "復活的人",
    "author": "胡長松",
    "text": "潘水亞的田以鳳梨為主，有二十幾甲，伊種的是台農十七號，已經催過花，當咧抽穗，大約明年四月會使收成。伊另外有兩三甲的木瓜園，規个園仔用白色的網仔崁咧，伊講木瓜伊當咧試種。我看著海仔佮幾落个人佇木瓜園裡咧無閒。怹佇田園邊搭一間柴寮仔，內底囥足濟農具佮肥料等等。潘水亞佇柴寮裡剖一粒椰子請我啉，是田墘彼欉椰子樹生的。伊用刀刣椰子的屈勢猛掠甲，有一款男子氣慨，一刀一刀削，鬆勢鬆勢袂輸咧切高麗菜咧。",
    "paragraph_id": 729
  },
  {
    "title": "復活的人",
    "author": "胡長松",
    "text": "真龜怪，前兩日閣是烏陰落雨的冬天，一出日，就假若熱天到位矣，椰子汁啉落閣較有這个感受。潘水亞答應共江文達佮李春岫的代誌共我講，毋過，條件是我愛對伊坦白我的身世。為著心內的彼个喝聲，我並無考慮足濟。伊是我離開台北了後第一个知影我的身份的人。落尾我共講，我想欲揣著李春岫，伊用不可思議的眼神共我相。江文達佮李春岫共阮兩人牽挽做伙，就親像是一場奇怪的命運。「為啥物？」 「可能是好奇吧。",
    "paragraph_id": 730
  },
  {
    "title": "復活的人",
    "author": "胡長松",
    "text": "」 伊位褲袋仔扲〔gīm〕薰出來烞〔pok〕。「所以，你按算旋到當時？抑是，你無共政府看佇眼內？」 我擔肩。「其實我有類似的心情。當阮咧走揣家己的身世的時，煞發現歷史裡的原始民族攏是新興國家的肉砧。",
    "paragraph_id": 731
  },
  {
    "title": "復活的人",
    "author": "胡長松",
    "text": "1635年荷蘭人結合平埔內面較溫和的新港社人去征討較兇勇的麻豆社人，結果有26名麻豆人死，怹的頭予新港人提去慶祝，一個月後，麻豆人佮荷蘭人簽約，講：『阮提椰子佮檳榔樹來種，表示阮欲將所有一切獻予荷蘭的長官，包括阮的祖先流傳下來佮阮這馬麻豆社以及平原地區的所有財產，東位高山，西到大海，南北到阮的管轄地』。",
    "paragraph_id": 732
  },
  {
    "title": "復活的人",
    "author": "胡長松",
    "text": "若這算是有效的國際條約，按呢平埔尚早的國家確實是荷蘭無毋著，毋過這無合正義，大部分的時陣，為著家己的身世，我願意徛佇在正義這爿，毋是國家這爿。這是我的觀念，就這個角度來看，我其實是無政府論者。尤其是1990年的彼个秋天了後，我更加有按呢的心情。」 「哦？」 「假使國家無保惜我的身世，按呢，我敢一定愛有國家的身世？」 伊的話語內面有一款戰鬥性。「毋過，為啥物是1990年的彼个秋天？",
    "paragraph_id": 733
  },
  {
    "title": "復活的人",
    "author": "胡長松",
    "text": "」 「因為彼遍了後，我發現毋管敢是用國家的名義，怹攏是仝一種物，仝一種剝削咱生存的癩哥物。化工廠，財團，政府，法官，學者，特務，攏是一體的。」 「可惜咱已經無法度脫離國家生存。你這片農場嘛是共TH公司租的敢毋是？」我用挑戰者的口氣對伊講。「話是按呢攏無毋著。這是現實，毋過，為著目標，暫時接受現實的必然就無需要傷過致重。」 「某方面來看，嘛算妥協敢毋是？」 「嘛袂使算是妥協。",
    "paragraph_id": 734
  },
  {
    "title": "復活的人",
    "author": "胡長松",
    "text": "欲生活，就愛勞動，這个道理是族群生存的第一要件。毋過，欲按怎勞動？所有的資源已經予怹提去的時，勞動的意義帶〔tài〕著為他者服務的污點，本底都無法度講究純粹矣。這塊土地自古就是我的族群生存的田園，經過三百冬，嘛猶是族群生存的田園，若因為考慮愛予TH公司租金就放棄佇遮拍拚，仝款愛去外地受閣較濟的剝削，按呢，我甘願予怹租金來得著尚濟的意義。」 「所以佇你的農場攏是你的族群的人？",
    "paragraph_id": 735
  },
  {
    "title": "復活的人",
    "author": "胡長松",
    "text": "」 「位血統來看並毋是，毋過，位想像來看，無毋著。一方面，我的族群大約已經溶入Holo內面，一方面，我的農場嘛有外地的Holo佮客人。阮佇仝一个族群生存的想像內面勞動。佇現實已經失去一切的族群，進入想像才是真實的。咱攏是佇想像內面存在的。」 「按呢，這个想像的終點佇佗位？」 「終點我猶看袂出來。毋過我知影，若無開始行動，就永遠行袂到位。」 「所以，番仔宋江嘛是為著按呢練的？」 「是為著按呢無毋著。",
    "paragraph_id": 736
  },
  {
    "title": "復活的人",
    "author": "胡長松",
    "text": "我講過，內面有『隘』的精神。」 「所以，若我講我是你的族群的人，你會按怎反應？」 「我會考慮歡迎你進入這个想像的實體。」 位柴寮拍開的門看出去，鳳梨園、樹林、山跤的庄頭佮規个平原攏佇跤底。以「隘」來講，遮是足好的地點。對山跤來的一切動靜，無法度位這个視線逃離。我佇潘水亞儼硬的話語聽出伊的堅持，毋過，我佇平原的方向嘛看著新開發案的風聲所帶來的威脅。",
    "paragraph_id": 737
  },
  {
    "title": "復活的人",
    "author": "胡長松",
    "text": "「假使彼个開發案是真的，TH公司共這片地攏賣去，咱會按怎？」 伊親像無啥物想就應講： 「戰鬥。只有戰鬥吧！」 霧散去了後的山跤景緻真清朗，遠遠田園佮庄頭的人家厝予小路佮圳溝劃做一塊一塊，閣較過就是西爿的海岸佮城市，城市大樓的樓影佇日光下一點一點反光。我問伊日本時代「三十六隘丁團」佮武慶公的彼場戰鬥，潘水亞的口氣有對先祖的驕傲，這是會使理解的。",
    "paragraph_id": 738
  },
  {
    "title": "復活的人",
    "author": "胡長松",
    "text": "「彼段歷史是複雜的，毋過總講，佃農佇製糖會社的土地贌〔pa̍k〕耕，會社固定共蔗農收購。問題出佇蔗農生活歹過，有先用耕作資金的名義共會社借錢，才閣用種出來的甘蔗照斤量還數的契約，長年來因為按呢，真僫佇甘蔗的價數頂懸爭取啥物，所致甘蔗的收購價數傷低，蔗農的生活就愈歹過。彼站稻米的價數袂嫼，嘛有一寡人想欲改種稻米，毋過因為氣候佮挈約的關係，只好一直散赤落去。",
    "paragraph_id": 739
  },
  {
    "title": "復活的人",
    "author": "胡長松",
    "text": "矢內原忠雄講，蔗農是『信貸的奴隸』（Credit bondage）。『三十六隘丁團』的反抗就是佇這个背景形成的。」 「反抗的重點是啥？」 「重點是提高甘蔗的收購價數，甚至參與甘蔗的定價過程。」 「了後咧？」 「因為『三十六隘丁團』共農民團結起來，要求會社先共甘蔗的價數講好才採收，所以會社掣二十个勞工監督佮一班警察來，欲逼農民收甘蔗，就是按呢發生激烈的戰鬥。",
    "paragraph_id": 740
  },
  {
    "title": "復活的人",
    "author": "胡長松",
    "text": "總共有成百个農民參與，警察拔〔pueh〕刀，農民提鋤頭嘛掔石頭，造成勞工監督佮日本警察足濟人受傷。我的查甫祖潘武慶佮江文達的查甫祖江主恩就是戰鬥的領導者。怹是庄內冊讀尚懸的人，兩人是師範的同窗，落尾怹攏予日本官廳判刑坐枷。路尾，兩个查甫祖攏死佇KMT的特務手裡。」 冊讀尚懸的人。我回想離開故鄉去台北，閣位台北逃走的家己，有一種奇怪的屈辱感。",
    "paragraph_id": 741
  },
  {
    "title": "復活的人",
    "author": "胡長松",
    "text": "「冊讀尚懸的人，若無做這，猶是生活袂嫼，佇庄頭予人敬重的人敢毋是？」 「這愛看你按怎看生活。違背自我佮良知嘛是一種生活，只是較無情爾爾。」 伊的話親像一枝劍劃入我心內的屈辱感，假若因為我問出彼个問題所透露的價值觀咧責備我。「違背自我佮良知」，假使這句話誠實是咧責備我，嘛是無公平的。我並毋是為著生活的啥物享受抑是追求才離鄉的，講起來，我嘛是予故鄉的咒懺共我捒走的。",
    "paragraph_id": 742
  },
  {
    "title": "復活的人",
    "author": "胡長松",
    "text": "假使講無情，無比傳統的咒懺佮譴損較無情的物件。我按呢想的時，感覺我額頭的金龜仔咧發燒脹大。毋過，按呢敢就有理由逃過責備？我感覺心虛起來。心雅欲共囡仔提掉的時，我只是接受並無堅持反抗，伊閣是我載去病院的，假使我是主張積極打胎的人閣無話講，偏偏感情上我認為彼是毋著的代誌，只是最後我妥協矣，目睭金金看家己的囡仔消失佇眼前。除了我，並無捌人會使阻擋伊！若是因為這點講我違背自我佮良知，這，我是完全無話講的。",
    "paragraph_id": 743
  },
  {
    "title": "復活的人",
    "author": "胡長松",
    "text": "就算我離開台北，嘛只是逃避爾爾，對事實的改變無啥物影響。我是這个無路用的人。按呢想的時，我規个人虛弱起來。「這个時代敢閣會有奴隸？」 我只好勉強用輕鬆的氣口講話，勉強面對家己的虛弱。「敢無？這馬，村裡有人向鄉農會的信貸部貸款種鳳梨，鳳梨的價數現現搦〔la̍k〕佇外地的大盤組織的手裡，根據我的調查，信貸部佮彼个大盤組織攏是姓賴的彼陣虎豹獅鬥陣的。",
    "paragraph_id": 744
  },
  {
    "title": "復活的人",
    "author": "胡長松",
    "text": "怹一手共你催數，一手共你買鳳梨，按怎你的鳳梨嘛講無好價數。按呢你看敢有算是奴隸？」 「嗯。」 「若風聲的開發案誠實入來，規个庄頭免驚無奴隸。」 我吐一个大氣。屈辱感的孔喙幽幽仔咧搐疼，尤其當我雄雄閣想起彼層予人誣賴的案件的時，當我閣想著過去的同事為著生存共罪名攏捒予我的時，奴隸兩字假若命運的刀鋩撩入我的心。閣再講，今親像我按呢連名字攏毋敢講的生存，敢講毋是奴隸的狀態？",
    "paragraph_id": 745
  },
  {
    "title": "復活的人",
    "author": "胡長松",
    "text": "就假若佇這片日光普照的田園，嘛捌發生過遐的代誌，毋過，這馬煞假若船過水無痕──我本身敢毋是按呢？正常風景內面所掩崁的反常，我的存在嘛仝款。我會使做啥物？──戰鬥，只有戰鬥吧！「你較早佮江文達是同窗？」 「高中是仝班的，大學阮嘛攏讀T大。」 「所以，我佇歐吉桑遐有看著一節影片，可能是別人翕伊的，你可能知影。」 「哦？」 「伊佇內底講話，佇溪邊。」 「嗯，彼節可能是我翕的。伊有一台舊型的D8錄影機。",
    "paragraph_id": 746
  },
  {
    "title": "復活的人",
    "author": "胡長松",
    "text": "」 「伊佇內底講啥？機器聲音的部位歹去矣，聽無。」 「我嘛袂記矣。」 「閣有一節是伊的阿母佮一群查某囡仔。」 「彼應該是伊家己翕的，我無印象矣。」 「你按怎看怹老母的遭遇？」 「歐巴桑的死，事實佮象徵來講攏是母性的死亡。文達認為山跤過去的拜壺信仰佮阿母母〔a-muh-muh〕崇拜，無柴頭尪仔，神位的所在是虛的，基本的是陰性（母性）的信仰，這點，反對偶像的基督教相對來講閣較接近。",
    "paragraph_id": 747
  },
  {
    "title": "復活的人",
    "author": "胡長松",
    "text": "『漢』的信仰重柴頭尪仔，是有實位、有中心的神像崇拜，是陽性（父性）的，佮平埔原始的信仰衝突愈大。」潘水亞講：「伊認為伊的老母就是這个衝突下底的犧牲者。毋過，我的看法無遐單純。」 「按怎講？」 「平埔的精神，是母性的無毋著。」伊按呢講：「毋過，雖然『漢』的一切佇精神上攏是男性沙文的，以抵制的效果來講，嘛無需要完全排斥陽性力量的元素。",
    "paragraph_id": 748
  },
  {
    "title": "復活的人",
    "author": "胡長松",
    "text": "木枝伯仔家己嘛講過一句話：”Let me breathe like a Taiwanese !” 我這馬感覺，只要族人為著生存團結起來，講家己是啥物已經無遐呢要緊。」 「Let me breathe like a Taiwanese？」 「無毋著。這馬我相信，山跤人才是正港的Taiwanese。",
    "paragraph_id": 749
  },
  {
    "title": "復活的人",
    "author": "胡長松",
    "text": "」 我想起我佇番仔厝故鄉的囡仔時代，親像是潘講「『漢』的一切佇精神上攏是男性沙文的，攏有一款強勢」的註解。我的面的胎記所「剋」的，一般，就是男性權威，我的存在因為這个「剋」的威脅，失去社會家庭的祝福，這，就是「漢」所帶來的傳統酷刑的記號。我遙想，酷刑，敢是羅漢跤仔的男性先祖因為生存的苦境所必需要繃起來的面腔？",
    "paragraph_id": 750
  },
  {
    "title": "復活的人",
    "author": "胡長松",
    "text": "因為困苦，必需要有排除凶險的酷刑的面腔；因為生活佮肉體的需要，必需要用男性的強勢倚近本底扞〔huānn〕家、有土地佮權力的平埔女性，用肉體的力量征服女性，用「漢」的巧智買收、拐騙、甚至，位單純的婚姻結合開始，最後透過「漢」的強勢文化一步一步取得男性扞家的權威？佇故鄉，有因為生時毋著，十八歲前袂使見老爸的囡仔，嘛有因為水窟淹死人，規庄頭做伙供飼一个乞食幾月日了後，共伊活埋祭水鬼的「布衣羅漢」傳說。",
    "paragraph_id": 751
  },
  {
    "title": "復活的人",
    "author": "胡長松",
    "text": "四界攏是譴損佮咒詛。因為集體生存所培養出來的文化，合理化對個體生存的酷刑，這，就是「漢」的本質。這，敢是我對過去身份厭僐的根底？事實上，我的逃避是從足細漢就開始矣。有足濟遍，我沿田洋中央的小路走揣彼个挨琴予我聽的查某囡仔，沿圳邊的草埔走揣伊的影跡……我最後才知影彼只是一个幻象。",
    "paragraph_id": 752
  },
  {
    "title": "復活的人",
    "author": "胡長松",
    "text": "我對傳統的厭僐逼我家己進入另外一个表面更加高尚的面腔，毋過，「漢」的酷刑猶是存在，上睨〔gê〕的是，我所毋知的優勢者的酷刑是閣較拗蠻的。我全部的失落就佇遮。簡單講，我過去對「Taiwanese」這字內面的漢元素感覺真厭僐，毋過後來，煞逃入閣較大的「漢」內面，我佇這个過程共家己拍交落去。",
    "paragraph_id": 753
  },
  {
    "title": "復活的人",
    "author": "胡長松",
    "text": "潘水亞佮江文達（佇批裡）所講的怹的先祖，是一个拍獵佮游耕的民族，山跤的平原過去攏是怹游耕的土地，對我來講，怹的存在確實予Taiwanese新的想像。只是，這馬，遮的人雖然講家己是山跤人，毋過，足濟人嘛已經無講家己是平埔矣。畢竟，有啥人想欲予人講「番」？我嘛知影，這已經毋是想欲予人按怎認定的問題，是家己敢有了解佮接受的問題。",
    "paragraph_id": 754
  },
  {
    "title": "復活的人",
    "author": "胡長松",
    "text": "我看過江文達寫的文字，問過足濟大大細細的山跤人，怹用梟疑的目神看我，親像怹才是失智者，毋是我。這馬我相信江文達佇伊的筆記寫「寧可親像野獸仝款滾絞流血，為著成做予人承認的『第一人』戰鬥」一定有伊的想法。毋過，欲予啥人承認咧？",
    "paragraph_id": 755
  },
  {
    "title": "復活的人",
    "author": "胡長松",
    "text": "1900年，日本人類學家鳥居龍藏來到這个所在，記載這个所在是一个平埔部落，彼日抵好是跳瑪嗚咾的日子，伊講「是怹祖先的生日」，社內真鬧熱，伊到位的時族人已經開始跳舞矣，歌詞是用番語唱的，因為遮是「平埔十五連庄」的中心，各社攏派社番來參加慶典。另外幾个人類學家嘛有相關的記錄。驚人的是，番語歌詞的意思，現此時煞少人了解矣，為啥物會有這个集體失憶的現象？這个問題假若一塊石頭硩〔teh〕佇我的心肝頭。",
    "paragraph_id": 756
  },
  {
    "title": "復活的人",
    "author": "胡長松",
    "text": "另外一方面，我家己佇山跤，煞位身世的無得定進入一个奇怪的安定，假若家己鑽入這个集體失憶的內面揣著記持，無閣是一个失智者。敢講這个身世就是江文達所講的「第一人」？我看鳳梨園，一出日，冬天就假若欲過矣。潘水亞晉前就答應我共一切對我講。這是一个大好天。「最後，你敢會使共我講，到底江文達去揣李春岫了後發生啥物代誌？我講的是佇伊的批信的最後的彼日了後。」 「伊發現李春岫佮S做伙。」 「佗一个S？",
    "paragraph_id": 757
  },
  {
    "title": "復活的人",
    "author": "胡長松",
    "text": "」 「就是T大的彼个政治學教授，這馬咧做官的彼个。」 「是伊？春岫佮伊做伙？」 我的心內一陣齷齪〔ak-tsak〕，哪會按呢？世間有一寡物件超過咱理解。潘水亞有注意著我的表情，講：「這个世間無正確的愛情，只有危險的愛情。」 「啥物意思？」 「S的身邊充滿危險的人。毋是，應該講，S本身就是危險。文達就是因為接近怹才產生悲劇。愛情有時會共咱吸去危險的捲鑽〔tsǹg〕。」 我感覺梟疑，親像墜佇五里霧。",
    "paragraph_id": 758
  },
  {
    "title": "復活的人",
    "author": "胡長松",
    "text": "「應該是講，春岫本底就佮S鬥陣矣，只是文達毋知。彼工伊到台北並無佇春岫的宿舍揣著伊，伊料想春岫可能是去學校準備啥物，所以就去學校揣伊。竟然誠實予伊揣著。伊遠遠看著春岫一个人徛佇社會科大樓的門口，感覺歡喜，伊喝聲，春岫無聽著，結果S位另外一條路雄雄出現，春岫佮伊做伙入去研究大樓。伊揣著S的研究室，門鎖咧，伊認出春岫的聲，所以共門挵開。伊看春岫坐佇角落的膨椅頂。",
    "paragraph_id": 759
  },
  {
    "title": "復活的人",
    "author": "胡長松",
    "text": "伊出拳頭母共S舂〔tsing〕，兩个人拍起來。」 我本底想欲位彼个屈辱感走閃出來，想袂到，聽著潘水亞的話，閣陷入佇內面。這回是以對江文達所受的侮辱的形式再現出來的，假若我目睭金金看著彼个受侮辱的實體。「毋過你講危險的部份佇佗位？」 「危險的是S本身。S習慣用伊手頭一切的物件控制一切，是一个非常熟手的壓制者。」 「壓制者？」 「是。」 「我毋信。一个大學教授。",
    "paragraph_id": 760
  },
  {
    "title": "復活的人",
    "author": "胡長松",
    "text": "」 「所以我想，咱愛了解的物件閣真濟咧……」 彼工，潘水亞共怹的故事共我講，某一方面，伊可能是認為經過這濟年我無閣有啥物敗害的可能。尚重要的是，伊一定是相信我佮伊的世界之間有一个通道已經拍開矣。我離開農場的時，已經下晡矣，開始起風。我決定繼續對彼條產業道路行過去，才行無偌久，就無路矣，路停止佇一片較大片的樹林邊。遠遠，樹林後面是懸懸的山壁。樹林裡只有一條小路，親像是早前獵人拍獵咧行的彼款山路。",
    "paragraph_id": 761
  },
  {
    "title": "復活的人",
    "author": "胡長松",
    "text": "我繼續行入樹林。佇欲暗晉前，我來到一條溪邊，有足濟野鳥佇溪谷飛踅，溪水的聲佮蟲豸的叫聲嘛咧合唱。溪的對面就是山壁。閣入去就是深山矣，我按呢想。趁日頭欲落山晉進前，我沿原路轉去。「遐叫做羊回頭。」閣經過潘水亞的農場的時，海仔共我講，怹的空課抵好結束，伊準備踏烏堵拜欲落去山跤。「較早人放羊仔，到遐就無路愛回頭，所以按呢叫。」伊熱心共我載。",
    "paragraph_id": 762
  },
  {
    "title": "復活的人",
    "author": "胡長松",
    "text": "我轉去到山跤的時，看著庄頭的人家厝，心內浮現奇怪的感覺，假若彼个庄頭本底就是我的故鄉，我位一个足遠足遠的所在轉來矣。7 潘水亞共我講佇彼時佇T大有足濟人知影李春岫佮S教授的代誌。尤其是S教授，過去是「左派的自由主義分子」（伊家己講的怪名詞），這馬竟然進入中央政府成做官員，予一群人佇街頭對伊大規模抗議警察執法失當的事件。",
    "paragraph_id": 763
  },
  {
    "title": "復活的人",
    "author": "胡長松",
    "text": "對岸中國官員來彼遍，民眾佇伊經過的路裡夯國旗唱聲，S命令警察共民眾逮捕，主張保持街路的恬靜是對中國官員的尊重，按怎看嘛無像一个自由主義學者的作為。毋過，潘水亞看著新聞的時，顛倒袂感覺龜怪。S就是按呢的人，位少年到老。伊是按呢認定的。代誌的細節有足濟種版本，毋過，總講一句，江文達自頭並毋知影。",
    "paragraph_id": 764
  },
  {
    "title": "復活的人",
    "author": "胡長松",
    "text": "根據潘水亞的理解（江失蹤了後，伊捌佮李春岫深談過，所以伊認為家己對規个代誌有相當正確的理解），李春岫嘛毋是刁故意瞞伊的，伊所講過的一寡話有真濟毋甘的成份。對這點來看，事實上，潘水亞相信李春岫有伊的苦衷。毋過，李春岫嘛並無否認過任何伊對S的感情有關的一切，就這點來看，潘水亞認為伊（就算是受騙）嘛毋是完全無對S動過感情，至少，佇尚初尚初的時陣。",
    "paragraph_id": 765
  },
  {
    "title": "復活的人",
    "author": "胡長松",
    "text": "甚至潘認為，對拄上大學充滿理想的查某囡仔來講，S，有無法度拒絕的致命的吸引力。S出世佇1950年代，厝裡做生理，家境袂歹，自細漢成績優秀，T大卒業，做兵了後提著公費去美國留學，1979年提著名校K大的政治學博士，轉來T大教冊，成做T大尚少年的教授。",
    "paragraph_id": 766
  },
  {
    "title": "復活的人",
    "author": "胡長松",
    "text": "1988年，潘水亞佇T大讀冊的時，S當佇學術的盛年，接近四十歲的思想更加成熟，佇各方面展現伊的經驗佮活力，S的面白靜，斯文，閣躼〔lò〕，有運動員的體格。伊思路清楚，講課精彩，佇課堂中時常笑聲不斷，而且佮學生親近，關心學生運動，是第一个公開簽名支持海報牆言論百分之一百自由的教員。",
    "paragraph_id": 767
  },
  {
    "title": "復活的人",
    "author": "胡長松",
    "text": "若毋是後來發生遐的代誌，潘水亞嘛根本袂去追究伊佮1981年死去的蔡論勝教授原來是大學的同窗，根據伊的證詞，蔡教授死前最後就是佮伊見面的，伊做證蔡教授離開警總（接受警總約談）了後，佇怹兜開講吃宵夜，了後，才竟然予人發現死佇T大校園的社會科圖書館。彼棟圖書館佇潘水亞怹入學晉前，已經改做社會科教員的研究大樓，S的研究室嘛拄好佇內底。",
    "paragraph_id": 768
  },
  {
    "title": "復活的人",
    "author": "胡長松",
    "text": "當然這一切S並無主動對學生講起，尤其是怹讀大學的時，S所開的政治學通論彼門課予學生塞甲滿滿。1988彼年報禁拄才解除，老獨裁者拄死，農民行上街頭，社會四界當茁〔puh〕出開放的新穎，政治學通論是熱門的課，閣再講，彼本底就是新聞系的必修課，二年的李春岫當然就是其中一个學生。潘水亞嘛佇仝彼門課內面。佇潘水亞的印象裡，伊毋捌看過遐爾風度斯文飄撇的大學教員。",
    "paragraph_id": 769
  },
  {
    "title": "復活的人",
    "author": "胡長松",
    "text": "彼門課是佇下晡的第二節佮第三節，尚吸引李春岫的可能是S佇課堂裡紹介Hannah Arendt的《The Origin of Totalitarianism》(《極權主義的起源》)，佇彼節課，S用清楚的語言解說Hannah Arendt對少數民族的看法：「我們必須要理解Arendt背後對現代性困境的反思，反猶主義對猶太民族的壓迫只是意識形態同一化的慘例，如果這個時代的政治人物不能從這裡得到教訓，人類的文明將要終結自己。",
    "paragraph_id": 770
  },
  {
    "title": "復活的人",
    "author": "胡長松",
    "text": "這是Arendt的看法。」 潘水亞會記李春岫佇這門課是活潑的學生，彼工親像平時仝款，伊穿一軀白T-shirt，藍色牛仔褲，長頭鬃束佇後壁，夯手問講： 「那麼，少數民族應該要獨立或成立新的國家嗎？」 S想一下，講：「Arendt似乎沒有明確的主張少數民族應該怎麼樣行動，她主要是說，少數民族問題在這個世紀的極權主義形成過程中扮演一個關鍵的角色。",
    "paragraph_id": 771
  },
  {
    "title": "復活的人",
    "author": "胡長松",
    "text": "例如希特勒對猶太問題的解決方案是，先將德國猶太人貶低為德國社會中不受承認的少數民族，然後將他們當作無國籍者驅逐出境，最後再將他們從世界各地運回來，送進死亡集中營。對了，Arendt本身就是猶太女性的身份。」 課堂內面个學生嘀嘀嘟嘟細聲討論起來。李春岫繼續講： 「那麼，台灣的西拉雅族在處境上也類似被漢族貶低的猶太人嗎？」 S用一種迷人閣親像咧呵咾的目神看伊： 「Arendt並沒有這麼說。",
    "paragraph_id": 772
  },
  {
    "title": "復活的人",
    "author": "胡長松",
    "text": "但我想，她可能會問妳，這樣的族群是不是已經在意識型態上成為了理應被消滅的族群？」 就佇彼節下課，李春岫一定是佇S轉去研究室个路裡繼續佮S討論Arendt的冊，S一定會順紲答應共伊英文版的彼本《The Origin of Totalitarianism》借伊。「可惜，我無提冊出來，妳敢願意佮我行轉去研究室？」伊一定是按呢問春岫的。紲落是暗頓的時間，怹一定是順紲做伙吃暗頓。",
    "paragraph_id": 773
  },
  {
    "title": "復活的人",
    "author": "胡長松",
    "text": "S知影彼个城市所有有氣氛的餐廳，佇吃飯中，S會對伊講起所有會使證明伊的智慧、學識佮豐富經驗的一切，尤其是伊佇美洲留學的經歷。S一定會真細膩，袂去講著Adrendt佮伊的老師Martin Heidegger的不倫之戀，Martin Heidegger佇二次大戰效忠希特勒，伊的衫鈕仔甚至有希特勒的万字號。當然，S會用伊的溫柔關心春岫的一切人生的處境。",
    "paragraph_id": 774
  },
  {
    "title": "復活的人",
    "author": "胡長松",
    "text": "另外，潘水亞相信S嘛會真細膩去閃避佮伊的婚姻有關的問題。其實S佮伊的太太做伙的時間真少，伊的太太梁妃是國際有名的現代舞蹈家，大部份的時間攏佇各地公演，無咧公演的日子嘛佇舞蹈社練舞佮教舞，到足暗才會轉來。怹是佇美國熟似的。梁妃會嫁伊，主要是因為S有經濟能力，願意全力支持伊的舞蹈事業，而且S本身對文藝方面的交際並無排斥。梁妃捌公開講過，伊是為著舞蹈才存在的人，其他一切伊攏看輕。",
    "paragraph_id": 775
  },
  {
    "title": "復活的人",
    "author": "胡長松",
    "text": "一切，當然嘛包括怹的婚姻，怹其實對婚姻攏毋是遐爾要意。後來，潘水亞才發現S是佇性方面有特殊「熱情」的人。S逐禮拜攏會固定敲電話予一个媽媽桑，愛媽媽桑僎〔tshuân〕查某予伊，地點有時佇怹兜（怹某出外公演的時），有時佇外口。像時，佇伊熟似李春岫前後，有無算短的時間伊固定會去揣一个蹛佇東區的風塵女子Teresa。",
    "paragraph_id": 776
  },
  {
    "title": "復活的人",
    "author": "胡長松",
    "text": "Teresa佇一間酒店上暗班，S攏是拜二下晡無課的日時去揣伊的，毋免先拍電話（怹講好矣，互相無留電話以免困擾），一遍固定九十分鐘，結束了後才確定後回的見面。伊攏是提一个學者時常提的牛皮紙橐仔去Teresa遐，共紙橐仔囥咧就入去浴間洗浴然後做愛。",
    "paragraph_id": 777
  },
  {
    "title": "復活的人",
    "author": "胡長松",
    "text": "佇Teresa的眼中S的做愛是恬靜的彼款類型，可能因為學者的背景（抑是Teresa家己的想像），伊做愛的時親像恬恬浸佇家己的思考裡，大約攏真安靜，毋過會要求足濟變化，有時雄猛〔mé〕，有時深長，假若欲完成一篇論文仝款遐爾認真。Teresa大約算佮意這个人客。毋過有幾遍，S嘛會雄雄變一个人，親像穿鐵甲的狗仔，面容痛苦，那吠，那共Teresa規身軀挵甲血淋淋才夠氣。",
    "paragraph_id": 778
  },
  {
    "title": "復活的人",
    "author": "胡長松",
    "text": "有幾落遍，Teresa因為按呢予S「咬」甲無法度上夜班。佇Teresa的印象裡，S行向高潮的過程足久的，就算有猛掠的經驗，Teresa猶是感覺辛苦。代誌結束了後，S通常袂隨走，伊會留落來佮Terasa開講，一直到時間到，位學術到家庭，啥物攏佮伊開講，假若共伊當做心理醫生仝款。S捌對Teresa講過，梁妃根本就是性冷感。「我就是因為按呢才會需要來揣妳的。」Teresa對S這个講法感覺真愛笑。",
    "paragraph_id": 779
  },
  {
    "title": "復活的人",
    "author": "胡長松",
    "text": "Teresa講李春岫嘛捌佇出現佇S佮伊的話題裡，S為著伊一个特殊的癖性需要，佮Teresa討論欲按怎進行的計畫，基本上，只要有錢，Teresa並無排斥變化，較濟人參與嘛無所謂。Teresa毋知的是，拜二下晡之外的時間，S嘛會佮一群奇怪的朋友鬥陣，「對事實愛堅定」，這是彼群朋友時常共伊提醒的。",
    "paragraph_id": 780
  },
  {
    "title": "復活的人",
    "author": "胡長松",
    "text": "Teresa 一開始毋捌聽S講過這群朋友，一直到路尾Teresa才知影，S的這陣朋友竟然閒甲有時佇伊的尻脊骿監視伊。春岫佮S進一步的接觸是佇政治學通論的期中報告彼幾工。彼時陣春岫完全毋知影S是有家室的人。",
    "paragraph_id": 781
  },
  {
    "title": "復活的人",
    "author": "胡長松",
    "text": "伊佮S相約，欲請教《The Origin of Totalitarianism》的問題，S講彼工盈暗拄好佇研究室有定期的研究生討論會，叫伊盈暗八點半來，「拄好是討論會結束的時間」，這句話予春岫失去戒心，結果，S翻頭就共彼日的討論會取消。春岫到位的時，規棟大樓暗毿暗毿無啥物人，研究室干焦偆伊佮S教授。天氣寒，S提威士忌出來，替伊斟一甌，用輕鬆的口氣講這是佇美國養成的習慣。",
    "paragraph_id": 782
  },
  {
    "title": "復活的人",
    "author": "胡長松",
    "text": "其實春岫對S的印象袂歹，S叫伊啉酒，伊並無特別躊躇，就啉矣。啉落了後，規个身軀攏燒落起來，伊感覺家己發面紅。當伊提《The Origin of Totalitarianism》出來問S的時，S倚近伊。「這个問題無要緊。」S按呢應。「是按怎？」 「因為我欲問妳另外一个較要緊的問題。假使我講妳足迷人的，袂輸小野洋子，妳敢知影是按怎？",
    "paragraph_id": 783
  },
  {
    "title": "復活的人",
    "author": "胡長松",
    "text": "」伊佇課堂講過小野洋子，是約翰藍儂的牽手，是一个有自信、敢追求的查某囡仔。李春岫規个面紅起來。佇伊面前的，是一个斯文、有學識、有自信的學者。伊擔肩。「因為妳的面有一種氣質予我感動。當我看著妳的目睭，我知影妳的內面有一種力量，是予查甫人甘願為伊犧牲的力量。」 春岫的心肝亂去。「犧牲？」 「是。敢有查甫人講過竟然感覺願意為妳犧牲一切？我感覺佇妳的身軀感覺著一切台灣女性柔情的本質。",
    "paragraph_id": 784
  },
  {
    "title": "復活的人",
    "author": "胡長松",
    "text": "」 春岫緊張甲話講袂出喙，喙唇咬咧直直搖頭。只是蜜永遠是有效的，伊的心內可能袂完全無出現予人呵咾了後的振動。「妳敢有男朋友？」 伊搖頭。「按呢，小等問題討論了，妳敢願意留落來陪伴我？」 春岫感覺天地攏咧踅。伊毋敢看對方。見笑。最後，伊勉強擲落一句：「袂使。失禮！」就闖出去門外。下一禮拜的課春岫無出現，同學講是破病無爽快。",
    "paragraph_id": 785
  },
  {
    "title": "復活的人",
    "author": "胡長松",
    "text": "隔工中晝，春岫佇宿舍（彼時猶蹛佇學校的宿舍）接著一束紅玫瑰，頂頭干焦一張卡片，寫：「愛無界線。願妳早日康復。」無落名，毋過伊知影是啥人送的。盈暗，S拍電話予伊，彼是運用教師的職權揣著的電話號碼，佇電話中，S關心伊的健康，最後開喙招伊吃飯，閣招伊飯後做伙踅一間特別的店。「佇彼間店有物件欲報妳看，敢會使？",
    "paragraph_id": 786
  },
  {
    "title": "復活的人",
    "author": "胡長松",
    "text": "」 春岫一開始無答應，毋過嘛揣無理由堅持拒絕伊，這款場合只要講一个小小的白賊就會使走閃過，毋過春岫的頭殼一時煞放空應袂出聲。實際上，怹一个是當昌颺〔tshiann-iānn〕的緣投學者，講話趣味健談；一个是青春的大學生，無理由無話通講。最後，佇S直直姑情之下，春岫勉強答應。S一定非常清楚，只要春岫答應伊這遍，等於正面回應伊晉前彼暝的告白矣。「莫閣叫我老師，嘛莫當做我是教授。叫我的名就好。",
    "paragraph_id": 787
  },
  {
    "title": "復活的人",
    "author": "胡長松",
    "text": "」S一見面就按呢要求，伊親像得意咧笑：「妳感覺佇大學教冊的人敢有談戀愛的權利？」春岫感覺見笑，伊一定咧發面紅。伊小可了解彼个笑容的意思。伊有擦胭脂，嘛有噴芳水，就親像過去讀高中的時佮查甫囡仔約會的時陣仝款。其實彼嘛無啥物，就是男佮女，查甫佮查某。春岫高中的時就知影這款代誌，就親像伊高中時的男朋友講的，人人有愛的需要。春岫其實啥物攏知影。自由，伊一直想欲定義這兩字。當然無人會使干涉伊。",
    "paragraph_id": 788
  },
  {
    "title": "復活的人",
    "author": "胡長松",
    "text": "佇S身邊，春岫認為伊早就毋是囡仔矣，當伊出門晉前考慮敢欲噴芳水的時就按呢認為矣。閣再講，S算是一个緣投的查甫人，而且比伊所熟似的任何一个查甫囡仔閣較有學問，講話閣趣味。閣再講，只是吃一个飯爾爾，而且，伊有兩枝跤，隨時攏會使斡咧就走。就算伊對彼个盈暗S的倉磅言語猶是心存戒心，毋過戒心佮心內的振動是兩項獨立的物件。",
    "paragraph_id": 789
  },
  {
    "title": "復活的人",
    "author": "胡長松",
    "text": "閣再講，伊對有學問的人會為著伊失去理智感覺真好奇，甚至有幽微的優越感：所謂教授嘛是查甫人爾爾。彼暗春岫特別穿一軀粉色的套裝予家己看著較成熟，親像比實際的年齡大五、六歲。怹相約佇學生宿舍門口，是伊先到的，S位教室的方向來，怹做伙行去開車，車佇無偌遠的停車場。「妳敢知影，希臘的人講，人是用尚敏感的器官來感受媠，對感官來講，媠是尚可愛的。",
    "paragraph_id": 790
  },
  {
    "title": "復活的人",
    "author": "胡長松",
    "text": "媠所發射的物件會通過人的目睭，佇人的身軀發熱，予人靈魂的羽翼得著育飼〔io-tshī〕，羽管開始脹大，位根部生對外口來，終其尾共靈魂的胸坎掩甲密周周。靈魂本底就是規身軀發羽毛的。佇這个過程，靈魂規身軀撲撲趒，親像紅嬰仔發牙的時，齒根閣癢〔tsiūnn〕閣疼，靈魂當咧發羽毛的時嘛是按呢。靈魂得著溫暖佮滋補，苦痛全消，感覺非常快活。」S必定會用伊尚溫柔的目睭看伊。S是有經驗的追求者。",
    "paragraph_id": 791
  },
  {
    "title": "復活的人",
    "author": "胡長松",
    "text": "聲音是生疏尚緊的解藥，美學是愛情尚好的包裝。春岫必定是恬靜的，頭偃低無話。「毋過若離開對方，靈魂就失去滋養，毛根焦燥，共對外生湠的幼毛塞咧，無法度生長。遮塞咧的幼毛佮情慾交會，跳動親像脈搏，逐枝幼毛都刺向塞口，予靈魂規身軀傷，疼甲夯狂；毋過，只要這時陣靈魂閣想起彼个愛人的媠，伊就會使轉悲為喜。",
    "paragraph_id": 792
  },
  {
    "title": "復活的人",
    "author": "胡長松",
    "text": "痛苦佮歡喜這兩種感覺的透濫予靈魂進入奇妙的境界，感覺茫茫渺渺，閣苦袂得解脫，所致陷入痴迷，暗時無通睏，日時無通坐，擔煩齷齪〔ak-tsak〕佇遐媠的徛家四圍玲瓏踅，向望見著彼个媠。」 「妳感知影這个過程叫做啥物？」 愛情。春岫心內按呢講。毋過伊猶是無出聲。愛情。怹坐上S的銀色轎車的時，春岫並無對S有傷歹的想像。S問伊：「妳平時仔放假攏做啥物娛樂？」 「無一定……有時看電影。」 「哦？佗一種電影？",
    "paragraph_id": 793
  },
  {
    "title": "復活的人",
    "author": "胡長松",
    "text": "文藝片？」 春岫擔肩講：「嘛無一定。」 「最近有印象的是佗一齣？」 春岫一想著的就是《似曾相似》，就是彼遍佮高中的男朋友佇MTV看的彼齣。伊規个面攏燒落起來。當伊共片名講出喙的時，有淡薄仔後悔。「喔，《似曾相似》我嘛看過。主題曲袂歹聽。」 「嗯。」 「拉赫曼尼諾夫的帕格尼尼主題變奏第十八段。」 「彼是啥物？」 「一段古典音樂。」 「喔，古典音樂？你聽足濟？」 「嘛無算濟。",
    "paragraph_id": 794
  },
  {
    "title": "復活的人",
    "author": "胡長松",
    "text": "我捌熟似一个查某囡仔，是挨〔e〕大提琴的。伊捌放袂少音樂予我聽。」 「哦？你的女朋友？」 「嗯，是佇美國的時。」 「美國？」 「嗯。愛情確實是予人來擔煩的。阮早就無鬥陣矣。應該是講，伊早早就共我放殺矣。這馬，伊已經是佇世界巡迴的音樂家。毋過阮猶是朋友，伊逐冬會寄聖誕卡予我。」 「哦？」 「嗯，我講過我的祕密矣，我的額講到遮為止。換妳講一个。妳敢有交過男朋友？」 「有。」 「交過幾个？",
    "paragraph_id": 795
  },
  {
    "title": "復活的人",
    "author": "胡長松",
    "text": "」 「一个祕密。我嘛已經講了矣。」 「哈哈！」 S的聲音有一種因為自信產生的穩定，輕鬆扞〔huānn〕佇方向盤的雙手愈加強這个印象。「講看覓咧，妳是毋是足驚恁阿爸的。」 「才袂咧。阮阿爸早就走矣。阮兜是查某人做主。」 「哦？阿爸走矣？」 「嗯。我細漢的時就走矣。」 「按呢妳一定足想伊的。」 春岫擔肩。「其實嘛無啥物印象矣。」 「若按呢妳交男朋友，妳的阿母敢袂管？",
    "paragraph_id": 796
  },
  {
    "title": "復活的人",
    "author": "胡長松",
    "text": "」 春岫聽有佇話內底的試探，毋過伊無按算退讓。「袂，伊才袂管我咧。」 這是我的自由。春岫按呢想。車底恬靜落來，偆一陣芳味，是春岫抹的芳水味。佇小小的空間，伊鼻著家己的芳水味內面有礙謔〔ngāi-gio̍h〕的成份。有人講礙謔是愛情的催化劑。「阿爸當時走的？」 「我小學五年的時陣。」 「小學五年，是幾年？」 「民國70年。」 「喔，1981年。」 「嗯。1981。」 「真拄好。",
    "paragraph_id": 797
  },
  {
    "title": "復活的人",
    "author": "胡長松",
    "text": "彼年我嘛失去一个好朋友。」 「哦？」 「真好的朋友。妳一定知影，失去的物件有時會予咱了解愈濟，甚至替咱完成啥物。有時人會因為失去的物件互相吸引，佇仝一條性命的溪流內底，怹互相吸引，就親像兩塊吸石，是天地做好的時就存在的。」 春岫發現S講的可能是著的。春岫對阿爸無啥物印象矣。甚至足少相片，干焦一本反黃的「畢業同學錄」，內面有一張阿爸的大頭相。怹無啥物錢通翕相。",
    "paragraph_id": 798
  },
  {
    "title": "復活的人",
    "author": "胡長松",
    "text": "伊一直想欲想起伊的阿爸的面容，毋過嘛發現伊其實啥物都想袂起來，除了半暝的咳嗽。肺病，是佇遠遠城市的紅毛土會社做穡致著的。熱天的下晡，伊的阿爸叫伊入去房間共窗仔拍開，因為強欲無氣矣。阿爸的手共伊的手佮伊胸前的彼塊玉仔挲一陣，最後叫伊出去。了後，怹就講阿爸死矣。彼塊玉仔是阿爸位遠遠的城市買轉來送伊的。",
    "paragraph_id": 799
  },
  {
    "title": "復活的人",
    "author": "胡長松",
    "text": "後來春岫承認，伊佇一个伊掠無形影的大提琴家的烏影裡感覺自卑，親像家己只是一个囡仔爾爾，根本無資格佮對方談戀愛，就親像伊的阿母講的仝款。伊的阿母阻擋伊的逐場感情。伊心內想像一个穿露肩禮服的查某囡仔佇S面前挨大提琴的畫面，感覺一種講袂清的齷齪〔ak-tsak〕，伊想欲揣著辦法共彼个暗暗澀澀的畫面篩掉，毋過篩袂掉，khê佇血管裡。伊後來想，敢講連這都是S所設的陷阱？抑是講，S早就看入伊的靈魂？",
    "paragraph_id": 800
  },
  {
    "title": "復活的人",
    "author": "胡長松",
    "text": "春岫會記之彼工天氣足寒的，S的銀色轎車載伊踅過半个城市，peh上北投的一个看會著遠遠觀音山的有硫磺味的溫泉餐廳。佇車底，伊所鼻著的伊家己所抹的Cristian Dior的Poison芳水佮山邊的硫磺味透濫做伙，已經形成強烈的暗示，予伊感覺心內真歹講明的騷動。後來的一切假若只是咧掩崁這个愈來愈大的騷動。有時人會因為失去的物件互相吸引，春岫一直咧想彼句話。S扞方向盤的手予伊一種安定感。",
    "paragraph_id": 801
  },
  {
    "title": "復活的人",
    "author": "胡長松",
    "text": "「你講的朋友，是按怎……」 「彼莫講矣。」S的面沉落來：「1981年，妳敢閣會記，彼時陣按怎生活？」 春岫搖頭：「無印象矣。」 「比如講，聽啥物歌？」 「嗯……我想著矣，你敢有聽過『丘丘合唱團』？」 「有啊。我叫是彼是阮彼个年歲的物咧。妳彼時陣才11歲，為啥物？妳這个囡仔痞〔phí〕。」 為啥物特別穿套裝？春岫想的卻是伊高中的初戀。我才毋是囡仔痞。伊的心咧鬧動。",
    "paragraph_id": 802
  },
  {
    "title": "復活的人",
    "author": "胡長松",
    "text": "其實後來伊佮幾落个查甫囡仔交往過，毋過初戀彼个猶是尚深刻的。「我才毋是囡仔痞。我只是感覺彼條〈就在今夜〉好聽，彼時陣，假若予我喘一口氣。」 「嗯，是好聽的歌。妳敢閣會曉唱？」 「會。」 「唱看覓咧。」 「我才毋咧。」 「妳唱，妳唱一句。」 S的聲柔柔仔，毋過親像是命令，無法拒絕的彼種。春岫故意唱甲足大聲，伊大聲開喙的時，感覺khê佇血管的彼个挨大提琴的查某人暗暗澀澀的畫面消失去矣。",
    "paragraph_id": 803
  },
  {
    "title": "復活的人",
    "author": "胡長松",
    "text": "伊的心肝予新的波浪崁過。「喂，我發現妳的皮膚是西洋文學時常講的迷人的淺栗色。敢有人講過？」 「栗色是啥物色？」 「巧克力。怹講是冬天愛情的色緻。」 「哼，才毋是。」 彼工吃飯飽，S提議洗溫泉，只是公共的浴池規定愛穿游泳衫，怹兩个人攏無紮，只好放棄。無應該答應洗溫泉的提議的。春岫按呢想。毋過，我才毋是囡仔痞咧。山櫻當咧開。行出門的時，S講伊足芳的，挲伊的頭毛。",
    "paragraph_id": 804
  },
  {
    "title": "復活的人",
    "author": "胡長松",
    "text": "伊並無閃避，怹閣行幾步，S雄雄共伊揪過，斡身偃頭欲共唚喙。春岫心肝穎仔一陣麻，閃開。怹上車，S提議怹去揣一个朋友做伙唱歌。「彼个朋友嘛愛唱歌。」伊講。只是，S共伊的電話號碼囥佇研究室。怹做伙轉去到研究室的時已經暗矣，規棟研究大樓假若佇寒風裡睏死去矣，研究室攏無人。S掀屜仔欲揣彼个朋友的電話，春岫講伊欲先坐一下。S就牽伊的手行去角落的彼條會客的膨椅，行到位，雄雄，S共伊攬絚，共唚頷頸，手伸入伊的衫。",
    "paragraph_id": 805
  },
  {
    "title": "復活的人",
    "author": "胡長松",
    "text": "就佇這个時陣，春岫共伊捒〔sak〕開，對門口走出去。8 我位潘水亞的農場轉來，感覺嚨喉絚絚，頭殼疼，發燒，心內想，該當是感冒矣，盈暗規身軀無力，只好佇眠床倒。頭殼的疼是位腦部的中心放射出來的，佇彼个部位直直搐，假若一枝鐵杓仔咧剾，一陣一陣，較大力的時連胃的神經嘛綴咧收束。當佇尚艱苦的時陣，莎容行入來房間。我位眠床peh起來，伊的面色真歹看，我感覺歹吉兆。",
    "paragraph_id": 806
  },
  {
    "title": "復活的人",
    "author": "胡長松",
    "text": "伊的手裡提一張報紙，我佇顯目的所在看著我的相片。「所以，你就是這个人，嗯？」 我共報紙提過來，是尋人啟事，登一張我過去短頭毛的相片，下面短短一逝，寫：「葉國典，家人急事商量，速回。」 相片真明，是我，尤其是頭殼額的金龜胎記，無人會認毋著去。是啥人登的，我真梟疑。因為厝裡的人明明就認為我死矣，報紙嘛按呢寫的，哪會閣出現這个啟事？",
    "paragraph_id": 807
  },
  {
    "title": "復活的人",
    "author": "胡長松",
    "text": "抑是怹有其他的發現，比如講雄雄發現我長期位銀行口座揜〔iap〕十八萬起來？抑是講，這是檢察官辦案的步數，欲餳〔siânn〕我出來？這段日子我有暗中注意我彼个案件的發展，既然其他證人共罪攏捒對我遮來，閣我早都死矣，案是毋是會使結矣？毋過我猶無看著啥物消息。敢講，怹確實認為我猶袂死？抑是講，這只是保險公司的要求，因為我的保險受益者是心雅，怹要求愛有啥物程序才會使理賠？",
    "paragraph_id": 808
  },
  {
    "title": "復活的人",
    "author": "胡長松",
    "text": "毋管是佗一个原因，經過遮久，怹用這款口氣，顯然認為我若無死就是有意走閃的（若無，應當用協尋啟事才著）……可見這个啟事無遐爾簡單。我規个人畏寒起來，感覺家己的面燒甲袂輸佇火鼎煎過。假使若誠實是心雅登的，伊講的「急事」閣會是啥物？「所以，你是這个葉國典？」 「是，我是。毋過我希望這是祕密。」 「為啥物？」 「我有苦衷，拜託妳毋通講。」 「我才無必要夯彼个枷〔kê〕。」 「好啦，嘛無要緊。",
    "paragraph_id": 809
  },
  {
    "title": "復活的人",
    "author": "胡長松",
    "text": "我卡著一个案，是予人誣賴的，所以才會走閃來遮。」 「是刣人放火？」 「無，無刣人放火。」 「按呢啥物案需要走閃，閣講，敢遐好走？警察也毋是戇面。」 「總講一句，我是受誣賴，所以趁大雨製造意外，共車駛入溪裡，假死去矣。」 莎容喙哈哈看我。「妳只要當做毋知就好，拜託，我嘛無想欲共恁惹麻煩，若妳毋知是尚無麻煩。我會照時間納厝租。」 我雄雄發現家己已經無啥物通失去的矣。一切攏對莎容坦白嘛無啥物要緊。",
    "paragraph_id": 810
  },
  {
    "title": "復活的人",
    "author": "胡長松",
    "text": "按呢想，顛倒有機會得著對方的信任。一旦講開，就親像石頭擲入湖裡，本底閣有激動，一波一波沓沓仔平靜落來。莎容的面有長期疲勞的黃酸，目箍反烏，可能是操煩過度失眠造成的，佇這个本底就愁苦的面頂懸這馬加添三分無奈，假若是咧怨嘆家己怎會無代無誌捲入來面前我這个古怪的人的世界。假使江文達無失蹤，伊嘛會是某人的幸福牽手吧，當伊帶〔tài〕彼个無奈的表情斡咧離開我的房間的時，我雄雄按呢想。",
    "paragraph_id": 811
  },
  {
    "title": "復活的人",
    "author": "胡長松",
    "text": "我予彼張報紙亂一下心內齷齪，一方面發燒頭殼疼，一方面腹肚枵甲。天氣實在足龜怪，日時閣熱甲，下晡起風，到暗時煞透大風，埕裡的朴仔葉予風搧甲phiak-phiak叫。因為節期近矣，庄頭彼頭直直有鬧動，有時是人遠遠咧喝咻，有時是車輛來來去去，有時是廟的鼓聲炮城。「我提議的妳敢有考慮？」我疊一領外衫，想欲出門揣寡吃的，佇客廳我問莎容。歐吉桑坐佇伊的身邊，恬恬佇伊家己的世界。「啥物？」 「彼條錢。",
    "paragraph_id": 812
  },
  {
    "title": "復活的人",
    "author": "胡長松",
    "text": "橫直我的情形妳知矣，錢我暫時用袂著，妳先提去解決問題無要緊。」 「無可能。我才無想欲欠你錢。」 「敢講妳欲永遠受彼箍姓賴的威脅？」 「我才袂受伊威脅，我會還伊錢。」 「你哪會有錢？」 「我自然有錢。茉莉講欲招會仔，伊等一下會來載我。喂，你是破病呢？面色遮歹看。」 「只是頭殼疼。」 「你愛去看醫生。」 看醫生？我心內暗笑，無身份的人敢有醫生通看？小病閣會使自費，若大病，恐驚九條命嘛無夠死。",
    "paragraph_id": 813
  },
  {
    "title": "復活的人",
    "author": "胡長松",
    "text": "所以袂使破病，我按呢想，若毋是蹛遮，逐日佇街仔路凍露水，我可能早就病死矣。「應該無啥物要緊。」我按呢講。吃寡物就好矣，我想。才行到門口，蕭茉莉就雄雄狂狂闖入來。「毋好矣，怹佇遐拍起來。」 「誰〔Siáng〕？」 「海仔佮王爺遐的人。」 「佇佗位？」 「王爺廟邊的橄仔店。海仔去橄仔店買薰，出來，伊的烏堵拜椅眥〔tsū〕仔予刀仔劃破去，王爺的人三四个佇邊仔的廟埕笑。海仔佮怹三二句袂合，就起冤家矣。",
    "paragraph_id": 814
  },
  {
    "title": "復活的人",
    "author": "胡長松",
    "text": "我看今仔日咱起會仔的代誌是免講矣。」 「妳愛勸怹啦！」莎容按呢講，面容有一種龜怪的憂愁。「我知啦。」蕭茉莉講。「按呢妳嘛載我去看覓咧。」我講。「順紲載伊去看醫生啦。」莎容講。阮到位的時怹可能已經拍過幾落攤矣，海仔的面掛彩流血，衫仔嘛揪揪破，怹三兄弟攏在場，閣有潘水亞佮幾个宋江陣的兄弟。",
    "paragraph_id": 815
  },
  {
    "title": "復活的人",
    "author": "胡長松",
    "text": "王爺廟的人一群徛佇廟埕，手插胳，面腔〔tshiunn〕歹看，蕭茉莉的舊情人土公樹仔嘛佇內面，伊看我佮蕭茉莉做伙來，特別用兇勇的眼神看我。潘水亞佇私下共海仔勸：「我看這回先讓啦。」 「大的，你閣叫我讓，幾遍矣？」 「哼哼，大箍的囂俳啥？若屎礐仔掀開攏平平臭啦！」佇廟埕，彼三四个囡仔的其中一个按呢嚷。",
    "paragraph_id": 816
  },
  {
    "title": "復活的人",
    "author": "胡長松",
    "text": "怹講王爺遐的人三个拍海仔一个，海仔力頭大，勢面無完全嫼，伊用跤蹔著其中一个的腹肚，閣用手舂著另外一个的面，佇海仔的兩个小弟趕來的時，彼个予海仔舂著面的已經共藏佇衫裡的刀仔掰〔pué〕出來，欲佮海仔拚生死。有幾个人位王爺廟內底傱出來佔，驚真正冤甲出人命，怹講其中一个是王爺廟的廟公，一个是幹事。海仔堅持叫彼个共伊椅苴仔劃破的狗囝出來認罪，毋過無人欲承認。最後潘水亞到位的時已經吵鬧一睏。「為著大局。",
    "paragraph_id": 817
  },
  {
    "title": "復活的人",
    "author": "胡長松",
    "text": "」潘水亞共海仔肩胛頭幔咧，對伊的耳孔邊細聲講話。我聽無怹咧講啥。然後，潘水亞行過佮王爺遐的人理論，並無足大聲，講煞轉來，伊擛〔ia̍t〕一下手，一群人就走矣，親像一葩火雄雄著起來閣雄雄化去。我看甲花嗄嗄，頭殼疼搐〔tiuh〕搐。蕭茉莉講欲先載我去街仔遐吃寡物，當伊的烏堵拜佇一个路口停紅燈的時，就予土公樹仔擋佇路中央截落來。「唬，我毋知你這个查某閣勥〔khiàng〕甲。」土公樹仔的土雷目對阮金金相。",
    "paragraph_id": 818
  },
  {
    "title": "復活的人",
    "author": "胡長松",
    "text": "「你走啦。」蕭茉莉講。伊的聲調變尖。「我偏偏仔毋咧，欲看妳載這个戇面的去佗佚迌，唬唬，閣毋知影原來妳興這味的。」 「你莫烏白講。」 「我哪有烏白講？妳有偌久無插〔tshap〕我矣，妳心內有數。原來就是鬥著這个喔。」 「你是無洗喙？烏白講啥你啊，我是按怎無插你你家己毋知？你規日佮賴鐵怹鬥陣，我棧袂稠矣。」 「所以妳看伊袂順眼就著。」 「哼，恁祖媽就是看伊袂爽。」 伊的土雷目對阮金金相，尤其對我。",
    "paragraph_id": 819
  },
  {
    "title": "復活的人",
    "author": "胡長松",
    "text": "我無講話，用失智者的無表情對伊。伊走了後阮一路無講話，親像一个物鯁〔khê〕佇阮中央。阮行入國校邊的一間羊肉店，明明我的腹肚枵甲咧滾絞矣，毋過煞對吃無一个興。蕭茉莉共我點一个羊肉炒麵，想袂到我才吃三喙，就規个吐出來。怹講我的面色青恂恂〔sún〕，一定是感冒矣，彼站的感冒攏致著腹肚，連尚勇的水牛嘛堪袂稠。怹攏講我愛去夆看。我無想欲看醫生。無身份的人無應該夆看，我按呢想。",
    "paragraph_id": 820
  },
  {
    "title": "復活的人",
    "author": "胡長松",
    "text": "毋過蕭茉莉無管我的想法，嘛是共我載去鎮內的醫生館。我啥物卡片攏無，護士問我的名，我講我袂記矣。「伊可能是失智症。」護士按呢講：「應該交予警察。」 「毋過伊破病矣。」蕭茉莉講：「愛先治病。」 「若無，妳寫妳的名，後壁加『之友』兩字。愛自費。我看伊假若足面熟的。」 護士共掛號單提予蕭茉莉，夯頭斟酌看我。伊一定無佮意我的長頭毛，我按呢想。「足面熟的。」伊閣講一遍。我希望伊無看過彼篇尋人啟示。「我寫好矣。",
    "paragraph_id": 821
  },
  {
    "title": "復活的人",
    "author": "胡長松",
    "text": "」蕭茉莉講。一个好人，我看掛號單頂懸伊填的「蕭茉莉之友」五字，心內按呢想，其實啉一罐三枝雨傘標的就會使矣。護士講著「警察」的時，我的心肝一陣不安，煞雄雄想起過去佇學校舞台頂演King Lear的時所講的彼句：Let it be so; thy truth, then, be thy dower.──按呢好，規氣就用你的真實做你的嫁妝啦。",
    "paragraph_id": 822
  },
  {
    "title": "復活的人",
    "author": "胡長松",
    "text": "酷型的一句話，我少年時一直無法度理解老爸對查某囝哪會講出這款話，毋過，當彼个護士小姐用輕鬆的氣口講「應該交予警察」的時，我煞雄雄感受著真實之神的創治。話內面有一款喝扯〔tshé〕的決心。愛的斷離。",
    "paragraph_id": 823
  },
  {
    "title": "復活的人",
    "author": "胡長松",
    "text": "假若彼句話是我佇舞台頂對二十年後的我家己講的話──無名無姓來到這个所在，我甚至連dower都無咧──無noh，應該是講，離開故鄉的時我就共一切攏放拺矣，就親像無嫁妝就予老爸King Lear戽出門的查某囝──只是因為伊講實話，無想欲佮其他姊妹仝款為著財產巴結老爸，所以予老爸慼心。佇護士小姐的提醒裡，我看著我佮過去斷離的真實面。Let it be so.就按呢踏入來一个寂寞的世界。",
    "paragraph_id": 824
  },
  {
    "title": "復活的人",
    "author": "胡長松",
    "text": "「我載你來去仙姑遐求一个藥籤好啦。」醫生看好，蕭茉莉佇烏堵拜頂按呢講。「啥物藥籤？」 「阮仙姑祖的藥籤足靈聖的哦，佮咱攏講是vohiang的埔薑做伙過一下爐，化化咧摻茶啉落，啥物病攏嘛會好利利。」 無彼落代誌吧。我心內的江文達毋知對佗pok出來。啥物爐啦、籤啦，哪有遐漢人的物件？「你毋信？我共你講，我是袂使無信的，從阮細漢就是靠這號藥籤底治的，你無信嘛袂使，你知無，彼个時陣哪有啥物健保著無？",
    "paragraph_id": 825
  },
  {
    "title": "復活的人",
    "author": "胡長松",
    "text": "」蕭茉莉一開始講，就哇啦哇啦講袂停，袂輸水道頭關袂絚。「我講你啊，嘛袂使無信啦，無健保的人矣，閣有啥物信無信的，無通揀矣啦，知無？愛較乖咧。我共你講，若是仙姑生彼工的頭箍花，是閣愈好喔，可惜我看你今仔日就袂輸欲死矣仝款。我共你講啦，你這號三寶身體，我茉莉仔目一眽〔gió〕就知影是讀冊人矣啦，按呢激恬恬你攏袂僐〔siān〕我嘛感覺真好笑，咱人敢有需要按呢，放予開就好矣嘛，做讀冊人敢有遐艱苦？",
    "paragraph_id": 826
  },
  {
    "title": "復活的人",
    "author": "胡長松",
    "text": "「我共你講，等一下我會順紲共仙姑祖拜託，講你雖然毋是阮山跤的子孫，毋過嘛是誠心誠意佇遮蹛一站矣，閣有替伊鬥曝過薑，嘛佇咱的宋江陣胡蠅舞屎批舞幾落日，無誠心嘛有誠意，規氣收你做契囝好啦。我是先共你講代先哦，小等咧若是上〔tshiūnn〕杯，你是毋通共我落跑哦！」 我心內想，這个查某人話有夠厚的。毋過蕭茉莉嬈罔嬈，伊是一个好查某。只是嫁毋著人，佮足濟好查某仝款。",
    "paragraph_id": 827
  },
  {
    "title": "復活的人",
    "author": "胡長松",
    "text": "「妳彼時陣得著毒血症的時，敢有拆啥物藥籤？」我想欲按呢問伊，毋過我無開喙。「妳敢有聽過平埔番？」 「你講啥？」 敢有差別？我假若透過這个厚話的蕭茉莉佮我內底沓沓形成的江文達咧對話。蕭茉莉的存在有一種直觀，可能伊無透過意識的自我感才是真實的山跤人的存在，是柔軟的；顛倒知識分子的想像是堅碇的外殼爾爾。這假若是江文達透過蕭茉莉佮我對話的。Let it be so.這句話話親像是一條線，劃開世界的兩爿。",
    "paragraph_id": 828
  },
  {
    "title": "復活的人",
    "author": "胡長松",
    "text": "一爿是虛偽的，一爿是真實的。總是愛有一寡勇氣面對。做山跤人嘛袂嫼，我按呢想。雖然無啥物嫁妝。「哪會袂使？我講。只要伊欲收我，閣有，怹王爺遐的人袂揣我麻煩。」 「怹哪會揣你麻煩？」 「我感覺土公樹仔看我的眼神無仝，而且我知影姓賴的對我嘛無好聲嗽。我尤其想無，姓賴的是按怎會慼莎容慼甲按呢？按怎講嘛是翁仔某一場，既然遐慼，當初哪會娶伊？這是我按怎想都想無的代誌。",
    "paragraph_id": 829
  },
  {
    "title": "復活的人",
    "author": "胡長松",
    "text": "」 「講你戇你閣毋承認，彼个姓賴的就是為著諞錢騙色嘛，按呢你也毋知？」 「諞錢毋是無可能，毋過莎容怹兜雖然有一塊地，嘛無算是偌好額，以姓賴的背景，講伊想欲諞錢我一直感覺足龜怪。怹老爸敢毋是鄉代表？看江家的瘦田遐有喔？」 「你是捌一个啥？啥物瘦田？幾落甲呢！做無穡是一回事，佇頂懸想孔想縫是另外一回事。",
    "paragraph_id": 830
  },
  {
    "title": "復活的人",
    "author": "胡長松",
    "text": "閣再講，老爸是鄉代表好額人無表示做囝的就有錢，怹老爸的硞〔kho̍k〕是有名的，彼箍姓賴的，領怹老爸的薪水，哈錢哈甲，規日佇大街仔遐咧博，欠人一褲底，徼〔kiáu〕博輸規氣家己整徼間，全佮伊的兄弟變一寡吃銅吃鐵的齣頭。閣再講，伊是痟豬哥一隻，騙甲阮莎容戇戇踅……你知無？",
    "paragraph_id": 831
  },
  {
    "title": "復活的人",
    "author": "胡長松",
    "text": "伊連恁祖媽的豆腐都數想過，怹彼款查甫攏彼个癩哥形，看人較無錢無勢的就攏欲共人騎，干焦予伊賴鐵踳〔thún〕過的十枝指頭仔敢算會清，差不多怹工場內底的查某工仔攏予睏過你欲信無？睏過無擔緊，睏了閣出來品，肥的瘦的，焦的澹的，會叫的袂叫的，有衛生的無衛生的，攏佇伊的喙裡品甲全全瀾嘛袂拭喙。吮〔tshńg〕了閣再吮，連骨髓嘛哺〔pōo〕去。",
    "paragraph_id": 832
  },
  {
    "title": "復活的人",
    "author": "胡長松",
    "text": "「你想看覓咧，我閣佮樹仔鬥陣的時伊也底數想呢，樹仔閣是伊的鬥陣的，煞毋知莎容的肚一下大起來，伊姓賴的腦筋就動對我遮來，趁人無看就欲共恁祖媽騎落去，若毋是我驚莎容誤會，實在愛假影允伊，共伊的家私剪〔tsián〕剪落來。逐工我若看怹工場厝頂抽風的風葉仔咧紡，我就想講毋知偌濟查某人的大腿予伊鏇〔tsuāinn〕甲欲斷去。」 佇蕭茉莉的喙裡，賴鐵的行為基本上佮野獸無啥物精差。",
    "paragraph_id": 833
  },
  {
    "title": "復活的人",
    "author": "胡長松",
    "text": "伊完全無欲放伊煞的意思，講著伊整的徼間尤其規腹肚火：講是徼間，其實是門口賣檳榔、頭前間掠龍、後壁間博徼的放蕩堀，佇彼條通對市鎮去的尚鬧熱的街仔頂，共足濟庄跤查甫吞落腹。這是伊佮莎容離緣了後的代誌。世間哪有查甫人無愛偷食的，愈臊愈好喔，親像山豪鼠咧偷咬鵪鶉仔卵，佇日時光映映的田園欲哪會看有？",
    "paragraph_id": 834
  },
  {
    "title": "復活的人",
    "author": "胡長松",
    "text": "查甫人厝裡的老柴耙日時佇田裡做過頭，暗時轉去佇眠床頭無法度應付怹，所以怹就去賴鐵的掠龍間掘，掘看會出泉會沖〔tshìng〕煙袂，尚好掘了閣去徼桌頂挲看麻雀子〔jí〕仔會變做金仔角無。「這个所在的正經的查甫囝〔kiánn〕愈來愈少矣，這予我想起文達哥。」蕭茉莉最後按呢講。「哦？」 「喂，醫生拄才偷偷仔共我講，親像你這款失智的，有時會懷疑家己敢是另外一个人，你敢是按呢？你敢誠實會共家己當做是文達哥？",
    "paragraph_id": 835
  },
  {
    "title": "復活的人",
    "author": "胡長松",
    "text": "」 阮的烏堵拜經過幾落塊「新夢想國際開發集團」的看板，「夢想起飛，心靈新樂園」的紅色大字予機車大燈耀著的時，袂輸佇田野的夜空咧流血。我誠實愈來愈感覺江文達已經進入我的血內底。共我、完成。伊夢中的聲閣出現矣，敢講假久會誠實致著這款症頭？「我無法度確定。」我按呢講，感覺規个天地攏底踅。9    彼暝蕭茉莉載我轉去的時，莎容坐佇客廳猶袂入去睏，伊親像真不安。",
    "paragraph_id": 836
  },
  {
    "title": "復活的人",
    "author": "胡長松",
    "text": "蕭茉莉並無佮我入門，客廳的電視當咧播警察佮民眾因為中國官員來台所引起的衝突，雄雄看會叫是莎容因為新聞的畫面咧憂愁。「敢有嚴重？」伊問我。顯然伊所關心的並毋是新聞，是庄頭拄才的鬧動。伊會遮呢關心予我意外，而且我的表情並無掩崁這个意外感。伊可能嘛發覺矣，頭斡過邊仔講：「有時陣，若有鬧動的時，我的心頭會不安，這假若是我自細漢就會有的反應。本底，已經足久無這个感覺矣，毋過最近閣出現矣。",
    "paragraph_id": 837
  },
  {
    "title": "復活的人",
    "author": "胡長松",
    "text": "講起來嘛龜怪，就佇你出現的彼站，我嘛聽著水亞哥怹行動的一寡風聲，這个感覺就閣沓沓仔加強矣。這種不安佮因為我家己的代誌的彼款煩惱是無仝的，假若是我對外界危機的天線予啥物拍開仝款。」 「十八年前你的哥哥失蹤，妳的天線事先嘛有親像按呢拍開著無？」 伊的頭斡轉來，用細膩的眼神看我，親像咧質問我。「我會按呢問，是因為頂回賴鐵來揣妳鬧事彼工，潘水亞佇埕裡嘛捌對我講起類似的情形。",
    "paragraph_id": 838
  },
  {
    "title": "復活的人",
    "author": "胡長松",
    "text": "聽講恁少年的時，妳捌因為伊佮妳的兄哥相諍，心內感覺擋袂牢走出去。伊認為恁兄妹仔攏是感性的人，妳尤其對失落感情是敏感的。」我無共潘水亞「怹兄妹仔是互補的二个半圓」的講法講出來。「所以我才會想講，你的哥哥失蹤，妳的天線事先敢有拍開？」 這回，伊承認予我臆著矣。伊抌頭，沓沓仔講：「我講的龜怪就是佇遮。已經真久無出現的彼種不安閣雄雄轉來。講起來真奧妙，可能遺傳著阮老母的關係，我自細漢就足敏感。",
    "paragraph_id": 839
  },
  {
    "title": "復活的人",
    "author": "胡長松",
    "text": "人講母囝連心，阮兄哥自細漢肺管無好，身體荏〔lám〕，所以我的老母特別會掛慮伊。敢講連這个掛慮嘛會遺傳？我自細漢嘛時常為著阮兄哥的代誌不安，時常是揣無理由的，就假若我的頭殼頂湊〔tàu〕一枝會使接受阮兄哥的電波的天線。這枝天線的作用佇阮老母過身了後甚至更加明顯。」 「通常這發生佇母囝之間較定聽著，兄妹之間是較罕聽著。",
    "paragraph_id": 840
  },
  {
    "title": "復活的人",
    "author": "胡長松",
    "text": "」 「話是按呢講無毋著，毋過在我，雖然毋是對其他的狀況無感覺，相對，對我的兄哥特別敏感卻是真實的經驗。」 「若按呢講，妳這站的不安就歹解說矣。」 「是啊。我甚至暗暗想講，敢會是我的兄哥轉來矣？」伊細細聲嚅。",
    "paragraph_id": 841
  },
  {
    "title": "復活的人",
    "author": "胡長松",
    "text": "彼工因為我的身體無爽快，無繼續這个話題，倒上眠床就進入完全無夢的深眠，醒來已經是隔工中晝矣，莎容講「敢是我的兄哥轉來矣」的聲音閣一遍進入我的頭殼，等到伊下班轉來用壁邊的大灶咧焚〔hiânn〕燒水，我揣著機會繼續問伊：「針對妳身軀的『天線』，妳講，佇老母過身了後甚至更加明顯，這點，敢閣會記之啥物？」 「阮老母過身了後，印象有二遍特別清楚。",
    "paragraph_id": 842
  },
  {
    "title": "復活的人",
    "author": "胡長松",
    "text": "一遍是阮兄哥拄熟似春岫姊的時，伊佇電話裡對我講白賊；閣一遍就是伊失蹤晉前。這二遍攏予我不安，尤其是伊佇電話裡對我講白賊彼遍，我一開始就聽出來矣。我直覺伊欲直直行入危險的所在。」 「妳講的敢是歐吉桑破病彼遍，伊佇電話講伊袂使轉來？」 「應該是彼遍無毋著。」 「妳彼時陣敢知影李春岫這个人矣？」 「猶毋知咧。」 「哦？」 「純粹就是因為伊講白賊所接收著的不安。阮兄哥自細漢真少講白賊。",
    "paragraph_id": 843
  },
  {
    "title": "復活的人",
    "author": "胡長松",
    "text": "伊細漢的時，有一遍講欲去鄉公所的圖書館讀冊，結果佮水亞哥偷走去山裡佚迌，結果跋入山坑，險險予山豬咬去。彼時陣我才六歲，佇大人發現晉前就開始不安，水亞哥位山裡闖轉來的時已經黃昏矣，伊雄雄狂狂共大人講我的兄哥佇山坑跋一下跤骨斷去行袂振動，結果庄內出動四、五个大人才共伊對山坑扛轉來。彼是我頭一遍發現有彼个『天線』的存在。」 「彼遍妳按怎反應？」 「我驚甲袂講話。」 「哦？",
    "paragraph_id": 844
  },
  {
    "title": "復活的人",
    "author": "胡長松",
    "text": "」我想像一个六歲的查某囡仔會按怎佇這款處境著磨。「我閣會記是一个足暗的暗暝，我坐佇門口的朴仔跤一直看對山彼爿去。山足暗。大人攏咧無閒，根本無人注意著我的驚惶。講起來，彼是一種特別孤單的驚惶。我毋捌感覺山遐爾恐怖過，感覺彼个方向是看袂著底的烏暗。」 「妳的兄哥平時對妳按怎？」 「阮差六歲，佇我心內，伊自我細漢就是我的保護者。",
    "paragraph_id": 845
  },
  {
    "title": "復活的人",
    "author": "胡長松",
    "text": "毋過……」 伊躊躇一陣才閣繼續講： 「毋過，我的不安出現的時，我感覺我無法度保護伊，就假若是我共伊害著的，這个想法按怎掰嘛掰袂走。伊佮春岫姊的感情嘛是仝款，假使我先共講，無定著伊就袂搪著後壁所有的危險矣。我就是按呢想的。」 彼是年尾節的前幾工，仙姑祖廟彼頭的鼓聲閣挵起來的時，朴仔葉予風吹甲落規四界，佇埕裡飛旋。",
    "paragraph_id": 846
  },
  {
    "title": "復活的人",
    "author": "胡長松",
    "text": "我一行出門就感覺有人底共我綴，假若是前一工佇王爺廟前的彼幾个猴囡仔，我想，怹可能猶未二十歲咧，我認為我佮怹並無冤仇，毋過，我行過彼間芎蕉樹跤的菜寮的時，聽著怹的跤步聲擒〔khînn〕倚來，我才斡頭，規个人就予一卡布袋崁起來。烏暗，佮一陣輕浮生茈〔tsínn〕的笑聲。「幹恁娘！吃三工的山跤水，你就誠實當做你是山跤人矣呢！無站無節，阮兄弟來看覓仔你偌有腳數〔kioh-siàu〕？",
    "paragraph_id": 847
  },
  {
    "title": "復活的人",
    "author": "胡長松",
    "text": "」 拳頭佮跤腿對我的規身軀飛來。我用手共頭抱咧。布袋是米糠的味，激鼻甲予我想欲吐。怹共我拖咧行，拖去揤〔tshi̍h〕佇壁邊，應該是菜寮仔後面的柴枋仔壁，我按呢想。碰一聲。紲落怹二三个共我揤絚，另外閣有幾枝手共我的褲褪落來。我的心內感覺著毋捌有過的恐怖。「恁咧創啥？」我喝：「我佮恁無冤無仇！」 輕浮生茈的笑聲。「我叫是敢來蓋〔khap〕阮大的的查某的，是啥物了不起的牲禮咧！",
    "paragraph_id": 848
  },
  {
    "title": "復活的人",
    "author": "胡長松",
    "text": "幹恁娘，你閣俏〔tshio〕啊！」 一塊石頭對遐敲落，劇疼，就佇我感覺我可能愛死佇遐晉前，怹可能共肥桶掀開矣，菜肥的屎味臭甲我誠實吐出來。嘩一聲，一大戛〔khat〕的肥就對我的下半身淋落。閣漬〔sīnn〕閣疼。「喂！恁底創啥恁啊！」 路裡，我的救星到位，聲一出，彼幾个猴囡仔就共我放咧旋走，我連共布袋托起來的力都無。救星共布袋掀開，我看，是五金行的赤牛伯仔抵好駛伊的貨車經過。伊共我位土跤兜扶起來。",
    "paragraph_id": 849
  },
  {
    "title": "復活的人",
    "author": "胡長松",
    "text": "「敢欲報警？」我共褲穿好的時，伊問我。我當然講毋免。我感覺足疼。「仙姑祖廟前的隘台已經搭好矣，你看，規庄鬧熱起來矣。」赤牛伯仔載我轉去的路裡，刁故意用輕鬆的氣口共我講。車到位，直接駛入去埕裡，莎容聽著車聲位厝內闖出來。「予人拍甲按呢。」赤牛伯仔那共我插落車那講：「遐的猴死囡仔！」 莎容啥物攏無問。「遐的毋成猴死囡仔！」赤牛伯仔喙裡閣嚅一遍。彼个菜肥的屎味，莎容一定有鼻著，我想。",
    "paragraph_id": 850
  },
  {
    "title": "復活的人",
    "author": "胡長松",
    "text": "我永遠會記之伊看著我的時彼个不安的表情。──寧可親像野獸仝款滾絞流血，為著成做予人承認的『第一人』戰鬥。莎容恬恬替我共燒水捾入去浴間，我一爿洗的時，一爿親像聽著江文達假若佇鏡的後壁底對我講話。我共身軀洗好行出浴間的時，莎容表情悲傷徛佇浴間門口五六步的所在。伊可能驚我佇浴間內底出代誌，所以一直徛佇遮，我按呢想。伊一定啥物攏知影矣。10    「若我的兄哥佇咧，恁二个一定會成做好朋友吧！",
    "paragraph_id": 851
  },
  {
    "title": "復活的人",
    "author": "胡長松",
    "text": "」 本底，我是已經決定無欲佇生份人面前透露我的感情矣，想袂到，莎容的一句話煞予我擋袂稠流目屎。彼工身軀洗好，莎容扶我入去房間，伊本底欲為我糊藥仔，毋過予我拒絕。伊閣一遍問我敢愛去看醫生，嘛予我拒絕。我撐佇眠床，伊坐佇讀冊桌仔邊的椅頭仔，伊二枝跤的跤目佇椅仔跤絚絚勾做伙。受傷的部位會疼，毋過心內的疼愈疼。我講：「無按怎。予我靜靜倒一下就好。",
    "paragraph_id": 852
  },
  {
    "title": "復活的人",
    "author": "胡長松",
    "text": "」 伊講：「假使報紙登的『急事』是真的，你敢無考慮轉去厝看覓咧？我想，恁厝裡的人可能咧煩惱你。」 山跤之外的記持，親像紡見足久的狗仔雄雄閣走轉來。我搖頭。就是佇這个時陣，莎容雄雄開喙講出這句話：「有幾遍我發現你對伊寫的物件真有趣味。若我的兄哥佇咧，恁二个一定會成做好朋友吧！」 我無法度理解，是按怎會按呢哮出來，想著囡仔時代以來的種種，我的目屎就自然迸〔piànn〕出來。",
    "paragraph_id": 853
  },
  {
    "title": "復活的人",
    "author": "胡長松",
    "text": "透濫悲傷佮孤單，親像自囡仔時代到今的心酸的目屎，無塊通講的屈辱的目屎，假若攏佇這句話裡溶去。我自細漢就有這个症頭，一哭起來，就親像線頭冗〔līng〕去，規个人漏脆脆〔tshè〕，無法度收煞。莎容共身軀攲〔khi〕向前，目睭看對床邊的窗外講： 「我細漢的時會驚阮兄哥的彼个胎記，若看著捷捷會哮，有一遍伊共我講，彼只是一隻金龜仔爾爾，叫我共掠起來看覓。我當然掠袂起來。",
    "paragraph_id": 854
  },
  {
    "title": "復活的人",
    "author": "胡長松",
    "text": "問伊，伊共我講：『彼隻金龜仔忝矣，佇我的頭殼額仔睏去，我叫袂起來矣。』我問伊叫袂起來是啥物意思，是毋是永遠袂閣醒的意思，伊煞予我問倒去，規个面燒滾滾。我顛倒予家己所講的『永遠袂閣醒』的話，驚甲大哮起來。我感覺伊的面有一隻金龜的屍體。細漢，阮老母捌掣伊去揣遐點痣的，問看敢會使共伊的彼隻金龜點掉，遐點痣的攏講無法度，攏講傷大塊矣。」 「阮老母嘛掣我去揣過彼款的。我會記之逐个商展攏有。",
    "paragraph_id": 855
  },
  {
    "title": "復活的人",
    "author": "胡長松",
    "text": "」 「我小學一年的時，有一个查甫同學講阮兄哥是妖怪，我就佇教室佮伊拍起來。」伊斡轉來看我。「哦？」 「阮兄哥對我足好，物件攏先予我吃，阮母仔做家庭手工替人串〔tshng〕珠鏈仔，伊鬥相共，阮母仔見若提著工錢就會予伊一个銀角仔，伊就共銀角仔儉起來買物件予我。伊時常偝〔āinn〕我peh上頂埔仔遐看山跤風景。有一工我講我欲嫁伊做某，結果伊共我罵，講按呢上帝會無歡喜，我就哮幾落工。」 莎容的面紅起來。",
    "paragraph_id": 856
  },
  {
    "title": "復活的人",
    "author": "胡長松",
    "text": "伊紅起來的面特別好看，二蕊重紃的目睭特別清落，毋過我心內完全無對伊有啥物男女之情的波湧。「過無幾工，伊跋落山坑，我一直認為，就是我講彼句話予上帝無歡喜才造成的，這是我感覺我共伊害著的另外一个原因──」 「講著伊跋落山坑，佇我大漢了後的某一工，阮閣講著這件代誌。伊共我講，莎容，妳敢知影咱庄頭東爿的山崙較早叫做啥物名？",
    "paragraph_id": 857
  },
  {
    "title": "復活的人",
    "author": "胡長松",
    "text": "捌有一个老人共我講，彼个山崙叫做Avang，後來，我查出來，Avang是船仔的意思，我細漢的時，捌有一工對Avang走入去山裡佚迌，結果跋斷跤骨，妳一定閣會記的。我予大人對山坑的溪邊偝起來的時，確實有予人救上岸的感覺。彼條溪是隘寮溪的頂游之一，佇文獻裡，隘寮溪時常氾濫溢流，我相信彼个山崙一定是咱山跤祖先的救命船。妳若對山跤遮看過，一定會感覺彼是一隻船仔無毋著。」 這確實是江文達會講的話。",
    "paragraph_id": 858
  },
  {
    "title": "復活的人",
    "author": "胡長松",
    "text": "「想起來伊實在是奇怪的人，佇阮阿母死的時，伊竟然拍一支奇怪的短片講欲紀念伊。結果惹阮阿爸真無歡喜。彼支片甚至無人看有。」 「妳是講歐吉桑這站咧看的彼塊帶仔？」 「嗯。」 「我想，彼佮伊寫佇批裡的古早的西利西亞的風俗有關係，歐吉桑後來時常看敢毋是？」 「是啊！」 「伊失蹤，恁可能足心悶伊的吧！」我按呢講。伊覕喙，喙唇繃絚成做一條幼幼的粉紅色，伊的目神透露刁故意硩落來的悲傷。",
    "paragraph_id": 859
  },
  {
    "title": "復活的人",
    "author": "胡長松",
    "text": "「彼日，我的不安閣出現的時，我有勸伊毋通出門。我坦白共講，我心內的彼个感覺閣來矣。」 「哦？阿伊咧，伊按怎講？」 「伊共我講：無要緊，就算按怎，一粒麥仔若無落落去土跤死，原在是一粒麥仔爾爾。」 伊的面閣斡向窗外。「印象中，這是伊共我講的最後一句清楚的話。」 然後伊靜靜坐咧，共伊的跤伸直，目睭看伊的跤頭趺。經過足久的恬靜，我講：「我想，我嘛差不多愛離開矣。",
    "paragraph_id": 860
  },
  {
    "title": "復活的人",
    "author": "胡長松",
    "text": "」 伊用猶袂對悲傷回復轉來的目睭看我，輕輕仔講：「你若走就無需要閣轉來矣吧？」 我擔肩。其實我猶毋知我會使去佗位。有一種足深的凄冷。假使若一直維持佇失智的假裝，就袂發生遮的代誌矣，我按呢想──毋過有佮無，閣有啥物要緊？「其實，我的兄哥一出門我就知伊會出代誌矣，甚至早前佇伊去台北揣春岫姊轉來了後彼工我就知矣。」 「啥物意思？」 「伊對台北轉來，干焦共我講伊失去啥物矣，按呢我就攏知矣。我知影彼个啥物。",
    "paragraph_id": 861
  },
  {
    "title": "復活的人",
    "author": "胡長松",
    "text": "有時陣代誌毋免講甲足清楚。」 「伊閣有講過啥物？」 「彼站，我會記是伊的展覽了後，伊捌共我講過有人共跟蹤彼類的話。奇怪的是，伊講伊佮春岫姊鬥陣了後，受跟蹤的現象親像愈嚴重矣。」 「伊敢有講是啥人共跟蹤？」 「無。伊一直毋知是誰〔siáng〕。」 「哦？」 「嘛有可能是仝一陣人。」 「凡勢是。」我按呢講。「嗯。尚奇怪的是，我時常夢著伊閣轉來。",
    "paragraph_id": 862
  },
  {
    "title": "復活的人",
    "author": "胡長松",
    "text": "當然我無法度共逐項共你講──雖然有不安，毋過我一直夢見伊親像少年的時仝款對Avang山崙行轉來。伊出門彼工是一个禮拜六，伊揹伊的相機袋仔出門。我想，伊會佇另外一个禮拜六揹仝一个相機袋仔轉來，是經過十八冬，面容變老的我的兄哥啊──」 伊親像共一寡話囥佇心內。「著啦，這予我想著阮阿爸的一本畫冊，有一幅圖我會使提予你看。」 「歐吉桑無佇咧？」 「伊出門矣，去教會，有一个查經祈禱會。」 「感覺是虔誠的人。",
    "paragraph_id": 863
  },
  {
    "title": "復活的人",
    "author": "胡長松",
    "text": "」 「嗯。早前捌按算退休了去讀神學院，毋過阮老母雄雄過身去，伊的身體開始退化，所以就無閣提起矣。阮兄哥的代誌了後，伊的退化愈嚴重。」 「我無想做是退化，只是頭殼對這馬的世界離開爾爾。」 「哦？」 「時間上，伊可能停留佇妳的兄哥失蹤彼時。伊對我講話的時，我攏按呢感覺。」 「只是共伊的記持冷凍佇遐底等伊吧！」伊講。",
    "paragraph_id": 864
  },
  {
    "title": "復活的人",
    "author": "胡長松",
    "text": "彼幅圖是意大利文藝復興畫家堤香的圖〈謹慎的寓言〉，畫面的頂半是三个人（抑是仝一人的三个階段）的頭像，正中央彼个的面畫甲尚明，是一个中年人的正面；倒手爿，是一个老人斡向倒爿的側面；正手爿，是一个少年人斡向正爿的側面。第一眼看，親像三个人撐佇一枝看袂著的柱仔咧轉踅。",
    "paragraph_id": 865
  },
  {
    "title": "復活的人",
    "author": "胡長松",
    "text": "光線位正手爿來，所以，少年人tshînn光，面容金熠熠；正面的中年人，面容的線條清楚，有短閣密的烏色頭毛佮長長烏色的鬍鬚，頭殼額仔圓閣飽滇，鼻目喙是立體的，是一个當咧思考有智慧的面；倒爿的老人戴一頂紅帽仔，頭毛佮鬍鬚攏白矣，伊的側面佇陰影裡，線條模糊。翻轉的人。我按呢想。畫面的下半部是三種動物个頭像：中年人下面是一个獅頭；少年人下面是一个狗頭；老人下面是一个狼頭。",
    "paragraph_id": 866
  },
  {
    "title": "復活的人",
    "author": "胡長松",
    "text": "畫的說明講這幅圖有對人生的過去、現在佮未來的暗示。伊寫講： 老人是以一種散漫散漫粗糙的風格，暗示過去時間的變換和模糊的記憶。中年人是正面呈現，以強烈的光影有力地塑造，這使他較之另外二個面孔更為切實而暗示了現在。少年人處在面對強烈光源的地方，彷彿面對新一天的曙光，暗示了未來。一位中世紀百科全書學者說：「謹慎包含三種能力：記憶、智慧和預見，它們各自作用分別是保存過去、知曉現在和前瞻未來。",
    "paragraph_id": 867
  },
  {
    "title": "復活的人",
    "author": "胡長松",
    "text": "謹慎涵蓋了人生三階段。」 用老人暗示過去、用少年人暗示未來，這佮我看第一眼的推測抵好完全倒反：我直覺是用少年人暗示過去、用老人暗示未來。可見畫家佮我的觀點無仝。我想的是身體年齡的經歷；畫家畫的，卻是記持的伸長：對愈早（愈少年時陣的經歷）的記持，顛倒是愈老的老人。這二个觀點的對反，予我驚奇。",
    "paragraph_id": 868
  },
  {
    "title": "復活的人",
    "author": "胡長松",
    "text": "「你敢有看著這句：『獅子，迅而猛，表示現在；狼，拖走它的獵物，象徵奪走我們記憶的過去；狗，討好主人，讓我們想到未來，它不斷用希望誘惑我們。』我一直咧想，過去的惡狼共我的兄哥奪走，現在，會有一隻獅仔共伊掣轉來吧。」 ──遐呢好的查某囡仔，怎樣會予賴鐵彼落角色諞〔pián〕去……敢是予彼隻惡狼奪走傷濟物矣？莎容出去了後，我心內直直躊躇這个問題。",
    "paragraph_id": 869
  },
  {
    "title": "復活的人",
    "author": "胡長松",
    "text": "我規个人忝甲，感覺家己親像是冗〔līng〕去、佇眠床頂散做一塊一塊的柴頭──親像人底做柴頭尪仔戲的彼款用幼線牽做伙的柴頭，散冗冗摒〔phiann〕佇眠床頂。窗外，蟲豸的叫聲共落滿滿攏是朴仔葉的埕斗淹過，假若隨風咧吹，一陣懸一陣低。佇看袂著的時間之柱翻轉的人的形影，親像予畫家的油墨畫佇我的頭殼內底。應該是愛走矣。我按呢想。",
    "paragraph_id": 870
  },
  {
    "title": "復活的人",
    "author": "胡長松",
    "text": "記持果然是一个老人，我想起予人叫做烏番仔的囡仔時的面容，竟然嘛生出白色的喙鬚，戴一頂紅色的帽仔進入彼个模糊的陰影。這个印象予我驚惶──除了時間所引起的，閣有因為將欲離開的意識所起致的不安，以及重頭轉去面對彼个無根的飄撇抑是痛苦的現實的可能性的驚惶──敢是伊，予從來毋捌出現過的畫面──記持老人裡的囡仔──釘根仝款伸入腦部視丘的中心？",
    "paragraph_id": 871
  },
  {
    "title": "復活的人",
    "author": "胡長松",
    "text": "我發現，來遮晉前的過去，佇來遮了後，沓沓予啥物拍破去矣，這是我愛面對離開的時驚惶的核心──是對啥物時陣開始，我以為我會使自由佇遮永遠無離開的？就是按呢，佇雄雄意識著愛離開的時，斡身，感覺家己面對原來彼間崩去足久的厝。「過去的惡狼共我的兄哥奪走，現在，會有一隻獅仔共伊掣轉來。」莎容拄才講話的聲調嘛佇這个腦部的中心底挖掘，予我心內的驚惶擴大。驚人的記持惡狼啊！",
    "paragraph_id": 872
  },
  {
    "title": "復活的人",
    "author": "胡長松",
    "text": "另外一方面，伊的彼句話，予我感覺著奇妙的替換，佇我的心內，假若伊講的「現在」予獅仔掣轉來的人，是佇伊面前的我毋是江文達。江文達，伊知影這種替換──阮共死神送走矣，阮共親愛的夏天掣轉來──夏天佮五月，所有的花蕊鮮閣艷。我親像聽著江文達所翕的囡仔佇彼个已經無聲的錄影帶畫面咧唱歌。我的驚惶沓沓佇想像的歌聲呢回復轉來。就算應該是愛走矣，毋過── 明仔載，江文達講，薑佮外庄的米已經交換過矣。",
    "paragraph_id": 873
  },
  {
    "title": "復活的人",
    "author": "胡長松",
    "text": "明仔載，是瑪嗚咾之舞，是姑娘仔頭戴Galunlun花環的春天之舞。明仔載，敢會是向光的我的新記持──佇日出光線裡，充滿青春的呼吸、拄發穎的少年的記持？佇蟲豸的叫聲裡，我靜靜期待。11 瑪嗚咾慶典彼日，北亞洲大陸的冷氣團到位，山跤是出日毋過溫度低的日子。規个庄頭鬧熱滾滾，親像家家戶戶攏咧辦喜事。天拍氆仔光我就醒矣，一方面是庄內的動靜起致，一方面是前一日受傷的所在暗暗咧搐疼。",
    "paragraph_id": 874
  },
  {
    "title": "復活的人",
    "author": "胡長松",
    "text": "仙姑祖廟的方向，鼓聲鼕鼕鼕、鼕鼕鼕底拍，慶典已經起鼓。是莎容載我過去的。自從彼暝的講話了後，我佮伊之間形成奇妙的親近，這是位肢體語言的互動所接收著的──雖然伊一路攏無講話。阮來到仙姑祖廟的廟埕，然後伊加入一陣查某囡仔。",
    "paragraph_id": 875
  },
  {
    "title": "復活的人",
    "author": "胡長松",
    "text": "規个庄頭的人攏穿山跤平埔傳統的衫仔褲，查甫查某攏縛烏色的頭巾，衫是大片的青色車烏色有金色花紋的布邊，查甫人穿烏色長褲，查某人穿長度到跤頭趺的烏裙，小腿束一塊烏布親像長襪仔（莎容一透早就是按呢梳妝打扮好勢），有的查甫人的身軀揹獵刀，嘛有人頷頸掛動物的喙齒所串的旆鍊〔phua̍h-liān〕，另外嘛有老人佇腰縖〔hâ〕紅色的布帶仔，假若代表啥物身份。",
    "paragraph_id": 876
  },
  {
    "title": "復活的人",
    "author": "胡長松",
    "text": "天頂有一種身軀圓滾滾的細隻鳥仔規群底飛，人共我講是文鳥的一種。佇頂埔仔的農場，潘水亞共我講怹做囡仔的時，彼種文鳥佇規山野咧飛旋。所以，當我看著怹佇庄頭的天頂出現，脫離日常性的歷史感就加添佇怹規群展翼懸懸低低的影跡裡。佇仙姑祖廟的廟埕，用竹仔搭的公廨頭前囥一條空椅仔閣有一个大水缸，內面插一椏〔ue〕青翠的澤蘭葉，兩爿是鮮花。",
    "paragraph_id": 877
  },
  {
    "title": "復活的人",
    "author": "胡長松",
    "text": "埕邊，用竹仔起的隘台果然已經搭好佇公廨的對面，三層懸，是塔型結構，塔頂用茅仔〔hm̂-á〕崁咧，尚頂懸，一面暗青色的旌幡〔sing-huan〕咧飄動，佇尚懸彼層平台，正中央掛一面銅鑼，一个平埔服裝的武勇徛懸懸，身揹獵刀，夯一枝縛紅布的鑼槌〔lô-thuî〕，保持警戒的表情。聽講王爺廟遐嘛有搭一个欲搶彩的竹塔，毋過我無特別過去看。",
    "paragraph_id": 878
  },
  {
    "title": "復活的人",
    "author": "胡長松",
    "text": "我坐佇埕邊的刺桐樹跤，用觀察者的眼光看這一切──當年的江文達敢是用按呢的眼光──時間佇我的頭殼彎曲〔khiau〕去，我感覺我已經來遮足久長的時間，甚至我感覺這段時間的記持予我所理解的江文達彎曲去，親像伊的想法就透佇我的內面。",
    "paragraph_id": 879
  },
  {
    "title": "復活的人",
    "author": "胡長松",
    "text": "代誌雜雜滴滴，有的清楚，有的模糊，假若時間的索仔佇某一个部份予人揪長變幼去，佇某一寡部份閣予人拍一大堆死結──尚大的衝擊是想起我拄來到遮的日子，彼時，我認為這个所在佮所有其他所在的庄跤無啥物無仝，佇生活的表面下底，確實無法度看著佇我眼前的情景佮怹的生存，這就假若咱無法度干焦看皮膚就了解一个族群的靈魂。廟前，所有的人攏底無閒啥物，搬物件，大聲講話，笑，啉酒──啉怹用薑換轉來的米所激的米酒。",
    "paragraph_id": 880
  },
  {
    "title": "復活的人",
    "author": "胡長松",
    "text": "廟後，咧縛粽、炊粿、炊米糕──攏是怹換來的米做的粽、粿、米糕──準備欲招待十五連庄──收怹的薑閣荇〔hīng〕米予怹的所有人客。對怹的表情，看會出怹因為成做這个所在的人感覺驕傲，親像為著會使以主人的身份無閒這一切，表現出身為山跤人的充實感──這佮初初的印象無仝，我捌問過幾个人，怹甚至閃避講家己的身份，毋過，這佇眼前的情境得著解說，我相信怹只是欲用閣較認真的口氣來講話。",
    "paragraph_id": 881
  },
  {
    "title": "復活的人",
    "author": "胡長松",
    "text": "我一直梟疑王爺彼爿的人敢會佮怹仝款穿怹的服裝，結果佇早起的青年走標比賽得著答案：怹嘛穿，只是怹的衫較新，頂懸衫烏色的布邊嘛欠缺美麗的金色花紋。我甚至看著昨昏創治我的彼幾个猴囡仔嘛穿按呢的衫參加走標比賽，看著怹的時，昨昏所受的侮辱佮驚惶閣一遍反射進入我的身軀──人對受攻擊的記持是僫得化消的敢是，我甚至感受大腿骨底部的肉雄雄大力搐起來。「祕雕哥，你袂親像我仝款嘛是全部吞落來吧？",
    "paragraph_id": 882
  },
  {
    "title": "復活的人",
    "author": "胡長松",
    "text": "」 下晡，宋江陣頭的比武共十五連庄的人攏掣來公廨頭前，聽講聯合性的「比武」是這幾冬才發展起來的，講是比武，就是各陣頭表演，而且各派一位代表做評審拍分數比評。番仔宋江只偆山跤保存落來，其他的陣頭攏較親像外地的漢人陣。因為外地的陣頭入來鬧熱，外來的人客大約攏佇這个時陣溢入來。",
    "paragraph_id": 883
  },
  {
    "title": "復活的人",
    "author": "胡長松",
    "text": "山跤庄有仙姑祖廟佮瘟王爺這二个陣頭，對舊年開始，二間廟竟然定一个庄內的內規，講若佗一間廟的陣頭分數較懸，隔冬的瑪嗚咾慶典就由怹主會──所以「三十六隘丁團」的人講仙姑祖廟有內賊毋是無道理的──就是因為按呢，山跤人才會對比武遮呢頂真，雖然舊年的結果，王爺彼爿的陣頭猶閣輸怹足濟，毋過猶是會煩惱，若予王爺主會，山跤的阿母母一定會掠狂。",
    "paragraph_id": 884
  },
  {
    "title": "復活的人",
    "author": "胡長松",
    "text": "各陣頭來到埕邊準備的時，大箍海仔報賴鐵怹老爸予我看，伊穿一軀西裝，予人請去坐評審的位，賴鐵佮賴鐵身邊王爺廟彼帆人就佇賴鐵怹老爸身邊扶扶侹侹〔phôo-phôo- thánn-thánn〕，包括土公樹仔佮昨昏彼幾个猴囡仔。放送頭講：咱做伙拍噗仔歡迎賴代表大駕光臨。「前幾工發生的代誌我聽講矣。」海仔按呢講：「若祕雕哥你欲出氣，共我海仔講，我替你出頭，連我的額嘛做伙討轉來。",
    "paragraph_id": 885
  },
  {
    "title": "復活的人",
    "author": "胡長松",
    "text": "你袂親像我仝款嘛是全部吞落來吧？」 我無講話。「其實你有看著賴鐵怹老爸無，佇遐，閣有伊身邊幾个嘛是穿西裝的，你看，佇遐……我共你講，已經調查清楚矣，怹就是彼个開發集團的人無毋著。咱規个田園攏會予怹枵嗄嗄〔iau-sà-sà〕吞去，水鴨哥講，TH公司的農地定著是保袂稠矣，時到，山埔彼片的鳳梨園凡勢會規个變做大型的靈骨塔墓園。」 「啊？毋是講是觀光事業？」 「一群諞仙仔。",
    "paragraph_id": 886
  },
  {
    "title": "復活的人",
    "author": "胡長松",
    "text": "啥物觀光事業，水鴨哥攏查過矣，根本就是欲起靈骨塔，後壁是烏道的，觀光事業只是一開始欲餳〔siânn〕咱的糖仔餅──你知影無，一棟靈骨塔，十幾樓懸，會使囥偌儕骨頭甕仔？幾落萬个呢！一个甕仔位幾落萬，你共算，規个山埔會使起幾棟靈骨塔──駛怹娘，莫怪土公樹仔共怹當做祖公仔咧拜！」 「原來是按呢喔！",
    "paragraph_id": 887
  },
  {
    "title": "復活的人",
    "author": "胡長松",
    "text": "」 「水鴨哥嘛毋知是咧變相，本底都閣足拚勢的，這幾工一查了，規个人攏袂輸消風的雞胿仝款勼勼轉來，凡勢連伊嘛驚著矣。」 「應該毋是按呢才著，若是後壁有大勢力，本底就是愛較細膩小可。」 「連你嘛吃著伊的喙瀾！代誌敢有遮呢複雜？」 我恬恬無講話。阿城弟鼕鼕鼕的鼓聲響矣，是我已經熟似的節奏佮力量，毋過這回，鼓聲內面，假若閣有悲壯的命運的聲嗽。",
    "paragraph_id": 888
  },
  {
    "title": "復活的人",
    "author": "胡長松",
    "text": "佇廟埕，潘水亞夯旗掣領的是一支經過山跤久長反抗歷史的隊陣，位守隘到日本時代蔗農暴動的氣力攏佇內底，伊請旗的姿勢是遐爾威嚴飄撇，彼枝宋江旗佇伊手裡，逐个頓點攏親像咧喝聲。",
    "paragraph_id": 889
  },
  {
    "title": "復活的人",
    "author": "胡長松",
    "text": "大武山的山影之中，三十六隘丁團的番仔宋江，陣型佇潘水亞的旗勢佮阿城弟有時清朗有時低沈的鼓聲裡蹯旋〔puânn-seh〕，埕內埕外，除了鼓聲佮怹的喝聲、跤步聲、手裡武器舞掣的風聲，竟然無其他的動靜，眾人攏禁氣矣，佇「田雞眯」佮「疊跤跳」的跤步裡，假若這个廟埕已經成做怹拍獵的山林獵場，怹沓沓蹯做一个圓，關刀、雙劍、雙斧、長槍、盾牌，假若逐項武器攏合做伙，成做仝一項武器，仝一枝矛，欲射對正中心的目標。",
    "paragraph_id": 890
  },
  {
    "title": "復活的人",
    "author": "胡長松",
    "text": "這是驚人的力量，無人會使超越矣，我按呢想，尚尾的一聲鼓聲拍出來的時，眾人才位禁氣內面敨放出來，噗仔聲佮叫好的喝聲崁過規个埕斗。這是最後一遍看怹的陣頭矣，我心內按呢想，閣加上晉前海仔講的代誌，我佇激動了後，感覺著掰〔pué〕袂走的悲傷，親像樂曲的低旋律佇高音部休止了後雄雄出現。我靜靜坐佇刺桐跤，感覺著身為一个外地人的疏離。",
    "paragraph_id": 891
  },
  {
    "title": "復活的人",
    "author": "胡長松",
    "text": "其他的陣頭攏無引起我的趣味，尤其王爺廟的陣頭，亂鼓之中，漢人大金龍的標記親像是針對我的威脅。昨昏彼个暴力事件引起的驚惶佮搐疼閣擒〔khînn〕倚來。──祕雕哥，你袂親像我仝款嘛是全部吞落來吧？海仔的話予我一種礙謔的屈辱，親像位大腿骨底部的疼湠出來。終其尾我猶是愛離開矣，我按呢想。有一目睨，我假若想起李春岫，毋過後一目睨，心雅佮我的丈人閣有我予人誣賴的所有齷齪的代誌就佔領我的視覺。",
    "paragraph_id": 892
  },
  {
    "title": "復活的人",
    "author": "胡長松",
    "text": "一直到莎容閣出現佇我的面前，我才位這个低旋律的山坑peh出來。伊這回已經共頭箍戴咧，是圓仔花、埔薑佮過山香的花葉所編的頭箍，我夯頭看，才發現所有的山跤查某囡仔攏共頭箍戴起來矣。遐爾媠的一个姑娘，我按呢想。彼个頭箍叫做Galunlun，這馬佇我的面前。「宋江陣結束矣。等一下就是跳戲的時間。」伊用仝款彼種奇妙的親近態度對我講話：「你敢欲做伙來？」 「敢會使？敢毋是干焦查某囡仔才參加的？」 「哪會是？",
    "paragraph_id": 893
  },
  {
    "title": "復活的人",
    "author": "胡長松",
    "text": "所有的山跤人攏會使來啊！」 「毋過我──」 伊無等我共話講了，就對手骨共我揪起來。事實上，日頭落山了後，所有的山跤人攏加入佇跳舞的隊伍。我佮莎容排做伙。隊伍的尚頭前是幾个老人掣頭的，有查甫嘛有查某，干焦查某人的頭殼戴Galunlun。",
    "paragraph_id": 894
  },
  {
    "title": "復活的人",
    "author": "胡長松",
    "text": "隊伍先是排一列，所有的人的手隔一个人拍交叉相牽，親像二股纏做伙的索仔，隊伍行入公廨，閣對公廨的另外一頭旋出來，沓沓仔行向埕中央的澤蘭佮空椅仔，最後共澤蘭佮空椅仔圍做一輦──其實毋是一輦，是足濟層的螺旋捲鑽〔kng-tsn̂g〕。掣頭的老人自開始行就唱一條重複的歌，所有的人嘛綴伊唱，是平埔話的歌，我聽無意思。有一个假若是尪姨的人，位捲鑽的中心開始，用雙連杯飼逐个人啉米酒。啉彼喙酒了後，我假若醉去。",
    "paragraph_id": 895
  },
  {
    "title": "復活的人",
    "author": "胡長松",
    "text": "眾人的跤步一開始是優雅的墊步，每行一步就輕輕仔頓一下，佇埕裡開始旋圓箍仔了後，歌聲愈唱愈激動，優雅的墊步就變做一時進前一時退後的舞步，假若搖搖擺擺的海湧佇沙埔進退。閣來，米酒更加推捒這道海湧。湧的力量愈來愈大，毋過，無人想欲予隊伍斷去，所以，手就牽愈絚，二股絚絚纏做伙的感情線所箍出來的螺旋，嘛愈纏愈密，一直到最後，歌聲雄雄轉向高音了後停落來，結束。所有的人喝咻，拍噗仔。",
    "paragraph_id": 896
  },
  {
    "title": "復活的人",
    "author": "胡長松",
    "text": "跳舞了後，慶典會使算是完成矣，所有的人進入一種特別的興奮，一種完成大事的放鬆的氣氛內底。逐个人攏因為啉規日的酒，攏是一个紅膏赤熾的面。廟前，桌仔排出來，規个庄頭佇遮辦桌招待人客。當然，桌聲是各人認的。三十六隘丁團的人坐做伙，我佮潘水亞、竹篙、海仔怹三兄弟、閣有蕭茉莉坐佇仝一塊桌。莎容講伊愛用予歐吉桑吃，先走矣。王爺的人坐佇另外一頭。怹講，吃飯飽了後閣有搶彩的活動，是這幾年新添的。",
    "paragraph_id": 897
  },
  {
    "title": "復活的人",
    "author": "胡長松",
    "text": "「阮小弟欲代表參加。」海仔按呢講。我有注意著海仔的女朋友無來。可能猶咧讀冊，我按呢想。「其實嘛無啥物意思。」潘水亞按呢講：「彼毋是咱遮生成有的物件。」 「唉啊，就輸人毋輸陣啦。若怹王爺辦的，無參加怹講咱無膽，若無，親像怹宋江陣輸咱輸忝忝，欲按怎佮咱比？時到怹見笑轉受氣咱顛倒費氣。」 「我感覺無啥物意思。」潘水亞猶是按呢嚅。赤牛伯仔特別行過來敬我酒，其實是關心我的傷，我用表情共講我無代誌。",
    "paragraph_id": 898
  },
  {
    "title": "復活的人",
    "author": "胡長松",
    "text": "「大的，祕雕哥的代誌你知無？」赤牛伯仔走了，海仔講。「知啊。」 「知，咱敢毋免按怎？」 潘水亞恬恬，對海仔做一个厭僐的表情，斡頭看我，抿一下喙。「喂，大箍的，你敢會使較定著咧！」竹篙講：「你無看伊咧煩心呢？」 「喂，你這枝竹篙，恁老母是無生膦予你是毋？無，你予人挵看覓咧，你予人挵看覓咧嘛！欲無？」 「幹！你較有膦，無你去啊，去討啊！」 「啥潲？你叫是我毋敢呢？",
    "paragraph_id": 899
  },
  {
    "title": "復活的人",
    "author": "胡長松",
    "text": "」 海仔嘩一聲徛起來，規个面紅貢貢，位衫橐袋仔裡撏〔jîm〕一个物件出來，噗一聲囥佇桌頂。是一枝短範的烏色手銃，應該就是伊家己改的彼款。「你叫是恁爸毋敢呢？」 「收起來啦！海仔，底創啥！」 潘水亞嘛徛起來，快手共手銃提過伊手裡，叫海仔坐咧。「你是啉傷濟呢？你這个查甫人啊，欲驚死人喔……來啦，聽姊姊的話，緊坐落來。」 蕭茉莉嘛行過，肩胛共伊幔咧，共安搭。「物件還我我才坐落。",
    "paragraph_id": 900
  },
  {
    "title": "復活的人",
    "author": "胡長松",
    "text": "」 「唉，酒量無夠閣遮呢愛啉，逐擺都按呢。」 潘共物件還伊，伊坐落來。「是啥物人講愛行動的啊？是啥人啊？」想袂到，海仔坐落來煞開始用假若咧哭的聲按呢講。「干焦計畫計畫，一个潲啦計畫！」 「若山跤變做墓仔埔，我才看水鴨哥欲計畫對佗去！」 我規个心臟攏假若浸佇酒精咧phok-phok跳。逐个人攏偃頭恬恬吃。後來，意外就發生矣。",
    "paragraph_id": 901
  },
  {
    "title": "復活的人",
    "author": "胡長松",
    "text": "我事後想，若賴鐵無過來敬酒，凡勢就無後壁的代誌矣── 賴鐵掣伊的老爸一桌一桌敬酒，來到阮遮，伊厚面皮講：「來啊，啉啦，咱遮山跤的好兄弟。唬唬，恁三十六隘丁團，予小弟大開眼界矣！」 「較免咧！」海仔目睭親像欲噴火，共凝。我夯頭看，土公樹仔佮彼規个猴囡仔嘛捧酒甌仔綴佇後壁，我規个胃滾絞起來。「海仔，咱交一下朋友，敢攏無機會？」 「哼！」 「你親像是看我姓賴的誠無哦？嘛莫按呢。",
    "paragraph_id": 902
  },
  {
    "title": "復活的人",
    "author": "胡長松",
    "text": "你看貓無點，屎礐仔掀開，毋是仝款攏貓仔屎？」 「你講啥聽無啦！」 「你聽無。彼回佇徼間你輸甲欲褪褲，敢毋是愛我姓賴的出面替你講二句著無，恁水鴨哥閣較敖，徼間伊就無步矣啦，著無？你嘛聽我老人勸二句，無本就莫遮呢瘋徼，若後回，我就叫恁彼个肨奶的來抵數矣。行，兄弟，咱來走，看起來遮無酒通敬！」 「我咧駛恁娘啦！」 海仔喝出來的時，賴鐵彼班人已經斡咧走矣。桌頂，逐个相對看，講袂出話。逐家是無想欲傷海仔吧。",
    "paragraph_id": 903
  },
  {
    "title": "復活的人",
    "author": "胡長松",
    "text": "我想。海仔一定感覺真受侮辱。結果，伊誠實哭起來。「無要緊啦！忍咧啦！」 看海仔哭一站，蕭茉莉才講。「若會忍，就小忍咧啦！」 潘水亞刁工無看海仔，共頭偃甲足低，細細聲講。別桌開始喝酒拳矣。「袂使，我猶是愛替祕雕哥討一个公道。」 海仔徛起來，這回，伊煞共我的手骨掠咧，拖我行。「海仔！」 潘水亞喝伊。「無要緊啦，我綴伊去看覓咧。」 我對怹搖頭，意思叫怹先莫綴過來，免得場面傷激動。",
    "paragraph_id": 904
  },
  {
    "title": "復活的人",
    "author": "胡長松",
    "text": "我想，我會使佇路裡勸伊回頭。我是按呢想的，毋過，運氣無好，阮才行無幾步，就佇埕邊搪著一个人欲去放尿的賴鐵。伊酒啉濟，行路已經開始起癲矣。「喂，土公樹仔咧？我欲替阮祕雕哥算一下數。」 「哼！咱的都猶未算完咧，你算到恁祕雕哥的去？」 「閒話減講。人咧？」 海仔共銃提出來。「無佇咧啦，喂，你欲創啥？莫烏白來呢！」 「無佇咧尚好，按呢恁爸今仔日就佮你算予清楚。",
    "paragraph_id": 905
  },
  {
    "title": "復活的人",
    "author": "胡長松",
    "text": "」 海仔共原底掠我的手放開，一步踏進前，倒手共賴鐵的肩胛幔咧，正手共銃抵佇伊的腹肚，講：「若欲愛命就恬恬，行！」然後，伊就共賴鐵掣入去廟埕對面的芎蕉園。規个廟埕的人攏醉矣，無人看著阮。芎蕉園內底暗瀰茫，我干焦看著怹的暗影，這是一片足大片的芎蕉園，怹愈行愈深，我綴佇後壁。「褲褪落來！」我聽著海仔對賴鐵喝聲：「恁爸用石頭共你敲看是真的抑是假的。",
    "paragraph_id": 906
  },
  {
    "title": "復活的人",
    "author": "胡長松",
    "text": "」 雄雄，賴鐵假若掠著機會反抗，怹二个人就佇芎蕉園捙跋反起來。──砰！就佇這个時陣我聽著拍銃的聲，親像炮仔聲，仝時陣，是查甫人「啊！」的慘叫。「海仔！」我對園內的暗影喝。「祕雕哥！」是一个恐怖的聲。「按怎矣？」 「祕雕哥！我佮伊捙來捙去，捙一下，我無細膩煞共銃子彈出來。」 「也伊咧！」我行倚過。伊偃落去看。「死矣！祕雕哥，伊死矣！",
    "paragraph_id": 907
  },
  {
    "title": "復活的人",
    "author": "胡長松",
    "text": "」 我雖然看袂著伊的表情，毋過，伊暗暗的面非常恐怖，聲音嗶嗶惴〔tshuah〕。「你免驚，來，銃予我！你緊走！」 「祕雕哥！」 「銃予我就著啦！你聽予清楚，你，閣有好的前途，也我咧，是已經無身份的死人一个矣，你共銃緊予我！」 「祕雕哥！」 「唉！你予我就著矣！」我大聲喝。海仔共銃交予我的時，潘水亞嘛抵好趕到位矣，伊無放心，綴入來。「海仔！按怎矣？",
    "paragraph_id": 908
  },
  {
    "title": "復活的人",
    "author": "胡長松",
    "text": "」 「我共彼个姓賴的……是意外……伊死矣……結果，祕雕哥……」 「海仔！你緊對彼頭走就著矣！緊啦！」我按呢喝。「水亞哥，你嘛對彼頭過，拜託你，隨騎你的烏堵拜去廟的後壁巷遐等我。」 了後，我一个人沓沓仔行出芎蕉園。賴鐵死矣，我按呢想，規个廟埕的人攏醉矣。我聽著有人咧喝酒拳。一直到我遠遠看著潘水亞踏烏堵拜位廟埕邊的小路騎過廟後，我大伐行向王爺遐的人。",
    "paragraph_id": 909
  },
  {
    "title": "復活的人",
    "author": "胡長松",
    "text": "幾日前的屈辱雖然猶停留佇大腿骨底部的神經，毋過，驚惶毋知是按怎顛倒減輕矣。銃佇我的衫橐袋仔裡。我遠遠對怹喝：「喂！恁大的佇對面的芎蕉園遐咧等恁。」我想，等一下，怹就會共我當做兇手矣。雖然怹聽著我的話，半信半疑看我。我想，芎蕉園遐大，怹凡勢愛誠揣咧矣。凡勢，我離開庄頭的時，怹閣猶未揣著的呢。",
    "paragraph_id": 910
  },
  {
    "title": "復活的人",
    "author": "胡長松",
    "text": "我坐上潘水亞的烏堵拜的時，心內按呢想，閣再講，怹酒啉遐呢濟…… \f12 這是奇怪的旅程──親像是注好好的，我離開我家己的身世，進入江文達的身世。我一直相信，所有的人攏咧實現一个適當的身世，只是家己毋知影爾爾。我想起家己少年的時用堅碇的決心離開故鄉，並無感覺有啥物沈重，毋過這馬，竟然意識著家己著欲失去一切，親像佇夢裡意識著家己欲醒過來的彼種心情。我毋捌遐爾清楚想起我離開故鄉的彼條光映映的田岸仔小路。",
    "paragraph_id": 911
  },
  {
    "title": "復活的人",
    "author": "胡長松",
    "text": "彼時陣我佇都市的高中對面稅厝──一間公寓內底柴枋仔隔的粉鳥櫥──逐禮拜日下晡我愛對厝裡行到公路等客運車班。我遐爾清楚想起路邊的樹枝予大風掃甲光溜溜，小路對田洋中央過，日頭中的坱埃伸甲足長，長甲親像通〔thàng〕天，一直愛到伊接佇有客運車牌的公路，我才吐一下大氣。我逐遍行到車牌跤的時，就感覺家己親像永遠袂想欲轉來矣。",
    "paragraph_id": 912
  },
  {
    "title": "復活的人",
    "author": "胡長松",
    "text": "佇我追求生長的過程內面，我對鄉野的無情充滿失望──一直到足大漢捌代誌，我才知覺著怹對我的排斥可能只是怹對我的頭殼額仔彼个記號的莫名命運的驚惶──彼時陣，我誠實希望我的身份會使位這个世界消失。彼時陣的我，干焦想欲離開我的身份，完全毋捌想過我會有其他的失敗──就親像這馬。",
    "paragraph_id": 913
  },
  {
    "title": "復活的人",
    "author": "胡長松",
    "text": "離開廟埕了後，潘水亞共我載去到鳳梨園邊的山埔小路，一路伊共我講，經過頂埔仔的農場，一直行到底，佇「羊回頭」晉前的樹林底有一條叉對北爿的小路，是離開山崙的另外一條祕密林道，知影的人足少，路無好行，毋過袂無去，出去了後是崙仔跤的一个客人庄，伊有一个朋友佇遐，若有需要會使去揣伊。然後阮佇一間咧囥大型抽水馬達的寮仔邊等莎容共我的所有行李（我的彼个揹袋仔）提來，莎容已經知影一切，是潘水亞拍手機仔共伊講的。",
    "paragraph_id": 914
  },
  {
    "title": "復活的人",
    "author": "胡長松",
    "text": "莎容到位了後，表情複雜，伊提物件予我的時，我感覺著伊的雙手咧惴〔tshuah〕。「真失禮。警察一定會揣妳的。」我按呢講。伊喙唇咬咧，搖頭。我毋知影搖頭是啥物意思。「袋仔內底有阮兄哥的批信閣有筆記，照你講的提來矣。我想，你既然看過矣，若愛，就予你。」伊共我講。Avang，我想起莎容捌共我講過的已經無人講起的地名的故事，擔頭看，晉前捌行過的田野小路，伸入山埔烏色的暗影，靜靜佇我的面前。",
    "paragraph_id": 915
  },
  {
    "title": "復活的人",
    "author": "胡長松",
    "text": "我感覺叫做Avang的船毋是小船，是夜空下底的一隻大船。失去身份佮家厝的我，只偆靜靜寫作這个夢矣，也我拜託莎容送予我的，就是我想欲寫的物件。彼，有可能是我閣一遍落水、失去身份了後唯一會使掌握的船隻。我感覺莎容欲哭矣，我只好對伊講：「放心，頭前就是Avang山崙矣敢毋是？」 我永遠會記之伊複雜的笑容，伊抿喙笑，共面繃甲足絚。伊恬恬無閣講話。",
    "paragraph_id": 916
  },
  {
    "title": "復活的人",
    "author": "胡長松",
    "text": "為著袂予已經欲鬧動起來的庄頭發現，潘水亞表示愛隨趕轉去，伊共我講：「這个時陣，除了阮，袂閣有人來矣，若有車輛，你遠遠就會使聽著，嘛會有車燈，若有動靜你隨跳入去路邊的山溝就著矣，你放心，溝裡這馬無水，你愛會記，到樹林內底你嘛免驚迷路，橫直，離開山，離開山的方向就是矣。」 我行上路，無閣斡頭看怹，我知影，真緊就啥物攏看無矣。對逃亡來講，尚危險的是第一段勻勻仔上崎的直路，因為無啥物視線的阻擋。",
    "paragraph_id": 917
  },
  {
    "title": "復活的人",
    "author": "胡長松",
    "text": "山埔頂緣的天有天星的微光，砂質的紅土是瘍瘍〔siûnn-siûnn〕的溼氣。久年來失敗的經歷猶是予我驚畏，就親像報紙頂懸的彼篇尋人啟示所予我的。我感覺我忝矣，我已經佇烏暗裡盪〔tōng〕遐呢久──就親像對細漢的番仔厝故鄉盪到台北，閣對台北盪到山跤來──我一再面對仝款簡單的結果：一旦決定放棄身份，我就註定失去家厝矣。敢誠實閣有一个所在咧等我轉去？這个夢醒來了後會是啥物世界？",
    "paragraph_id": 918
  },
  {
    "title": "復活的人",
    "author": "胡長松",
    "text": "佇TH公司的農場裡，鳳梨栽整齊排列，我想，任何一个外人經過遮，一定佮幾個月前的我仝款，當做這是普通的一个鳳梨園爾爾，假使無佇遮停留，無人會知影Galunlun，無人會知影八十年前的農民暴動，無人會知影三十六隘丁團的身世──就親像無人會因為我的皮膚了解我的身世仝款──對遮的認知，佇鳳梨採收了後，就會永遠崁佇土裡敢毋是？",
    "paragraph_id": 919
  },
  {
    "title": "復活的人",
    "author": "胡長松",
    "text": "就假若心雅──我相信伊永遠袂停留佇遮，我知影，這，就是另外一个簡單的事實──佇我踅過遐呢長的一條永遠咧轉踅的路了後所體會著的事實。因為歷史感所造成的血臊味，相信嘛袂有人會閣鼻著矣，然後，記持流入去歲月，記持老去，記持的老人就袂閣予人想著矣，毋管是驚惶的抑是悲傷的一切──最後，人旋向光，閣一遍予未來的記持接收。──一粒麥仔若無落落去土跤死，原在是一粒麥仔爾爾；但是若一下死去，就會結真濟粒麥仔。",
    "paragraph_id": 920
  },
  {
    "title": "復活的人",
    "author": "胡長松",
    "text": "這時陣，江文達假若是按呢對我講的。──共「我」完成。佇未來感裡，我雄雄理解，用失去的「無身份」來接受罪，這是我的性命到今尚積極的一个決定矣，烏暗中，新的「我」假若已經佇這个決定的意識裡完成。伊共我的胎記、過去的侮辱、閣有可能受掠的不安攏總捒〔sak〕走，最後成做新的「我」，假若我的某一个新的自我已經重頭茁穎〔puh-ínn〕發芽。佇烏暗中的呼吸裡，我因為按呢的意識，重頭振作起來。",
    "paragraph_id": 921
  },
  {
    "title": "復活的人",
    "author": "胡長松",
    "text": "節慶過後就是春天矣。──阮送死神出去庄外，予新年入庄，親愛的春天，阮對你表示歡迎，青青的草，阮對你表示歡迎！佇未來的記持內面，將會有新的少年人啊！佇烏暗中，我對家己講。毋知行偌久，我來到潘水亞頂埔仔的農場，我佇彼日佮潘水亞講話的柴寮仔邊停步。鳳梨園佮草埔的頂沿貼一重薄霧，毋知名的蟲豸佇草埔咧叫，位點到線到面，織做一塊溫柔的音之毯。",
    "paragraph_id": 922
  },
  {
    "title": "復活的人",
    "author": "胡長松",
    "text": "山跤村的燈火猶咧閃熠，我閣一遍想像，過去佇漢人來晉前，潘水亞佮江文達的平埔祖先佇這一大片空闊的山跤地自由游耕，鹿仔群就佇我目前的平原走闖，獵人的喝咻佇樹林之間轉踅；只是今，所有的聲音攏已經退去，所有可能捌出現過的鬧動嘛已經平靜落來。我的跤腿痠矣，晉前受人侮辱的號，位大腿骨的底部閣雄雄脹大。這遍，是激烈的疼。我只好坐佇田墘看山跤的一切。潘水亞講的無毋著。這个時陣無人會來矣。",
    "paragraph_id": 923
  },
  {
    "title": "復活的人",
    "author": "胡長松",
    "text": "我想著這可能是我看會著山跤庄的最後一眼，按呢想的時，心內微微仔感傷。佇夜色之中，山跤庄恬靜的燈火勻勻仔畫出神聖的色緻。敢講遮已經是我另外一个故鄉？我已經佇烏暗中浪盪遐呢久矣，面對這个景緻，我意識著，若離開這个所在，我凡勢就無故鄉通轉去矣。",
    "paragraph_id": 924
  },
  {
    "title": "復活的人",
    "author": "胡長松",
    "text": "第  四  部      稗佮麥 Irou ka ni-tibbig kæuh-ngnara, makka-voua, ni-mou-pænæh-appa ta ourou ka assi mariang.麥仔漸漸大欉出穗的時，稗仔嘛出現  ～馬太福音13:26～ \f1 足久足久了後，江文達才明白，身為茶商後代的S只是一个「自在」的人。",
    "paragraph_id": 925
  },
  {
    "title": "復活的人",
    "author": "胡長松",
    "text": "自在，就親像伊這幾年佇政治受難者的追思會所表現的，伊總是頭毛捋甲真整齊，掛烏仁目鏡，有禮貌微笑，佮每一人握手。所有的人攏知影，伊是1947年事件的遺族，佇彼年，伊的一个親人死佇軍隊的銃下：伊的二叔，一个古意、骨力、好玄（並毋是特別的好玄，是隔壁有動靜就會出門看覓咧的彼款好玄）的青年，結婚兩冬，有一个查某囡仔拄出世。",
    "paragraph_id": 926
  },
  {
    "title": "復活的人",
    "author": "胡長松",
    "text": "伊的二叔彼工並無特別為著啥物出門，嘛無特別為著啥物無閣入門，伊的屍體予人發現倒佇大路邊──普通的一條路，毋是啥物特別的地點，佮二三个無啥物特別的人的屍體倒做伙，怹甚至互相並無熟似。二叔的遭遇當然予厝裡的人非常悲傷，只是彼个時天，共悲傷顯明並無妥當，喪事辦甲真簡單，葬了，怹一家伙除了共目屎拭拭咧繼續生活以外，揣無另外一種表情。",
    "paragraph_id": 927
  },
  {
    "title": "復活的人",
    "author": "胡長松",
    "text": "因為死者無留後生落來，S的老爸共伊的小嬸叫來面前，表明無欲束縛查某人的青春，所以提一寡錢予伊，按呢，S的二嬸就共拄出世的查某囡仔掣咧出門，離開家族。然後，S的老爸加入黨，成做鄉里的幹部，「順其自然」參加紲落來的清鄉動員──為著怹S家大家業的安居，這款「順其自然」是必要的。後來，伊嘛果然成做黨的地方大柱。",
    "paragraph_id": 928
  },
  {
    "title": "復活的人",
    "author": "胡長松",
    "text": "所有的人攏知影，S的老爸死一个小弟，無人有理由講啥物，伊當然無特別有啥物野心，只是「自然」一步一步愈peh愈懸。自在生活尚好，伊講。自在生活尚好，黨嘛講。就是按呢，S怹兜予伊的二叔的冤枉血致蔭幾十冬的太平，這，無包括S的二嬸佮S毋捌見面過的叔伯大姊。S就是佇這款講究自在的家學內面出世佮大漢。無人有權共自在定罪。自在，親像伊自細漢對怹老爸遐吸來的二手薰，深深吸入佇S的肺管內底。",
    "paragraph_id": 929
  },
  {
    "title": "復活的人",
    "author": "胡長松",
    "text": "對S這个政治學者來講，自由主義、馬克斯主義佮所有其他的主義，尚主要的功能就是愛維護每一人的自在，主要是伊的自在。2 也就是這个自在的原則，江文達對S的所有作為才會使有適當的理解。S並無需要替伊所經歷的沈重的時代揹遐濟──無毋著，雖然佇結果來講，伊猶是「被動」共真濟物「揹」起來矣──毋過，佇伊的講法，這只是伊自在的原則所致，嚴格來講，袂使講是伊的主意佮作為。",
    "paragraph_id": 930
  },
  {
    "title": "復活的人",
    "author": "胡長松",
    "text": "逐遍伊攏拄拄好佇某一个處境，因為機緣（抑是任何形上學理論會使解說的時間佮空間的奇妙交會），伊綴彼个處境的發展自然進前，總是，並無經過啥物選擇就會使行向自然的結果──根據伊「自在」的家學，內面並無勉強的成份。",
    "paragraph_id": 931
  },
  {
    "title": "復活的人",
    "author": "胡長松",
    "text": "1973年，伊大學卒業了後入伍做兵，受訓期間的第一遍放假，伊的軍中仝梯佇就掣伊軁〔nǹg〕入查某囡仔的溫柔鄉──當然佇軍訓期間的寂寞之下，並無需要特別做出啥物違背自在的決定──然後，伊一世人就無法度離開查某囡仔的花花世界矣。1975年，伊會使出國讀冊嘛是按呢。",
    "paragraph_id": 932
  },
  {
    "title": "復活的人",
    "author": "胡長松",
    "text": "拄拄好，因為考著組織提供的獎學金，伊真自然就去美國加州留學，嘛是拄拄好，佇第一遍的同鄉會迎新，伊接觸著一本海外學生刊物的編輯幹部，迎新的Party有足好的酒、音樂佮足躼跤的查某囡仔，仝款，伊無理由做出另外一款違背自在的決定，就自然參與編輯的助理空課矣。後來伊知影，這本刊物嘛是K組織的外圍事工，既然是組織的事工，就是伊的老爸嘛會歡喜的代誌，做人更加無需要佮歡喜衝突。",
    "paragraph_id": 933
  },
  {
    "title": "復活的人",
    "author": "胡長松",
    "text": "佇美國的彼幾年，根據自在的原則，伊佮美西各華人社團保持袂嫼平等的關係，包括各種讀冊會、聯誼會佮體育活動，伊的朋友內底，有中國人嘛有台灣人，有外省人嘛有本省人，這个特質符合伊政治學的專長。伊唯一的一遍強欲違背「自在」，是佇1980年初。佇伊已經提著博士欲轉來晉前。",
    "paragraph_id": 934
  },
  {
    "title": "復活的人",
    "author": "胡長松",
    "text": "彼年海外因為BLT事件鬧熱起來，四界攏是以島內民主為名的演講，除了特別投稿，伊已經較少參與刊物的代誌矣，毋過刊物的主編雄雄拍電話予伊，要求伊提供加州地區的演講報告：某一日佇一間飯店，愛有上台講話的人名佮內容。怹知影伊拄好有參加。結果，伊拒絕矣。對外，伊共佇美東的主編所講的理由是：「我聽無清楚！",
    "paragraph_id": 935
  },
  {
    "title": "復活的人",
    "author": "胡長松",
    "text": "」毋過，佇伊家己內心誠實的理由是，伊有意思欲交往的一个大胸坎的查某囡仔拄拄好嘛佇彼場演講內底，而且，嘛拄拄仔好有發言。偉大的時刻降臨佇S無特別認真的愛情（這是尚可貴的一點，伊竟然會為著一段猶未開始的露水姻緣拒絕怹！）伊拒絕的態度予主編非常受氣，然後，就佇彼工半暝，伊第一遍接著彼種長途電話──伊本底叫是伊永遠袂接著的、假若對陰間敲來的彼種無報名姓的電話。",
    "paragraph_id": 936
  },
  {
    "title": "復活的人",
    "author": "胡長松",
    "text": "講話的聲音低沈、神祕、定著，按呢講：「如果你在加州的風流史被人知道了，你想，T大的教職大概保不住吧。」 「你在威脅我嗎？」 「我當然不是。」 怹竟然知影伊已經透過伊的老爸引著T大的教職矣，伊有一種想欲吐的感覺，一向講究自在的伊，自然毋捌想過違背自在的代價遐大，而且，以伊長年來對組織工作成果的自信，伊感覺受著侮辱，夯狂起來。「反正任何人都不能逼迫我違背基本原則！」伊按呢嚷。",
    "paragraph_id": 937
  },
  {
    "title": "復活的人",
    "author": "胡長松",
    "text": "電話彼頭的人嘿嘿嘿笑三聲了後，就共電話掛掉。第二工，換伊的老爸對台灣拍電話來。仝款的代誌。「你乾脆回他們，如果把我怎麼了，我也把我知道的統統抖出來，要玉石俱焚嗎？」 伊對伊的老爸難得用中文嚷起來。伊的老爸共伊大大力罵一睏，用伊漏風的中文回敬伊：「這是為了什麼呢？難道又是為了區區一個女人嗎？」 當然彼个代誌的嚴重性並毋是伊無欲提供的資料，只是伊的態度。當局單純是對伊嘛有按呢的時刻感覺意外。",
    "paragraph_id": 938
  },
  {
    "title": "復活的人",
    "author": "胡長松",
    "text": "最後，怹帶念伊猶是可用之才，總算甘願讓一步。隔工，主編拍電話共伊講：「要不然，你僅提供關鍵講話內容就好，人名沒關係。我們對事不對人。」仝款，嘛毋是為著資料，只是為著測驗伊的態度爾爾。按呢，伊閣倒轉來佇伊自在的原則內底矣。第二工，伊共會場講的話整理好勢交予主編，毋過，偷偷仔共查某囡仔講的彼句提起來。",
    "paragraph_id": 939
  },
  {
    "title": "復活的人",
    "author": "胡長松",
    "text": "3 事實上，彼時陣S竟然會為著米娜做出遐爾有腳數〔kioh-siàu〕的代誌，這會使講是一个奇蹟──若無，就是伊對彼个無共伊S囥佇眼內的米娜傷癮矣。這个豬哥癮，催捒伊佇政治的自在佮肉體慾望的自在之間做出尚有人性的偉大的選擇。彼日，彼个叫做米娜的大胸坎的查某囡仔佇台頂講的話是這句話：「敢講予人當做奴隸咱攏無意見？就算狗奴嘛愛吠啊！」 後來S承認，是查某囡仔的彼句話予伊愈想欲接近伊的。",
    "paragraph_id": 940
  },
  {
    "title": "復活的人",
    "author": "胡長松",
    "text": "尤其是彼句「就算狗奴嘛愛吠啊！」予伊感覺著米娜的強勢，這款查某人的強勢有一種特殊的性感，所以，就算話語的本身帶著政治的危險性，就算伊的面容平凡（面傷扁，目睭嘛傷細），就算大胸坎的查某嘛袂少，大胸坎的米娜猶是大大吸引伊，予伊棧袂稠。S用男性特別的善意接近米娜，用溫柔的聲調共伊提醒局勢的複雜──這是S所犯過尚大的錯誤──當米娜的表情充滿感激的時，伊感覺著閣一遍的勝利。",
    "paragraph_id": 941
  },
  {
    "title": "復活的人",
    "author": "胡長松",
    "text": "S真輕鬆就（叫是家己）取得米娜的信任矣，然後，伊佇短短的時間內底就佮米娜做伙，甚至租車載米娜遊歷加州，佇美西的海岸絞出鹹臊的風聲。伊當然毋捌想過這甚至是一个永遠的污點，伊嘛毋捌懷疑米娜有可能會是K組織安插佇「對方」的職業學生。轉來台灣了後，若毋是伊的同學意外死佇T大，伊甚至嘛毋知影家己佮米娜做伙的鹹濕相片已經佇怹的手頭矣。",
    "paragraph_id": 942
  },
  {
    "title": "復活的人",
    "author": "胡長松",
    "text": "伊的同學意外死佇T大的隔工，怹敲電話來予伊的時陣，對方講：「你可以告訴警方，你的同學蔡論勝昨天晚上來找過你了。」 「哦？為什麼呢？我昨天晚上並沒有見過他啊！」 「你看報紙就知道了。總之，你這麼做，只是維護他的名聲。」對方喀一下：「還有你的。」 「我不懂。我的什麼？」 「喔，是你和那個女人……你在加州Motel裡的猴樣子可真叫人臉紅啊。」 電話彼頭又閣嘿嘿嘿笑三聲。",
    "paragraph_id": 943
  },
  {
    "title": "復活的人",
    "author": "胡長松",
    "text": "是米娜，伊想起來，伊強欲袂記米娜的面矣，只是想袂到，攏已經予人翕去矣。伊感覺尚艱苦的是，除了大胸坎，米娜袂使算是一个美貌的查某人，若公開相片，對伊是傷過大的侮辱。其實已經袂使改變啥物，毋管出面抑是無出面，人攏死矣，伊按呢想。幾工後，伊照某一个人予伊的講法，出面共警方說明彼場無發生過的聚會。4 S知影，欲完全倒轉去過去的自在，是無可能矣。彼遍了後，伊失去所有朋友，變做孤單的一个人。",
    "paragraph_id": 944
  },
  {
    "title": "復活的人",
    "author": "胡長松",
    "text": "是毋是為著證明家己的清白？S佇一个會議中公開宣佈脫黨，閣用「學術自由」的名義佇一分「黨外」的刊物發表脫黨聲明，附帶呼籲黨愛進行改革。毋過，引起的反應真冷，伊親像安靜的空氣，無人感受會著伊，連微微仔風嘛無。孤單，是自由的代價。伊對伊的學生按呢講。過無偌久，伊就佮梁妃結婚矣。透過梁妃，伊開始佮一群梁妃的藝術界朋友鬥陣。",
    "paragraph_id": 945
  },
  {
    "title": "復活的人",
    "author": "胡長松",
    "text": "後來伊才知影家己予梁妃佮梁妃的彼陣藝術家朋友掣入佇一个特殊的覺醒運動內底，怹用龐克（Punk）音樂佮性開放做訴求，事實上就是「對白死殺的時代的抗議」。",
    "paragraph_id": 946
  },
  {
    "title": "復活的人",
    "author": "胡長松",
    "text": "怹翁仔某甚至時常做伙參加地下的Punk Party，內面攏是予當局禁去的音樂，比如性手銃（Sex Pistols）樂團的歌，這群人甚至講出性是革命的營養這類危險的話，尚重要的是，怹主張酒精了後的性自由是一切突破的第一步，其中有人自稱是「古德（Gothic）」。",
    "paragraph_id": 947
  },
  {
    "title": "復活的人",
    "author": "胡長松",
    "text": "有一日，梁妃大聲講欲為性手銃的彼首”Anachy in the UK”（”英國的安那其”）改編出一支舞，因為歌詞表明安那其主義，也安那其主義主張咱並無需要政府，尤其無需要一个白死殺的政府，S推測（伊太瞭解親像狗仔的怹矣），這是後來伊予人跟蹤的尚主要原因。然後，S佮梁妃攏予人約談──這遍，S的老爸開足濟錢佮氣力才共頂懸拍通，共所有的罪罫攏捒予藝術。",
    "paragraph_id": 948
  },
  {
    "title": "復活的人",
    "author": "胡長松",
    "text": "最後，伊答應怹，無閣佇任何所在主張安那其主義，雖然佇課堂上，伊猶是講「Sex是反抗集體主義的手銃」。伊用笑詼的聲調講「Sex就是自由的象徵」、以及「無仝人佇眠床頂的姿勢表示出人類的差異性，這就是自由政治的基礎」。這个風格，予伊成做校園內底尚蓋受歡迎的政治學教授之一。毋過，嘛是位這个時陣開始，伊受著固定的監視。有一遍，伊共車駛出門的時，彼台平時仔綴佇伊後壁的氆色福特閣出現矣。",
    "paragraph_id": 949
  },
  {
    "title": "復活的人",
    "author": "胡長松",
    "text": "伊決定共車駛上城市南爿的彼个無人會去的墓仔埔。日頭足炎，山路佇菅芒佮野樹之間彎彎斡斡。一直駛到底了後，無路矣，伊回頭，彼台氆色福特佮伊相閃車，嘛回頭。伊就共車雄雄停落來，擋佇氆色福特頭前，然後伊就落車。氆色福特頂懸，兩个穿烏西裝的嘛行落車。「恁來遮創啥？敢有欲去培墓拜拜？」伊故意共對方激。「無，阮無欲去培墓拜拜。」其中一个開喙按呢應。閣後來的某一工，伊刁故意駛雄車，造成彼台氆色的福特佮人相挵。",
    "paragraph_id": 950
  },
  {
    "title": "復活的人",
    "author": "胡長松",
    "text": "伊心內礙謔，停車落去看覓咧，氆色的福特窗仔總破，彼二个跟蹤者一个昏去，一个跤骨斷去。伊替怹叫救護車。對彼遍開始，伊佮怹成做奇怪的「朋友」，甚至有時佇Punk Party，怹會做伙啉酒。佇江文達的筆記內底，也就是這个時陣開始，S成做一个「性成癮者」（這个詞可能隱含筆記者對S的恨意），固定去揣柳巷的查某。",
    "paragraph_id": 951
  },
  {
    "title": "復活的人",
    "author": "胡長松",
    "text": "5 1988年，S是用政治受害者的面貌出現佇猶是查某囡仔的李面前的──用一个心靈需要愛佮安慰的、受傷的自由鬥士的面貌。江文達佇筆記寫講：「咱莫袂記，S的面白靜，斯文，目神清灣〔tshing-uainn〕，身懸一百七十五，有運動員的體格。」 彼時李是大學二年，自李第一工行入來教室，S就注意著伊矣──並毋是全然的情慾，閣有「對青春注目的自卑成份」（S捌共伊按呢講）。為啥物青春的肉體會予伊家己感覺自卑？",
    "paragraph_id": 952
  },
  {
    "title": "復活的人",
    "author": "胡長松",
    "text": "敢是因為美的壓力？佇面前是一个頭殼額仔飽滇、目睭烏白分明、頭毛烏金、有厚喙唇的查某囡仔，S無法度共目光對伊青春的面容徙走──何況，對方的目光嘛無因為S的貪婪著驚，甚至佮S目光相接嘛袂讓步閃避──彼，是全然無畏的靈精查囡仔，必定予S想著米娜的性感，毋過閣無相像。佇野性中保持知性的幼秀，拄欲成熟的青春，S必定是按呢想像，Nabokov筆下的小魔女，little femme fatale。",
    "paragraph_id": 953
  },
  {
    "title": "復活的人",
    "author": "胡長松",
    "text": "佇彼一節課，因為李，S臨時改用「和平」做課題。「恁敢聽過激進的和平主義？」伊問學生。學生搖頭。然後，S就講起約翰藍儂佮小野洋子，講起怹「做愛無愛作戰」的口號。一聽著「做愛」二字，查某學生的面攏紅起來看對塗跤，干焦李無驚伊。彼个時陣的藍儂已經有一點仔遠矣，毋過，提來做愛情的釣線可能猶是有夠用的。S講，伊佇美國捌親目睭看著約翰藍儂佮伊的牽手小野洋子佇舞台表演。",
    "paragraph_id": 954
  },
  {
    "title": "復活的人",
    "author": "胡長松",
    "text": "小野洋子是一个敢愛閣敢表現的行動藝術家，怹二人的蜜月旅行是佇飯店的眠床頂舉行一禮拜的「床頂靜坐」，抗議這个世界的暴力，所有的媒體攏入去怹蜜月的房間採訪；另外，佇一个叫做Cut Piece的表演，為著反對社會對女性的性歧視，小野洋子坐佇舞台，要求隨機叫上台的觀眾用鉸刀共伊的衫一塊一塊鉸落來，一直夠伊完全裸體為止。「彼是我看過尚媠的裸體。我就是欣賞這種有主張閣有勇氣追求理想的查某囡仔。",
    "paragraph_id": 955
  },
  {
    "title": "復活的人",
    "author": "胡長松",
    "text": "」S按呢講：「這種女性永遠是男性的救贖。恁敢會使想像小野洋子佇Cut Piece表演的時彼種有尊嚴的眼神？」 佇安靜的教室，李的目神出現微細的光。「愛會記，Rock’N Roll嘛是有政治思想的，恁敢有人對彼个時代的Rock’N Roll有趣味？」 「愛，有時是激進的。」S按呢結論。彼是江文達熟似李晉前二冬的代誌。",
    "paragraph_id": 956
  },
  {
    "title": "復活的人",
    "author": "胡長松",
    "text": "6 當S講著小野洋子的時，李佇台跤想像S是仝款彼種類型的查甫人：彼款貪心，毋過閣自卑的查甫人。S只是欲借約翰藍儂來提昇家己，事實上，只不過會使佇濁kiak-kiak的地面沐沐泅──當S共目光掃過來的彼个瞬間李就知矣。毋過，並毋是講按呢伊就一定會討厭S。事實上，李有一種矛盾，佮李對查甫人習慣性的同情有關係。",
    "paragraph_id": 957
  },
  {
    "title": "復活的人",
    "author": "胡長松",
    "text": "佇李的觀察內底，查甫人生成就是按呢的一種閣貪心閣自卑的動物：貪心予怹初步的行動，毋過自卑予怹時常犯錯。對初中以來，伊佮幾落个查甫囡仔交往過，差不多攏有這个感覺，尤其當伊決定愛的時，對方會顛倒退轉去佇一種奇怪的躊躇，予伊按怎嘛想袂通。只是，除了這點，李發現，S有一點佮所有伊熟似過的查甫人攏無仝的所在，就是伊的學問佮自嘲〔tsū-tau〕的氣質，前者是伊所好奇的，後者大大加強伊身為女性的同情。",
    "paragraph_id": 958
  },
  {
    "title": "復活的人",
    "author": "胡長松",
    "text": "佇約翰藍儂佮小野洋子的故事了後的彼節課，S順勢切入去千禧年運動佮安那其革命的課題，講起19世紀佇意大利南托斯卡尼阿密阿塔山的拉撒雷弟（Lezzaretti）宗派運動。予鄉里當做是聖徒的意大利人拉撒雷弟，預言將會有一位先知領袖位山嶺降臨佇人世間，了後，會有一千名意大利的青年組成「聖靈衛隊」，重建人間秩序。紲落，拉撒雷弟佇故鄉阿密阿塔山區建立解放區，信眾為伊起教會佮樓仔厝。",
    "paragraph_id": 959
  },
  {
    "title": "復活的人",
    "author": "胡長松",
    "text": "沓沓仔，拉撒雷弟主張伊家己就是彼个伊預言內底的君王佮救世主。「上帝」會建立七座聖城，其中一座就佇阿密阿塔山區，當災難出現，「上帝」會親手解救怹。最後，佇1878年8月（當時意大利農業當咧大消退，會使看做是一个大災難的記號），伊掣領三千人夯「聖靈衛隊」佮「神的王國」的旌幡，對阿密阿塔山區落山起事，結果，半路拄著武裝警察，拉撒雷弟就佇遐予武裝警察用銃彈死。",
    "paragraph_id": 960
  },
  {
    "title": "復活的人",
    "author": "胡長松",
    "text": "拉撒雷弟當然是異端，李按呢想，毋過，運動的成因予伊好奇。這个好奇嘛佮伊當初會拍拚來城市讀冊的原因有關係：李真想欲佇知識內面揣著伊家己山嶺命運的出路──這是怹教會的一个致重山谷庄頭的西拉雅身世的長老影響伊的。彼个長老主張恢復山嶺古樸生活的西拉雅精神，組織一个讀冊會，李自高中就有參加佇hin。",
    "paragraph_id": 961
  },
  {
    "title": "復活的人",
    "author": "胡長松",
    "text": "後來，當怹的「運動」佇幾遍的遊行主張佮受媒體用利益性動機的惡意抹烏了後，李就起心動念讀新聞系，按算以後會使做一个記者抑是報導作家。佇課堂內，李隨就認為拉撒雷弟本身並無可取，毋過，其中社會運動的成因卻是心適的。李對S舉會出這个例的學問充滿好感佮趣味。",
    "paragraph_id": 962
  },
  {
    "title": "復活的人",
    "author": "胡長松",
    "text": "青春的李無法度看出S所安排的安那其運動的課題內面的浪漫的陷阱──紲落，S閣講著19世紀尾期到二十世紀初期的安達魯西亞農民運動，安那其革命分子的英雄形像就一遍過一遍佇S講課的內容佮伊的表演內面出現。7 彼學期社會學通論的期中報告前後，是S對李展開攻勢的開始。佇彼場閣較大的運動晉前幾冬，校園就開始時常出現火星。學校的海報牆出現落名「進思社」的劇烈反K黨的言論，毋過隔工海報竟然予人拆去。",
    "paragraph_id": 963
  },
  {
    "title": "復活的人",
    "author": "胡長松",
    "text": "第二工，另外一張海報出現矣，閣隔工仝款消失去。這遍暗中監視的人回報，代誌是教官室做的。「進思社」開始發動抗議，佇教官室門口發動靜坐。S嘛掣學生加入靜坐，不時佇眾人面前講話，甚至伊會使彈吉他演唱安那其的歌曲。彼場前後短短二十點鐘的抗議得著袂嫼的成果，總教官佇校長面前會失禮，而且保証日後袂閣有任何一張海報佇教官室的手裡消息去。彼遍，李就坐佇S的身邊，二人自頭到尾直直講話。",
    "paragraph_id": 964
  },
  {
    "title": "復活的人",
    "author": "胡長松",
    "text": "李第一遍了解一个人的頭殼會使「複雜到遐爾精彩」的地步。閣來的發展就真緊矣。當然S並無對李坦白家己的婚姻。佇江文達的筆記裡，後來S駛車載李去北投完全是精心設計的愛情劇。S用盡一切的氣力予家己成做「智識的巨人」佮「靈魂的弱者」，伊共這二項囥佇扁擔的兩爿，涎〔siânn〕不知情的查某囡仔家己行入愛情擔。對北投轉來了後，S的進攻更加有計畫。就佇某一節下課，S對李講：「妳假若對安那其真有趣味。",
    "paragraph_id": 965
  },
  {
    "title": "復活的人",
    "author": "胡長松",
    "text": "我有一群藝術家朋友，妳敢想欲熟似？」（對這句，江文達註解：安那其毋干焦欺騙社會，閣專文用來欺騙查某囡仔。） 雖然彼遍去北投的經歷捌予李小可生驚，毋過，假使會使深入了解閣較濟物件，無啥物袂使。李本底就期待會使軁〔nǹg〕入無仝社會的記者生活。閣再講，凡勢伊會使寫一篇關係安那其藝術家的新聞編採課的作業。所以李就答應矣。李自高中就愛妝甲比伊的年齡較成熟，尤其是若佮伊所佮意的查甫囡仔做伙的時。",
    "paragraph_id": 966
  },
  {
    "title": "復活的人",
    "author": "胡長松",
    "text": "彼暝伊穿適婚的年紀才會穿的套裝，略仔透明有lace的紗仔料的頂懸衫、合軀的粉色短裙、絲質的褲襪仔佮懸踏鞋。伊化妝、掛耳環佮噴芳水，用頭毛夾仔共後壁的頭毛夾做一个迷人的螺髻。一切，就假若是欲共世界宣誓伊是完全有性命經驗的一个查某人。伊無佮意予人當做囡仔痞。伊捌共伊的相片送予查甫囡仔，相內面大約攏是按呢的打扮。男性會用情慾的眼神看伊，伊知影（毋過，彼袂使怪伊）。",
    "paragraph_id": 967
  },
  {
    "title": "復活的人",
    "author": "胡長松",
    "text": "彼工伊佇地下室的Punk酒店就是按呢妝的，伊掛一副藍色的水晶耳環，所有的藝術家攏用情慾的眼神看伊。七八个查甫的，佮三、四个查某的。有一个自稱是主唱的，一直招伊啉酒。是一个體格結實粗勇，共家己妝做野獸的查甫，頭毛短閣giàng假若鋼線，穿一領烏色無ńg的吊裌仔，牛仔褲頂懸結一大堆重khuâinn-khuânn的金屬配件，袂輸褲頭隨時攏會落落來。",
    "paragraph_id": 968
  },
  {
    "title": "復活的人",
    "author": "胡長松",
    "text": "佇pìn-piàng挵的音樂聲內底，伊頭攲攲，笑笑問對方若共酒啉落會使得著啥物好處。對方講伊會為伊寫一條歌。「敢是親像”Don’t Cry for me, Argentina”彼種歌？」 「才毋是。彼算啥物歌？我講的，是punk！真正的punk！」 然後伊就共彼甌酒啉落。伊毋是無啉過酒，毋過，彼可能是一款特別的酒，伊感覺規个人漂浮起來。假若伊佇半天頂，遐查甫人變做濁濁黏佇地面的物件。",
    "paragraph_id": 969
  },
  {
    "title": "復活的人",
    "author": "胡長松",
    "text": "彼个主唱誠實行上台，坐佇keyboard頭前彈起來。I wanna, wanna, kiss your eyes, my sexy lady.Oh I wanna, wanna, knock your fires, my catty baby.「喔！」規間酒店攏喝咻起來。伊徛起來。伊感覺規間酒店攏底轉踅，一切親像予音樂的大流沖散去，綴大流底轉，伊嘛轉起來。人佮人篋做伙。",
    "paragraph_id": 970
  },
  {
    "title": "復活的人",
    "author": "胡長松",
    "text": "伊聽著伊的懸踏鞋佇塗跤嘎〔khiak〕嘎叫的節奏。伊知影逐个人攏伸手想欲來攬伊。只是，伊浮佇半空，遐查甫人是黏佇地面的濁濁的物件，怹干焦會使佇伊的懸踏鞋的四圍轉踅。伊已經聽袂清楚彼條歌咧唱啥，干焦發現彼是一條足長、假若永遠袂停止的歌。伊假若聽著怹的喙裡一直喝：「Peace!Peace!Peace!」 然後，伊發現伊想欲停矣，毋過伊的身軀停袂落來，一直到伊的面予一雙手捧起來。",
    "paragraph_id": 971
  },
  {
    "title": "復活的人",
    "author": "胡長松",
    "text": "伊看袂清對方的面，只是感覺著伊的喙唇予一塊軟軟燒燒的物件托開，伊意識著是查甫人的舌，彼塊舌親像一隻露螺鑽入伊的喙共吸咧，伊想過欲走閃，毋過若毋是伊的意志無堅定，就是彼隻露螺的意志傷強，路尾，伊的喙變做一塊含水的大海綿。「足甜的喙啊！」當彼塊舌離開的時，伊聽著耳孔邊有人按呢講。伊停止矣，毋過四圍旋甲愈厲害。拄才黏佇地面的物件，這馬假若蛇，對地面趖起來伊的跤腿。",
    "paragraph_id": 972
  },
  {
    "title": "復活的人",
    "author": "胡長松",
    "text": "伊感覺著麻佮蟯〔ngiau〕，彼是身體自然的反應，蟯的感覺甚至進入伊的子宮。伊對這種無法度控制的蟯感覺見笑。「袂使之！」 伊聽著S按呢喝，毋過彼个聲足遠的，親像是沉佇水底咧聽岸頂的人喝咻的聲。8 彼暝S佇車頂共伊會失禮，「我起先叫是妳佮意，而且我袂記妳只是一个學生仔爾爾。對妳，彼不過是一个無意義的儀式。」 「我才毋是一个學生仔爾爾。」伊抗議講。",
    "paragraph_id": 973
  },
  {
    "title": "復活的人",
    "author": "胡長松",
    "text": "伊受氣矣，毋過伊分袂清是對拄才較受氣抑是對S的話較受氣。伊甚至已經想袂起來彼个主唱的面。盈暗的城市佇秋天的雨內底親像咧跳Waltz，車駛佇大河駁岸邊的路，有淡薄仔揜僻，伊感覺S欲載伊去一个無人揣會著的所在。規个城市佇秋雨佮烏暗的河水裡咧轉踅。「毋過妳猶是我的學生。」 「才毋是，我才毋是啥物人的學生。」 伊注意著S時常夯頭咧看後視鏡。「敢講有人會共你跟蹤？」 「有，有人會共我跟蹤。",
    "paragraph_id": 974
  },
  {
    "title": "復活的人",
    "author": "胡長松",
    "text": "」 S就講起伊佇太平洋彼岸所參加過的集會佮演講──當然，是共對伊不利的元素崁起來的彼款有英雄色彩的神話故事。伊講起知識分子的命運。伊講起流亡。伊講起有一个反抗陣營的知識分子過去佇島內鄙相有錢的移民者，毋過BLT事件了後伊逃亡美洲，結果就蹛佇伊捌公開鄙相的美洲移民者的厝裡，長期接受移民者贊助。伊講起自由的失落，用一款認真的口氣。「一切攏有理由。",
    "paragraph_id": 975
  },
  {
    "title": "復活的人",
    "author": "胡長松",
    "text": "」S按呢講：「佇一切的理由內面，這个時代知識分子的理由是尚孤單的。」 李發現怹的後壁誠實綴一台車，是彼台氆色的福特。伊斡頭，干焦看著二葩車燈，陰魂不散綴咧，佇秋天的屑屑仔雨裡，彼二葩車燈湠做二丸足大丸的白霧，甚至當伊斡轉來，伊猶是感覺彼二丸白霧貼佇伊的身軀，共伊包起來，予伊感覺家己變做一粒肉圓，強欲予人人拆食落腹。「我枵矣！」伊按呢喝。S聽著伊的話，車雄雄迴轉，佮彼台綴咧雄雄停咧的氆色福特相閃過。",
    "paragraph_id": 976
  },
  {
    "title": "復活的人",
    "author": "胡長松",
    "text": "彼台氆色的福特嘛綴伊迴轉。「其實這濟年以來，我一直咧走揣一个出口，尤其逐遍若佇雨中駛車的時就按呢想，後一个時刻的出口佇佗位？假使有一个查某囡仔會使予我看著答案，我想我會放捨一切，對伊跑走過去。」 光耀〔tshiō〕佇滿滿是雨珠的車窗，對側面看，Ｓ假若誠實予車窗頂懸金色的雨珠包圍起來。「我毋信。就算你誠實搪著矣，大概也袂有勇氣！」李講。伊本底是欲講：「這只是自卑者的激款佮勼狹〔kiu-kue̍h〕。",
    "paragraph_id": 977
  },
  {
    "title": "復活的人",
    "author": "胡長松",
    "text": "」毋過伊意識著，S彼句話嘛有可能是針對伊講的，若是按呢，伊的話定著會予面前彼个查甫人當做追求的鼓勵。伊共彼句話留佇嚨喉，內心佇彼个意識之中繃絚起來。遐呢晚佇城市的雨裡，尤其佇一个查甫人的車頂，而且這个查甫人閣是教伊課的教授。車內底是伊家己抹的芳水的味。愛情的起初是一款幽幽的見笑佮同情。野性。這个詞假若雨水聲流入李的耳孔。",
    "paragraph_id": 978
  },
  {
    "title": "復活的人",
    "author": "胡長松",
    "text": "這是當底建設地下鐵的烏暗期的城市，車所經過的施工的圍籬假若是共手術孔喙綻〔thīnn〕過的綻線，毋過城市的烏暗已經崁佇雨裡，就親像伊共見笑崁佇芳水味內底。伊可能是酒醉矣，竟然煩惱S會雄雄開喙表白。S發現伊的目光佇窗外的雨裡，因為酒精抑是啥物，目睭仁有水泱〔iong〕湠開。「妳敢知影我捌看過阮阿媽縛跤，妳知無，縛跤這種風俗佇漢人愈上流的社會愈厲害。",
    "paragraph_id": 979
  },
  {
    "title": "復活的人",
    "author": "胡長松",
    "text": "我閣會記阮阿媽的房間佇厝裡尚內底彼間，逐工透早有人共伊捧燒水入去，囥佇一个柴做有刻花的面盆架。伊就坐佇遐洗面，閣用麻油粕洗頭，洗了共頭毛拭焦，用柴梳佮一種白色的頭毛油梳頭毛，最後共後壁的頭鬃縛一个圓髻。我到今猶鼻會著早起光線內面伊頭毛油的味。阮兜佇大稻埕的淡水河邊，毋過我懷疑阮阿媽自嫁來了後敢捌閣出門看過淡水河。彼个時代的女性真悲哀，佮這馬無仝矣，妳敢捌看過大度路的軋車〔kà-tshia〕？",
    "paragraph_id": 980
  },
  {
    "title": "復活的人",
    "author": "胡長松",
    "text": "」 「佇新聞有看過。」 「雖然危險，毋過我無認為軋車遐呢毋好。怹有足濟種軋法，50CC的小綿羊佮150CC的武車攏有咧比賽，嘛有專門佇機車後壁載一个查某囡仔的比賽。這个城市傷無聊矣，若無軋車，大約會翕死矣。妳敢捌坐過彼種跑車，就是怹講的『武車』？」 「聯誼的時陣，機車郊遊，捌予人載過。」 「妳敢會驚？」 伊搖頭。「我嘛有一隻彼款跑車，Yamaha叫做『追風』的彼型，我的是烏色的。",
    "paragraph_id": 981
  },
  {
    "title": "復活的人",
    "author": "胡長松",
    "text": "我捌佮學生相招夜遊，半暝對台北過草山到金山，閣對金山沿濱海公路騎去淡水，最後踅轉來台北。我共怹講，這就是Che的革命。阮騎到金山的時抵好欲日出，海面足媠，色緻變化萬千，我相信干焦騎車才有法度感受著風佮海洋的氣味。然後，對金山騎過淡水的路，親像永遠攏袂到，是長長的一條路。海永遠佇正爿。",
    "paragraph_id": 982
  },
  {
    "title": "復活的人",
    "author": "胡長松",
    "text": "彼是足龜怪的感覺，明明干焦一條路，毋過經過一个過一个仝款的景緻，親像行毋著路，會懷疑拄才經過的時間是毋是咧空轉，嘛親像騎毋著路去。閣因為規暝無睏，我感覺規个頭殼楞硨硨，感覺彼條路親像永遠都行袂透，感覺足後悔欲騎上彼條無出口的路。我共油門摧盡磅，一直到感覺家己成做路的一部分，騎到淡水的時，怹已經離我足遠，我甚至毋敢相信已經騎到位。",
    "paragraph_id": 983
  },
  {
    "title": "復活的人",
    "author": "胡長松",
    "text": "」 李心內想，就假若這馬仝款，伊感覺規个頭攏咧轉踅，甚至感覺怹的車假若佇仝一个圓箍仔咧踅，雨中有幾落塊看板假若拄才有出現過，彼的確是一條無出口的路。怹經過一間麥當勞，隔壁是一間賣衫的店，閣隔壁是賣鞋的，伊感覺拄才已經有經過矣，是按怎會閣經過？伊無法度理解。夜雨中的街路親像是一座迷宮。",
    "paragraph_id": 984
  },
  {
    "title": "復活的人",
    "author": "胡長松",
    "text": "最後怹的車停佇八條通的口仔一間吊花燈的店門口，應當是做日本人生理的，看板寫「居酒屋」三字，頭家娘親切共怹招待，假若佮S真熟的款。怹沃雨闖入砛簷跤，S共手囥佇伊頭殼頂遮雨，伊喊頭家娘共獨門的thak-khooh（章魚）料理款出來，彼是用大隻thak-khooh佮筍仔做伙燉的解酒的料理，湯的色緻紅濁，毋過湯頭鮮甜，啉落有對頭家娘的澎湖故鄉來的幸福的感覺。",
    "paragraph_id": 985
  },
  {
    "title": "復活的人",
    "author": "胡長松",
    "text": "怹坐佇倚窗的桌，李擔頭看著S用一種溫柔的眼神看伊，彼个眼神本身就是雨夜的水泱，伊驚一趒，伊佇S的眼神裡看著伊家己眼神所隱藏的迷宮。這是李共伊的室友講的。後來有一段無算短的時間，S時常用伊的「追風」載伊夜遊，追求「革命的實感」。9 S事實只是囡仔爾爾，李時常按呢想。「妳敢講袂驚？敢講袂驚我共妳載去賣？」有一遍坐佇「追風」的後座，S按呢講。",
    "paragraph_id": 986
  },
  {
    "title": "復活的人",
    "author": "胡長松",
    "text": "李想起彼个青春的時代，伊穿足短的學生裙予怹講「平地」的一个查甫囡仔載出門。彼時伊甚至猶未15歲，對方是一个有為的查甫囡仔（後來伊知影是街仔頂一个醫生的後生，讀城裡的高中），大伊兩歲，總是用熱情的話語佮豐富的知識共伊包圍。伊甚至致覺著家己崇拜對方，佇幾落遍的夢裡，伊竟然看見家己嫁予伊，醒來的時，面紅發甲家己嘛歹勢起來。",
    "paragraph_id": 987
  },
  {
    "title": "復活的人",
    "author": "胡長松",
    "text": "查甫囡仔除了講佮意伊，除了騎烏堵拜載伊，除了捌牽伊的手佇田邊的小路散步，啥物嘛毋捌對伊做過。有足長的一段時間，怹做伙佇鄉公所附近的彼間圖書館讀冊，考高中晉前，對方用無法度想像的耐心教伊數學，彼種耐心就親像共伊當做命運的共同體，予伊充滿一種感謝倚靠的心。結果，過無久，對方的老母就來揣伊矣。彼工伊拄行出校門，有氣質的醫生娘出現佇伊面前，怹雖然無見面過，毋過伊隨就對對方的氣質認出伊。",
    "paragraph_id": 988
  },
  {
    "title": "復活的人",
    "author": "胡長松",
    "text": "母仔囝目神足相像，甚至伊心內想，果然是母仔囝啊。醫生娘表明來意，講是為著後生的前途來的。後來經過足濟年，伊才理解原來彼遍的講話尚予伊受委屈的，煞是醫生娘對伊的敬重──共伊當做「大人」的彼種超過伊的年紀的敬重── 毋是，毋是「大人」爾爾，甚至有某一瞬間，是感受著假若是大家咧對新婦講話的彼款期待的口氣。醫生娘講：「假使伊若考著醫生，恁兩个人的路行著嘛一定會較平坦〔thánn〕穩當。",
    "paragraph_id": 989
  },
  {
    "title": "復活的人",
    "author": "胡長松",
    "text": "其實我佮怹爸是足開明的，當然，阮參詳過矣，以後對恁嘛一定是足開明的。毋過，若無考著醫生就麻煩矣，所以只好嘛來佮妳參詳看覓。」經過足濟年伊才知影，假使若毋是這種「敬重」，伊一定會足恨醫生娘的，毋過這一切攏假若安排好的，伊連想欲反駁的氣力嘛無。後來，伊沓沓仔清楚，這只是查某人之間無形的比評佮侮辱，阿伊，只是輸甲足徹底的彼个。「有錢人的想法就是按呢敢是？",
    "paragraph_id": 990
  },
  {
    "title": "復活的人",
    "author": "胡長松",
    "text": "」 可能是因為彼个「輸」的體會，才會予伊佇查甫囡仔考著醫生了後閣來揣伊的時，用伊尚無情的表情共拒絕──查甫囡仔甚至連原因嘛毋知。「本底，我夢想以後有機會，欲掣妳去四界佚迌，環遊世界。敢講這一切攏變做空的矣？」李猶會記喙裡講出按呢的話的查甫囡仔咧流目屎的面容。",
    "paragraph_id": 991
  },
  {
    "title": "復活的人",
    "author": "胡長松",
    "text": "後來，伊總算知影，彼遍伊所感受著的「敬重」，是查某人對另外一个查某人的成熟表現出驚惶的反應──成熟的查某人孕育成熟的愛，阿愛，正是對查甫囡仔前途的威脅，予伊的老母驚惶。所以，當後來考著醫學院的查甫囡仔佇伊面前哭出聲的時，伊才會感覺對方是遐爾細漢的一个囡仔；彼，是伊第一遍感受著查甫人會雄雄倒勼，變甲親像囡仔遐爾細漢。甚至李連鞭感覺著，因為按呢，伊佮原底熟似的世界斷離去矣。",
    "paragraph_id": 992
  },
  {
    "title": "復活的人",
    "author": "胡長松",
    "text": "「佇速度的內面，我一直感覺，有另外一个清明的世間存在，佇遐，我永遠攏是囡仔。」 彼一工，當李坐佇S的「追風」機車的後座，S按呢對伊講。李雄雄感覺S甚至比伊印象中的彼个查甫囡仔閣較細漢。「妳敢袂驚？」 李感覺S的問話足幼稚的，伊無應。10 彼工李下課了後，佇學校附近的路邊予二个查甫人閘〔tsa̍h〕落來。「阮只是善意欲請教妳。妳會使當做毋知，毋過，按呢恐驚對S不利。",
    "paragraph_id": 993
  },
  {
    "title": "復活的人",
    "author": "胡長松",
    "text": "」 二个人攏其貌不揚，身材體格中範，穿衫普通，假若一般的公務員，講袂出啥物特色。若行佇街路，隨時會溶入去人群的彼款人。怹共伊掣入一間咖啡館。「妳有沒有聽S說過『不能體恤的我國政府，就像得了勃起不全症的光頭佬，是無法創造女性快樂的！』這樣的話？」 伊會記之是佇女性公共政策的課題，S確實講過按呢的話。對這句話，雖然是心適的比喻，總是對女性欠尊重，所以伊彼時陣認為無真妥當。",
    "paragraph_id": 994
  },
  {
    "title": "復活的人",
    "author": "胡長松",
    "text": "不過，因為是位一个查甫教授的喙裡講出來，「對女性欠尊重」的欠點相對就無算特別矣，一陣學生佇課堂笑過就隨放袂記之矣。想袂到經過幾落禮拜，會佇伊面前的親像特務的人的喙裡出現。敢是因為女性的內心攏會有類似母愛的溫情？伊下意識感覺愛替S做寡代誌。「上課中他是有說過，但是我印象中他並沒有說『我國』。」 「哦。那我想妳的記憶力可能不是很好。他的確是說了『我國』，每一個字都不會錯的。",
    "paragraph_id": 995
  },
  {
    "title": "復活的人",
    "author": "胡長松",
    "text": "」 「……」 「不過那倒也不是重點。我們只是替他擔心，像他這樣在課堂上大放厥詞，又用這種不怎麼端莊的字眼，讓有教養的女孩子們聽了不舒服，那他可是會惹上麻煩的。要不妳說說看，那句話妥當嗎？」 「如果只是病理名詞，我並不覺得特別不舒服。」 「那麼光頭佬的說法又是怎麼樣？難道他這麼說不是歧視全天下的光頭者嗎？」 「他說的比喻是患上那種病症的光頭者，而不是說全天下的光頭者吧！」 「哎呀！你這個女孩子！",
    "paragraph_id": 996
  },
  {
    "title": "復活的人",
    "author": "胡長松",
    "text": "這麼替他說話，該不會是真的被他騙上了吧？」 「你別亂講。」 「其實妳時常和他在一起，可不是什麼好現象。」 「學生不能請教老師課業嗎？」 「唉，請教課業當然可以，但可別太小看人啊！」 「你是什麼意思？」 「我是說，你可別太小看他啊！」 「這不用你操心！到底，你們找我是什麼用意？」 「好吧！那我們就直說吧！我們只是希望妳今後不要和他走得太近，我們也只打算點到為止，妳這個聰明的女孩自己好好想想。",
    "paragraph_id": 997
  },
  {
    "title": "復活的人",
    "author": "胡長松",
    "text": "我們這麼說可是打從心底尊重妳。那太麻煩了。對妳和對他。唉呀！他一直很有機會當個有為青年的。社會一直栽培他，但走偏了就可惜了。」 「那又干我什麼事？」 「哈哈，我們可不想知道！」 怹到底是啥物人？彼二个人離開了後，除了不安，伊按怎樣嘛回想袂出怹的面，這予伊感覺真恐怖。到底怹欲創啥？敢講只是想欲透過伊去警告S佇課堂的政治發言？抑是純粹警告怹二人袂使鬥陣──就算按呢對怹又閣有啥物好處？",
    "paragraph_id": 998
  },
  {
    "title": "復活的人",
    "author": "胡長松",
    "text": "龜怪的是，是按怎伊雄雄想起15歲的時的彼个愛囝的醫生娘？敢講是因為對方所講的「尊重」兩字？行出咖啡館的時，伊有大哭出聲的衝磅，毋過，心內有另外一个聲音叫伊反抗，就假若是針對彼个醫生娘所發出來的抗議。彼工盈暗伊做一个夢，夢中伊行入一个足曠闊的拋荒地，透大風，一欉予風吹甲彎去的矮樹欉頂懸有一个鳥仔岫，規岫的幼鳥佇風裡搖顯，伊共外衫褪落來欲為鳥仔岫閘風，結果衫煞予風吹走。",
    "paragraph_id": 999
  },
  {
    "title": "復活的人",
    "author": "胡長松",
    "text": "伊佇夢中發現家己褪光光啥物攏無穿，佇拋荒地哭起來，一直到伊遠遠看著S對伊行來。醒來的時伊假若猶咧哭。伊家己並毋知影，就是彼二個親像特務的查甫人佮彼个醫生娘的幽靈，做伙共伊捒去到S的身軀邊的。這敢袂傷奇怪，一个大伊十幾歲的查甫人，佇李的心內只是一个會曉激面腔、假鬼假怪的囡仔痞爾爾？抑是人會因為罪的意識共家己縮小，親像箴言講的：戇人掠犯罪做滾笑？",
    "paragraph_id": 1000
  },
  {
    "title": "復活的人",
    "author": "胡長松",
    "text": "11 二冬了後，江文達佇一節筆記的尾段寫：「予悲傷的罪人尚大的處罰就是遠途的車窗。」彼節筆記，可能是彼个夏天伊佇失望回程的火車頂寫落來的。就佇江文達寫予伊尚尾彼張批的隔工，前坐夜車伊趕到台北的時，早起的霧猶未散去，毋過城市已經鬧熱起來矣。車聲、人聲、跤步聲予街路充滿活氣，只是，規个城市的活氣攏親像予大霧崁稠咧，袂輸翕佇一个籠床裡。伊假若是共霧撥開才跳上彼台去T大的公車。",
    "paragraph_id": 1001
  },
  {
    "title": "復活的人",
    "author": "胡長松",
    "text": "江文達佇筆記寫：「霧應該按怎表現？佇高光調的聲音裡暗藏梟疑的白霧，若用相機應當按怎取景？」 江文達佇李的宿舍樓跤揤〔tshi̍h〕電鈴，伊的室友佇對講機裡講伊出門去矣，可能是去學校。本底伊的室友無願意透漏，最後佇文達的懇求之下，才講伊可能是去社會科的研究大樓「辦代誌」。佇這个情形，「辦代誌」是足奇怪的講法。行入T大的時，霧假若變閣愈深愈厚，予彼條校園的路變甲真生份，假若一世人嘛行袂到。",
    "paragraph_id": 1002
  },
  {
    "title": "復活的人",
    "author": "胡長松",
    "text": "當江文達行到社會科的研究大樓，發現大樓的鐵門放落來無法度入去，所以佇大樓的四箍輦轉踅一輦，才發現大門邊仔有一个通道是通對側門去的，門無鎖，會使入去。雖然猶佇暑假期間，毋過可能是研究生的活動較濟，抑是接近開學的原因，有零星的人佇遐出入。伊毋知影方向，只好一樓一樓揣起lih。毋過攏揣無。當江文達按算離開，行出側門拄斡過通道的時，伊佇通道的另外一頭出現矣。「親像披一軀白霧的婚紗仔對霧裡行出來。",
    "paragraph_id": 1003
  },
  {
    "title": "復活的人",
    "author": "胡長松",
    "text": "」文達歡喜甲心臟強欲定去。對伊的表情，江文達相信查某囡仔嘛有看著伊。毋過，後一目睨，佇江文達擛手喝聲晉前，連鞭就發現伊的身軀邊有另外一个人，就是S。因為霧的關係，江文達又閣感覺伊無看著伊。江文達退轉去大樓內，佇暗中觀察伊佮S二人的互動，無算親密，嘛無算疏遠，毋過有一款微微的緊張，假若一條索仔佇怹的跤步中間牽挽。江文達無佮怹坐仝一班電梯，對電梯門頂跳動的樓層數字，推測怹是去S的研究室。",
    "paragraph_id": 1004
  },
  {
    "title": "復活的人",
    "author": "胡長松",
    "text": "江文達拄才有經過，只是彼時S的研究室是暗的無拍電火，當伊第二遍閣來到彼間研究室門口，內底的電火已經拍開矣。江文達親像一个賊仔共耳仔貼佇走廊邊的窗仔聽怹講話。一起先是平和的，然後S佮伊二人就激動起來。江文達聽著伊叫一聲，彼種叫聲是查某囡仔受著查甫人的輕薄的時會出現的特殊的叫聲。當江文達闖入去S的研究室的時，看著春岫撐坐佇研究室的膨椅頂懸，規个人予S揤咧。江文達對後面共S捒開，對S的面就是一拳。",
    "paragraph_id": 1005
  },
  {
    "title": "復活的人",
    "author": "胡長松",
    "text": "當二个查甫人拍起來的時，江文達看見李滿滿攏是目屎的兩蕊目睭，親像是兩葩火燭佇伊的心肝底點著，燒起來。江文達敢知影伊佇研究室外口聽著的聲，事實是李為著伊咧佮S冤家？李後來承認，伊早就無想欲佮S膏膏纏矣──就佇梁妃某一工專工去揣伊，予伊發現伊原來介入佇一段奇怪的婚姻了後。毋過，S是一个非常複雜陰險的人。「莫閣拍矣。」 當江文達佮S佇研究室拍起來的時，李按呢嚷。",
    "paragraph_id": 1006
  },
  {
    "title": "復活的人",
    "author": "胡長松",
    "text": "因為聲音傷尖假若嚨喉隨時會裂開，兩个查甫人的動作暫停落來。「文達，這無你的代誌。」 「啥人講的？妳的代誌就是我的代誌！」 「毋是，你無了解。」 伊講煞就闖出門，江文達嘛綴咧闖出門。伊予江文達逐著，伊共江講：「我愛共伊的囡仔提起來。因為子宮的問題，醫生講，我的子宮有一粒大的瘤。文達，你聽我講，我無資格愛你。我應該先對你講的，毋過我無法度開喙，啊，我傷痛苦矣……失禮！",
    "paragraph_id": 1007
  },
  {
    "title": "復活的人",
    "author": "胡長松",
    "text": "」 江文達聽一下楞去矣，伊閣回神，李春岫已經走遠去，一目睨消失佇彼早起的霧裡矣。第  五  部       溫柔的人          Tama-tæi-riang ta mah-ahpugh ki ryh; alei ka tabli-eih nein ta Næi.溫柔的人有福氣，因為怹欲承接土地。",
    "paragraph_id": 1008
  },
  {
    "title": "復活的人",
    "author": "胡長松",
    "text": "～馬太福音5：5～ \fI      相逢，佇重逢的想像            1 彼暝我佇烏暗中揣路，心內有一款講未出的稀微，親像拄欲開始進入的一个新世界閣佇心內走遠去矣，這種稀微內面事實有離別的悲傷，我半暝來到「羊回頭」附近，因為天色實在暗矣，我嘛已經頭眩目暗，就坐佇一欉樹跤歇睏。",
    "paragraph_id": 1009
  },
  {
    "title": "復活的人",
    "author": "胡長松",
    "text": "微微的月光對樹葉的縫裡掖〔iā〕入樹林，烏暗中，銀色的恬靜形成神祕的衝突，林內的小路到底是會掣我行出光明的磅空、抑是掣我鑽入去地獄的路程？這个疑問佇蟲豸的叫聲內面一直攪吵，予我無法度誠實睏落眠，干焦會使小可啄龜。到天拍氆仔光，我起身繼續行，離開彼座樹林的時，日頭已經對大武山出來矣。",
    "paragraph_id": 1010
  },
  {
    "title": "復活的人",
    "author": "胡長松",
    "text": "樹林的另外一个出口是佇山埔的一个果子園邊，彼个假若無特別受照顧的園仔用鐵網仔圍咧，零零星星種一寡龍眼、檨仔、棗仔佮芎蕉。我沿園仔邊的小路行，離開樹林了後所入去的現實世界，假若一枝擔重重硩佇我的肩胛。有一个歐吉桑對山跤的方向來，佮我相閃身過，伊掠我金金相，親像對我有梟疑，為著莫予伊起疑，我主動共伊拍招呼，伊的梟疑就轉做一个勉強的笑容。",
    "paragraph_id": 1011
  },
  {
    "title": "復活的人",
    "author": "胡長松",
    "text": "普通時無人會裝扮按呢對樹林行出來，假使警察問伊，伊一定會講伊有看過我，我按呢想。我無張持想著，我袂記之用頭毛共頭殼額仔的胎記閘起來，毋過想著的時就已經袂赴矣。若警察問伊，伊一定嘛會講出這个胎記，想著遮，我的不安就閣加一重矣。我甚至梟疑前一暝我無應該倉磅替海仔坐擔的，按呢做，予我早就見光死的處境變甲更加困難矣。本底我只是一个失智的失蹤者，經過按呢的代誌，凡勢烏白兩道的人攏袂放我煞矣。",
    "paragraph_id": 1012
  },
  {
    "title": "復活的人",
    "author": "胡長松",
    "text": "我想起賴鐵佮伊複雜的背景，內心愈來愈不安。尚重要的是，我感覺寂寞起來。我竟然想起心雅，想起伊這馬咧創啥？",
    "paragraph_id": 1013
  },
  {
    "title": "復活的人",
    "author": "胡長松",
    "text": "雖然已經對伊粒積真濟不滿，毋過，翁仔某鬥陣的情份並毋是喝無就會使無去的，我雄雄想起大學時代心雅佇湖邊的鋼琴室彈琴的畫面，想起青春、優雅、高尚，伊的頭毛佇琴聲內面飄動的美好──困擾的是，咱無法度用意志控制咱的感覺──後一刻，我閣想起結婚了後彼台予伊囥佇壁邊坱埃的鋼琴，遐親像是對我所受的一切不幸的暗示。我心內充滿矛盾。伊這馬咧創啥？這个想法予我假若真實閣假若無真實的疏離感。",
    "paragraph_id": 1014
  },
  {
    "title": "復活的人",
    "author": "胡長松",
    "text": "遐爾久以來我無去想這个問題，一想著，煞驚惶起來。這个驚惶予我自問：我會使去佗位？敢講，我最後也是走袂去，也是愛轉去揣伊？按呢，驚惶就愈深沉起來，強欲變做一个惡夢矣。這个惡夢甚至予我暫時袂記之佇我的後壁隨時有啥物人當咧逐來，可能是警察，嘛可能是賴鐵的下跤手人，所以當我翻頭閣想起賴鐵，就感覺著家己的疏忽矣──我竟然已經行上一條直直直雙線的大條縣道！若怹對這條路來，我就無別條路通閃矣。──伊死矣！",
    "paragraph_id": 1015
  },
  {
    "title": "復活的人",
    "author": "胡長松",
    "text": "前一暗海仔恐怖的叫聲共我擒稠咧。海仔這馬咧創啥？我有幾遍嘛按呢想。伊遐爾少年，消息敢誠實掩崁會稠？我替伊煩惱起來。路裡假若無人是針對我來的，嘛有可能是因為怹根底就袂去想著我會對樹林的這頭出來。我心內想，我會使佇我搪著的第一个客運車牌仔頭前停跤，了後，會使跳上我所等著的第一台客運，這就是決定我的命運的一个尚新的方式。毋過我一直看袂著車牌仔。",
    "paragraph_id": 1016
  },
  {
    "title": "復活的人",
    "author": "胡長松",
    "text": "我一直行，日頭耀佇我的身軀，我感覺規个人熱甲楞〔gông〕起來，彼已經無親像是冬天，我的跤步沈重，逐步攏親像黏佇點仔膠頂懸拖袂振動，嘛親像毋是我咧行，是路家己咧退，我只是被動予路捒進前的。我毋知我行偌久，毋知經過偌濟人家厝佮田園，一直到檳榔園之間的一个我無熟似的小庄頭，我才看著一枝客運車牌。大約半點鐘了後，車到位矣，我上車，司機問我欲去佗位，我講：「尚尾站。」伊講：「65箍。",
    "paragraph_id": 1017
  },
  {
    "title": "復活的人",
    "author": "胡長松",
    "text": "」我道共錢予伊，看伊用駕駛座邊的一台機器共車票拍出來提予我，然後，我就行去坐佇尚尾一排。頭猶是底楞，只是我會使共頭靠佇玻璃窗，用另外一種超脫的眼光看窗外的一切。窗外，稻田、果子園、檳榔、芎蕉、人家厝不斷交替。我假若目睭金金看家己坐佇彼个座位，然後，雄雄發現我倒手爿頭殼額仔的彼个金龜仔胎記咧漲大，映佇車窗，袂輸佮窗外的景緻疊做伙，就假若佇景緻內面咧飛。這个想像予我看甲失神去，親像進入一个幻想的世界。",
    "paragraph_id": 1018
  },
  {
    "title": "復活的人",
    "author": "胡長松",
    "text": "一直到彼塊寫「夢想起飛，心靈新樂園」的看板閣一遍出現佇我的面前，我假若雄雄顯醒，唉叫一聲。雖然我猶毋知我會使去佗位，毋過，這个時陣，我心內非常清楚，我一定愛先逃離開這塊看板。毋過，龜怪的是，當我共目睭瞌瞌，彼塊看板的形影就親像伸根生湠矣，按怎嘛挽袂走。閣較悲慘的是，賴鐵彼个已經無氣的面就假若貼佇看板頂懸咧看我。我本底想講袂有足濟人坐車，想未到當車閣歇站的時，一群人peh上車。",
    "paragraph_id": 1019
  },
  {
    "title": "復活的人",
    "author": "胡長松",
    "text": "我才注意著車已經駛轉來山跤庄附近的彼个市鎮。我嘛才想著這是禮拜日下晡，有足濟少年囡仔穿輕鬆的衫仔褲欲去城裡佚迌。嘛有掣囡仔的查某人佮捾菜籃仔的歐巴桑，一時規台客運鬧熱起來。這群人的其中一个是一个酒鬼，皮膚烏閣肥嘟嘟〔tuh〕，長閣亂的頭毛親像掃帚尾披佇肩胛頭。伊的手裡捾一罐高粱酒。",
    "paragraph_id": 1020
  },
  {
    "title": "復活的人",
    "author": "胡長松",
    "text": "對車門邊到我所坐的尚尾一排，眾人因為伊身軀的臭酒味自然讓一條路出來予伊，車一起磅，伊癲咧癲咧行，假若是無意中才摔落來坐佇我的身邊。「人──哪會這濟？」伊假若咧對伊家己講，毋過連鞭我就知影伊是咧對我講話。我下意識佇嚨喉頭哼一聲。「嘛毋捌看遐濟人的。」伊紲落講。我無插伊，毋過伊繼續講，是因為酒抑是因為啥物，伊講話的重音攏囥佇一句話的尚尾一字。我斡頭看伊，無想欲接話。「歹勢歹勢。",
    "paragraph_id": 1021
  },
  {
    "title": "復活的人",
    "author": "胡長松",
    "text": "」伊的目神佮我相接的時按呢講。總是，目神內底有一種我講袂出的靈精佮心機，佮伊身軀的酒味真袂鬥搭。「我臆，你毋是遮的人著無？」 我恬恬。伊紲落講：「若毋是就較清心矣，彼喔，昨昏遮內面山跤的庄內出大代誌呢！講是拍死人矣，拍死一个了尾仔囝──毋是，嘛袂使講是了尾仔囝，是姓賴的，山跤通人知的阿哥『A-nih-khi』呢！",
    "paragraph_id": 1022
  },
  {
    "title": "復活的人",
    "author": "胡長松",
    "text": "庄仔內的人風聲講，彼个姓賴的前幾日仔蹧躂一个假悾闇〔khong-am〕的，昨昏庄內鬧熱，彼个假悾闇的就報仇共拍死矣。本底這佮咱是無啥物致代，毋過，伊掣的彼陣狼兄狗弟放話出來矣，講若是揣著彼个假悾闇的就有賞金呢！一百萬，啥人無愛錢著無？其實後來彼个叫做賴鐵的可能無死。昨暗怹共伊送去病院，聽講送去的時猶有氣，落尾是死是活就無閣聽著矣。」伊按呢講的時，目光無離開我。",
    "paragraph_id": 1023
  },
  {
    "title": "復活的人",
    "author": "胡長松",
    "text": "客運閣經過一个芎蕉園，聽著伊的話，我大腿予怹拍著傷的部位無張持假若閣疼起來。佇芎蕉園做背景的玻璃窗影裡，我假若看著伊靈精閣心機的眼神咧掠我金金相。我相信眼前已經非常危險矣，所以巴士佇後一站停落來的時，我隨傱出車門。雖然彼个怪人無綴落來，毋過我感覺路邊足濟人攏咧看我。我大伐行去較挹僻的所在，共手伸入去揹袋仔裡看我的錢閣有佇咧無，佳哉，錢猶佇咧無問題。我決定加速離開這个所在。",
    "paragraph_id": 1024
  },
  {
    "title": "復活的人",
    "author": "胡長松",
    "text": "佇一間大廟口，我跳上一台當咧等人客的計程車，運將問我去佗位，我吩咐伊直接駛去港市。後來有幾落暝我佇公園的長椅條度過，嘛有幾落暝佇港邊無人的倉庫外口度過，毋過，毋管佇佗位，我總是感覺有人佇暗中咧共我監視，假若我隨時會予賴鐵的下跤手掠去。我重讀江文達的批信佮筆記，有一个奇怪的聲音，假若是叫我揣著伊。去，去揣著伊。去……按呢，親像有一个面容佇我面前呼喊，浮現佇烏暗中。所以，我想起彼个叫做七層嶺的山林。",
    "paragraph_id": 1025
  },
  {
    "title": "復活的人",
    "author": "胡長松",
    "text": "就佇某一个透早，我坐尚早發車的一班普通車上北，閣位府城盤客運入去七層嶺山崙地的牛擔崎，到位的時日頭已經真懸。2 霧。規个七層嶺攏是霧，霧假若一領大紗，罩佇日光的山林，予明暗的樹影互相交織，成做一幅神祕流動的半透明繡畫。一層閣一層的山崙之間是完全無仝的國度吧，我按呢想。欲進入山林的小路邊有一欉茄苳樹，我看著一个老人坐佇樹跤咧賣涼水，是一个癮痀的老人。",
    "paragraph_id": 1026
  },
  {
    "title": "復活的人",
    "author": "胡長松",
    "text": "我雄雄想起江文達捌佇批信內面寫過的老人，應當是伊，毋過，伊的老超過我當初的想像真遠。已經二十年矣，我雄雄想著，按呢，面前這个老人好定是一个人瑞矣。我無法度相信伊有氣力共身邊的彼个貯涼水的冰桶揹來。伊坐一塊大石，大石頂另外嘛囥一个竹籠床，內面有用月桃葉苴〔tsū〕的芋曲〔khiau〕粿，我鼻著彼个芋曲粿的芳味，腹肚枵〔iau〕起來，就共伊買一塊來食。「遐有椅頭仔，你會使坐。」伊共我講。",
    "paragraph_id": 1027
  },
  {
    "title": "復活的人",
    "author": "胡長松",
    "text": "以伊的年紀，伊的聲算是非常明朗的。芋曲粿的味予我想起我的故鄉。清明前後，我的阿母攏會做芋曲粿，一塊一塊囥佇籠床用大灶炊。自從去台北，尤其是結婚了後，就無閣吃著這矣。彼時陣我的阿母是用粿仔葉苴底，毋是用月桃葉。月桃葉有一種特別的清芳。毋知為啥物，佇我的喙裡的芋曲粿，予我特別激動起來。「你是外地人，來peh山的？」 「毋是。我是來揣人的，伊名叫做李春岫。歐吉桑，遮敢有啥物水池？",
    "paragraph_id": 1028
  },
  {
    "title": "復活的人",
    "author": "胡長松",
    "text": "」 「有啊，你對遮直直行，斡過遐，行一站你會看著一个水窟仔，你若看著『百合之家』的牌仔就是矣。」 「愛行偌久？」 「十偌分，行十偌分就到矣。」歐吉桑看我，過一時仔講：「我想起來矣。我捌看過你。」 我想伊是看著我頭殼頂的號。然後，親像是一場夢，我來到水池邊，佇一座有玫瑰花藤的拱門下底，一位小姐出現佇我的面前。我講我欲拜訪李春岫，伊講伊就是。",
    "paragraph_id": 1029
  },
  {
    "title": "復活的人",
    "author": "胡長松",
    "text": "3 李春岫的面有一種氣質，我感覺真奇妙，毋是一開始就有法度形容。愛經過一段時間了後才沓沓仔統合出來的印象：溫柔中有平和，平和中有氣力，氣力中有節制；伊厚厚的喙唇有一款性感，毋過卻是無邪的，佮伊烏白仁分明閣思考的目光形成一種假若咧對話的平衡；詳細看，伊面容的線條假若每一秒攏咧變化，最後，佇伊淺咖啡色的面容裡統合出有深度的恬靜的氣質。一見面，猶未等我共一切講清楚，伊喙角的笑容對我來講就已經是一个恩惠。",
    "paragraph_id": 1030
  },
  {
    "title": "復活的人",
    "author": "胡長松",
    "text": "「事實上，我遭遇著一个奇怪的危險。我是位山跤庄來的。馬卡道的山跤庄。」 「啊！」伊輕輕仔佇喙裡叫一聲。佇伊叫彼聲的時，我注意著伊的目光有幾秒鐘久停留佇我的頭殼額仔的胎記。當然拄才就有幾遍予我發現這種眼神停留的瞬間，毋過這遍特別明顯。「我知影彼个所在。」假若是為著欲掩崁內心的波動，伊共眼神斡走，看對我肩胛頭的後壁。「佇大武山的山跤。」 「無毋著。我嘛無必要瞞妳，我前一站就蹛佇山跤庄的江文達怹兜。",
    "paragraph_id": 1031
  },
  {
    "title": "復活的人",
    "author": "胡長松",
    "text": "會來遮，是因為發生一寡代誌。」 「文達？」伊斡頭轉來看我。這回伊的眼神無閃避，掠我的胎記金金相。「我嘛毋知按怎解說才好。甚至我家己猶無法度理解這件代誌。我咧想，若是有上帝，按呢這一定就是所謂上帝的旨意。有一个聲音講，為著伊的故事，我一定愛來揣妳。總講一句，嘛會使講完全是因為我的自私的理由，我真想欲知影後來江文達的下落。」 「你按呢講傷過龜怪矣。這對你敢有啥物意義？",
    "paragraph_id": 1032
  },
  {
    "title": "復活的人",
    "author": "胡長松",
    "text": "」 「雖然我猶講袂出來啥物，毋過我確實有我的理由。」 「百合之家」的拱門入去是一條經過湖邊的小路，阮本底徛佇小路講話，講到遮，伊掣我行到湖邊的山崙仔跤，佇刺桐樹下的二條石椅頭仔坐落。白霧罩佇小湖頂，霧中的湖的對面，是起甲真雅致、懸懸低低大間細間的一抱舊厝，彼是用紅磚仔做牆、用瓦佮竹材做厝頂的建物，雖然是舊式的紅磚仔厝，毋過一看就感覺足整齊清氣，假若拄翻新過。每一間厝的四圍種足濟草花。",
    "paragraph_id": 1033
  },
  {
    "title": "復活的人",
    "author": "胡長松",
    "text": "倚近湖邊是一欉兩層樓懸的大欉苦楝，苦楝跤是一座小型的圓舞台。彼个時間有人佇舞台頂咧排練。佇舞台、湖水佮彼抱厝的中央有一片草埕，草埕裡用竹仔搭的大韆鞦，評苦楝較懸，韆鞦的吊索是樹籐編的，對頂部的短樑中央垂落來，索仔的底部拍一个大結，欲予人徛咧幌的。伊閣斡頭看我的時，我感覺著我的空虛，親像我欠缺的性命光溜溜無塊通掩崁仝款。我真清楚，這是一種自卑。我無張持回想，這幾年我咧創啥，竟然就是一片的空白。",
    "paragraph_id": 1034
  },
  {
    "title": "復活的人",
    "author": "胡長松",
    "text": "就親像湖面的白霧。佇李春岫面前，我閣一遍感覺著對江文達的欣羨──甚至某一方面來講，是嫉妒。彼个嫉妒予我想欲隨位面前這个所在逃走。毋過，我完全行袂開跤。「我一直咧想，你應該詳細共我講你到底是啥物人？」 「我叫做葉國典，我知影江文達佮我仝款攏有一个胎記，我毋知影伊按怎看伊的胎記，毋過對我來講，我的胎記一向就是奇怪的咒懺佮譴損，奧祕的所在是，最近，我的命運嘛因為這个胎記，無張持佮山跤的一切牽連做伙。",
    "paragraph_id": 1035
  },
  {
    "title": "復活的人",
    "author": "胡長松",
    "text": "我本底是一个公務人員，不幸予人陷害，幾月日前，佇一个大雨天，我設計一个小機關予我的汽車自動駛入去掣流的溪水，想欲製造假意外的事件來予家己對世間消失。想袂到，我並無法度實現這个企圖，我的身份親像趕袂走的鬼魂共我纏綴，後來我竟然予歐吉桑，也就是江文達的老爸，共我當做伊失蹤的後生掣轉去怹厝，我嘛想欲看覓仔敢有機會揣著一个新的身份，結果，想欲消失的我煞用一个奇怪的面貌閣活轉來。",
    "paragraph_id": 1036
  },
  {
    "title": "復活的人",
    "author": "胡長松",
    "text": "「我毋是刁故意欲欺騙伊的，事實上，伊的頭殼已經無清楚矣，毋管我按怎共解說攏無路用。後來我只好共怹兜當做我稅的厝蹛落來。我事實嘛有提租金予怹。我蹛的房間就是江文達的房間，了後，我才知影妳的存在。真歹勢，遮的話其實無該當佇拄見面的時講，毋過，因為傷過無平常，我毋知影佇啥物時陣講會使閣較四是。」 「確實是傷過無平常矣，你予我驚一趒。」伊的表情位一起先的熱切轉做謹慎，甚至搋大蕊的目睭顯出梟疑佮威嚴。",
    "paragraph_id": 1037
  },
  {
    "title": "復活的人",
    "author": "胡長松",
    "text": "「我無法度明白你的用意到底是啥物，而且我對遮有責任。」 我想，我無資格勉強伊啥物，拄才我看這片白霧，我咧想，我就是這片霧。毋過伊無仝，伊是這片的湖水。江文達嘛是。怹的性命是有實體的，飽滇的湖水，閣會使反射天地的媠，毋過，我的性命是虛的，除了白白一片，啥物攏毋是。",
    "paragraph_id": 1038
  },
  {
    "title": "復活的人",
    "author": "胡長松",
    "text": "「講起來話頭就長，其實我嘛是T大的學生，文學系畢業了後的這幾年一直只是無路用的小公務員……」其實我想欲講的是，我的學歷除了予我一張無法度兌現的支票，對我來講，凡勢啥物嘛毋是。這並毋是烏白講的。我咧想，我敢會是因為某一款欠缺才會來佇遮，就親像予風吹來的霧？我真想欲了解我所毋知的彼部份。假若我愛過一个人，毋過落尾我毋捌伊矣。我的心內其實真欣羨江文達。相對來講，佮伊比較，我感覺我家己親像是殘敗者。",
    "paragraph_id": 1039
  },
  {
    "title": "復活的人",
    "author": "胡長松",
    "text": "我咧想，我只是一个空虛的存在，予風吹來遮，自然，閣予風吹走嘛無要緊。總是，當我發現遮呢濟年來失去影跡的「期待感」竟然佇內心某一个所在茁穎〔puh-ínn〕，我有必要行動。只是按呢爾爾。4 我繼續講：「想袂到，我是佇江文達的身上看見另外一種可能的人生，所以想欲來遮走揣伊的故事。」講煞，我就對我的揹袋仔揣出江文達的筆記佮批信。「這是伊的小妹江莎容交予我的，妳會使看覓咧。",
    "paragraph_id": 1040
  },
  {
    "title": "復活的人",
    "author": "胡長松",
    "text": "」 李春岫隨手共遐的物件掀開讀，我甚至會使感受著伊咧壓制伊的激動。無偌久，伊共物件交還我。「我咧想，是按怎江莎容會共物件交予你？」 「莎容並無共我當做是歹人，我嘛問過伊足濟伊的兄哥的代誌，所以伊才會共遮的物件提予我。伊嫁予一尾鱸鰻賴鐵，後來離婚閣不斷威脅伊。",
    "paragraph_id": 1041
  },
  {
    "title": "復活的人",
    "author": "胡長松",
    "text": "彼尾鱸鰻欲數想佇庄內的土地起靈骨塔，庄內的人抵制伊，佇平埔節日瑪嗚咾彼暝，伊予一个囡仔拍重傷（我本底叫是共伊拍死矣），因為我是失蹤人口，所以決定替彼个囡仔擔罪，逃出彼个所在。這馬警方佮烏道的人可能攏塊揣我。其實我暫時嘛毋知會使去佗位。假使妳驚麻煩，我當然會使隨時離開。」 伊的面向湖水，目神假若飄對足遠的所在去。湖的對岸有一个查某人對圓形舞台行出來，喝伊的名。伊應講伊小等咧過去。",
    "paragraph_id": 1042
  },
  {
    "title": "復活的人",
    "author": "胡長松",
    "text": "怹講話的回聲假若佇山谷箍旋一下仔才閣靜落來。伊講：「我前一站嘛有去山跤村，我知影歐吉桑的情形。有時，我嘛會去山跤村的教會請安。彼間教會，你知無？」 「我知啊。山跤教會，李牧師，前幾工才見面的。伊的頭毛齊白矣，毋過面色紅膏赤熾，身體勇kiak-kiak。」 聽我按呢講，李春岫共我相一睏，表情才沓沓仔放鬆落來。「哦……其實阮為著事工募款，愛四界去眾教會拜訪，我有幾落遍見過伊，過一站嘛是閣愛去見伊。",
    "paragraph_id": 1043
  },
  {
    "title": "復活的人",
    "author": "胡長松",
    "text": "真數念伊……敢有人講你看得真親像舊約聖經內面的拿細耳人？」 「拿細耳人？」 伊暗靜仔笑一聲，無回答我的疑問，換一个較親切、大範的氣口繼續講： 「遮本底是部落的幾戶人家，十冬前，阮部落七層嶺教會的長老娘因為遇著不幸的暴力事件，才下願發起成立這間『百合之家』，主要的事工是照顧弱勢（尤其是受過不幸抑是暴力傷害）的婦女，嘛有一寡失學的少女蹛入來。",
    "paragraph_id": 1044
  },
  {
    "title": "復活的人",
    "author": "胡長松",
    "text": "教會起先對眾教會開始募款，先是租佇其中一間無人蹛的徛家，後來沓沓仔嘛爭取著社會各界的支持，等經費有夠了後，才用教會的名義共湖邊這幾戶買落來，協助怹遷去附近，然後佇遮進行翻修。嘛有袂少是會友志願奉獻的厝佮土地。這過程，位起厝到種花到各種教養事工，有足濟部落兄弟姊妹的心血佮疼心佇內底，足濟代誌攏是家己來的。教會本底財源無夠，後來因為發展家政班、餐廳佮表演的事工，這站收支竟然沓沓已經拍平矣。",
    "paragraph_id": 1045
  },
  {
    "title": "復活的人",
    "author": "胡長松",
    "text": "想袂到，這馬，遮成做部落的另外一个中心矣。算起來，我轉來遮做總幹事的空課嘛已經八冬。阮兜就是早前佇遮的幾戶徛家的其中一戶。就是彼間，遐較早就是阮兜，這馬改做聯誼廳。」伊用手指其中的一間門口開一抱紅色繡球花的房舍，斡頭看我。我相信伊的解說是伊的工作養成的習慣，伊平時一定時常需要這類的解說。「其實佇阮遮就是一个大家庭。眾姊妹的過去嘛有真濟苦慘。若佮怹比起來，一般人的悲傷就無算遐爾僫擔當矣。」 「哦？",
    "paragraph_id": 1046
  },
  {
    "title": "復活的人",
    "author": "胡長松",
    "text": "」 「比如阮遮捌有姊妹是因為欲送大漢後生去讀冊，結果細漢後生佇厝佚迌，位三樓窗仔跋落樓跤摔死，受自責拖磨的；嘛有佇嚴重的車禍當中，親目睭看翁婿死去的；嘛有特殊的案例是佇民間宗教內面，予神棍借靈修之名騙身去，事後有一段時間不斷自殺的。怹攏經歷過死亡的幽谷，親像予死亡掟佇手婆裡──」 「所以恁所做的是真有意義的代誌。」 「哈毋是啦。毋是阮。阮基督徒是講，上帝咧編織，伊佇人的身上咧編織。",
    "paragraph_id": 1047
  },
  {
    "title": "復活的人",
    "author": "胡長松",
    "text": "這幾年阮的家政班有編織的空課，彼就是一種學習佮療傷。你拄才講你暫時無所在通去？」 「嗯。」 「確實有淡薄仔苦惱啊。其實阮遮無法度收留你這款年紀的查甫人。毋過，我聽你拄才講你是讀文學的，假使你願意，拄好有一个臨時的刊物編輯幹事兼工友的空缺欠人做，只是薪水真少，有工友宿舍，你暫時會使蹛佇遮。失禮，我想，你應該會曉電腦……」 「當然啊。毋過妳講的刊物是？」 「《百合花開》，是阮家己辦的宣傳季刊。",
    "paragraph_id": 1048
  },
  {
    "title": "復活的人",
    "author": "胡長松",
    "text": "本底閣有一位莊老師咧鬥編，毋過這站伊較無閒，假使你會使來鬥相共嘛袂歹。」 「按呢傷好矣，多謝。」 「我先掣你過去宿舍。你物件囥咧，會使先共身軀洗一下。」 伊徛起來。迵〔thàng〕過白霧的日光柔柔掖佇伊的頭毛、面容佮伊的頷頸，伊穿一軀白棉紗的圓領連身裙，頷仔頸掛一條用古樸的紅色、黃色、藍色的琉璃珠串的旆鍊〔phua̍h-liān〕，親像嘛咧發金。",
    "paragraph_id": 1049
  },
  {
    "title": "復活的人",
    "author": "胡長松",
    "text": "我感覺我可能毋是單純咧嫉妒江文達，真無應該，致覺著的時，我的心內驚惶，茹氅氅的心規个坱埃起來。II       二个神話 1 雖然只是一个臨時的空課，毋過我並無閒落來。除了猶未開始的刊物的空課，閣愛兼做工友的穡頭，比如講我到位的隔工，餐廳灶跤的天篷拄好破去，需要人鬥跤手修理，怹就叫我去。",
    "paragraph_id": 1050
  },
  {
    "title": "復活的人",
    "author": "胡長松",
    "text": "一个少年家提家私佮材料佇遐修理，伊買一截新的錏管佮烤漆枋欲補強，用電鋸仔翦錏管的時，我鬥共材料扞〔huānn〕咧；伊peh懸去固定，我就佇鐵梯下面攢物件予伊。伊是灶跤煮食的歐巴桑阿鳳姨的後生。阿鳳姨佇灶跤咧無閒款菜，對我真好禮嘛真好奇，東東西西直直問。我共伊講我叫做阿典。後來我發現伊無聊的一大捾問題只是為著伊會使繼續講閣較濟伊想欲講的代誌爾爾。「逐遍我若想著春岫我就替伊煩惱。",
    "paragraph_id": 1051
  },
  {
    "title": "復活的人",
    "author": "胡長松",
    "text": "伊確實是一个好查某囡仔喔……可惜…...唉，伊的老爸Toktok傷早死矣。較早阮庄頭的人講伊的頭殼額仔碇甲是會使舂米喔，阮庄內老人有一句話講，莫去惹這號頭殼額仔會使舂米的人，因為伊的頭殼額仔嘛就會使硞〔kho̍k〕死一隻山豬喔。毋過Toktok是佇紅毛土會社碌〔li̍k〕死的。",
    "paragraph_id": 1052
  },
  {
    "title": "復活的人",
    "author": "胡長松",
    "text": "早前Toktok是阮遮山林中尚好的獵手，毋過少年的時因為捌一遍佇山林拍獵，予埋伏的官府掠去，講是犯法，Toktok佇都市的監獄關幾落月日，了後轉來，就無閣拍獵矣。庄頭的人講伊予官府變做石頭人矣，所以人才會叫伊Vahto-Toktok，想袂到後來，伊誠實去紅毛土會社予人按呢碌〔li̍k〕，碌甲胸坎攏是石仔，煞死死去。」 「Vahto是啥？」 「Vahto就是石頭啦！",
    "paragraph_id": 1053
  },
  {
    "title": "復活的人",
    "author": "胡長松",
    "text": "這是阮遮的故事，講古早有三个兄弟仔佇七層嶺咧拍獵，為著拍閣較濟鹿仔，怹走去到彼个叫做『Rauwa界』的所在，庄裡的人講Rauwa界閣較過的西爿有危險袂使去，結果彼个兄哥毋相信，叫二个小弟佇遐等伊，伊家己就行過Rauwa界的西爿。二个小弟佇遐等一暝一日，無等著怹的兄哥轉來，就去揣，結果才行二箭遠，就看著怹的兄哥佇路邊的刺竹跤變做半人半石的怪獸矣。",
    "paragraph_id": 1054
  },
  {
    "title": "復活的人",
    "author": "胡長松",
    "text": "按呢，庄裡的人就叫伊『走出Rauwa界西爿的Vahto』。怹是按呢講的（假若咧踅踅唸的一款溫柔閣古老的聲調）：唉喲，若講起遐緣投的麻達喔，實在真勇健喔，只是行過Ruawa的交界，予怹是流血閣流滴，一去無回頭矣唉喲喂…….」 「閣來咧。」 「閣來就無矣。阮是聽老人講，古早的Vahto後來嘛有娶某生囝，只是怹的後代毋敢講家己是西拉雅。庄內嘛有一句話講，若敢行過Rauwa界，就莫驚變做石仔填海。",
    "paragraph_id": 1055
  },
  {
    "title": "復活的人",
    "author": "胡長松",
    "text": "唉，實在無應該叫伊Vahto-Toktok，Vahto的後代攏會是Vahto，這是較早的講法。」 「無人會感覺彼位小姐是Vahto。」 「你是講春岫？彼是當然啦。毋過你毋知，Toktok死了後，伊的牽手月里仔，阮攏叫伊Buran，尚煩惱的就是怹的查某囝春岫，因為春岫共Buran講，伊大漢袂閣想欲佇遮生活，按呢，逐工佇平地拋拋走。Toktok的牽手Buran為伊足煩惱的。佳哉後來春岫轉來矣。",
    "paragraph_id": 1056
  },
  {
    "title": "復活的人",
    "author": "胡長松",
    "text": "假使伊有一个好的牽手，伊的爸母Toktok佮Buran一定會足歡喜的喔！只是阮庄裡的查甫囡仔唉呀實在真無路用，無人有法度共伊對韆鞦頂攬落來。毋管按怎，伊是應該愛嫁人矣，伊的老母Buran佮我，攏是按呢想的。喂，我看你嘛生甲袂嫼，你是按怎毋共你的頭毛鉸鉸咧？」 我注意著灶跤有二个大灶，嘛有較現代的冰箱、瓦斯、鍋仔鼎佮火爐，逐項器具攏真大項，一看就是愛供應眾人的範勢。",
    "paragraph_id": 1057
  },
  {
    "title": "復活的人",
    "author": "胡長松",
    "text": "歐巴桑講怹遮尚有名的菜色就是鹽咯雞，有足濟都市人攏專工來遮食這項；遐雞，是逐工佇山林咧跑走的正土雞，肉質Q閣甜；山蘇、龍葵、山苦瓜等等的野菜嘛真濟人愛，閣有，怹遮的雞卵銷路嘛真好，卵仁閣金閣淳閣有芳氣。當阮的空課咧收煞的時，閣較濟查某人對口面入來，攏是鬥款煮食的，規間灶跤一下手就鬧熱拟插。",
    "paragraph_id": 1058
  },
  {
    "title": "復活的人",
    "author": "胡長松",
    "text": "怹的話題隨就講去一个拄受傷的人遐，我共聽，就是一位叫做穆天鏢的老幹事，講伊就是愛佮人相諍，才會氣怫怫騎機車跋入山溝，跤骨斷斷去。閣講起聖誕禮拜著欲到矣，毋過報名聖詩班的人無夠濟，按呢天鏢幹事一定足袂歡喜的，因為差不多過去逐場聖誕禮拜伊攏是聖詩班的召集人，伊一定袂使接受家己的跤骨斷去了後煞招無人唱歌，彼，阿鳳姨講：「就假若蜂仔飛出門了後，袂使接受厝內蜂岫的花蜜焦去。」 「喂！阿典，你會曉唱歌袂？",
    "paragraph_id": 1059
  },
  {
    "title": "復活的人",
    "author": "胡長松",
    "text": "」阿鳳姨無張持斡頭問我。「加減爾爾。」 「加減嘛好。按呢彼工你來唱。阮教會詩班尚欠就是你這款男丁，我才共春岫講。」 「歹勢啦！」 「好勢啦，哪會歹勢？你這个查甫人哪會按呢勼勼khe̍h-khe̍h攏袂大範？」  我相信彼位叫做穆天鏢的先生人緣一定真好，若無，袂予阿鳳姨按呢熱情替伊姑情。雖然我拒絕，彼工的暗頓食飽，怹猶是堅持隨愛我去教會練習。",
    "paragraph_id": 1060
  },
  {
    "title": "復活的人",
    "author": "胡長松",
    "text": "怹講，對有玫瑰花藤的拱門出去，行入彼个有大欉桃花心木的路口，閣直直過無偌遠就是教會。毋過，我照怹講的路行，那行煞那感覺遠。假若行真久矣，煞連一間厝仔都無看著，顛倒是路頭前的山崙仔頂，霧散去了後，滿天的夜星閃熠，予我佇山林小路裡，感受著毋捌經歷過的安靜。「真媠著無？」 一个聲音對後壁共我逐著，我回神的時，已經來到我的身邊。是李春岫。",
    "paragraph_id": 1061
  },
  {
    "title": "復活的人",
    "author": "胡長松",
    "text": "我斡頭，暗夜中看袂清楚伊的面，毋過，伊頷仔頸掛的彼條琉璃珠旆鍊假若反射星光，畫出伊的頷頸佮胸前的曲弧。「這條路經過教會了後，會迵去一个有火金姑的山谷，細漢的時，感覺這條路暗，毋敢行，今是我真愛散步的一條路。」 「哦？火金姑這馬敢有？」 「猶袂有咧。愛四月。」 我無話通應。斡頭想伊的話，伊胸前的琉璃旆鍊佇星光下，煞感覺袂輸按怎看攏看袂厭袂僐仝款。「你講你晉前刁故意共車駛入溪仔，是按怎？",
    "paragraph_id": 1062
  },
  {
    "title": "復活的人",
    "author": "胡長松",
    "text": "」 「我嘛毋知……總是，因為受著陷害，想欲予家己的身份消失的一款逃避的想法吧。」 「毋過，你講你原本是公務員，我想你是成家矣著無？」 「嗯。」 「匿佇遮敢袂煩惱你的牽手？阮遮有一句話講：無顧雞母的雞角嘛啄無蟲。」 「我並毋是妳想的按呢……」 「哦敢真的？無是按怎？」伊共目睭褫大。「妳嘛捌遠遠離開故鄉敢毋是？",
    "paragraph_id": 1063
  },
  {
    "title": "復活的人",
    "author": "胡長松",
    "text": "我咧想，離鄉敢會使予一个人產生啥物徹底的化學變化……我會按呢想，是因為下晡彼个阿鳳姨共我講起半石人的神話。」 我細膩無共關係伊的老爸彼部份對話講出來。「老一輩嘛有人講，所謂『半石人』是庄內大人驚囡仔走出庄頭隔界所流傳落來的警告，我推測這是教導部落生存安全的一種神話──其實可能嘛有心理學的原因。離鄉佇外鄉因為疏離感成做一个『半石人』，這嘛是可能的，毋過我猶是認為精神上的核心是『罪』的概念。",
    "paragraph_id": 1064
  },
  {
    "title": "復活的人",
    "author": "胡長松",
    "text": "」春岫按呢講。「著著著，我想著矣。以人的離鄉來講，其實去到埃及的約瑟嘛是重要的暗示。拄看著你的時陣，我嘛叫是你紡見啥物件來咧走揣，你的面是按呢講的，假若另外一半的你紡見足久矣，毋知交落佇佗位。失禮，我可能講甲傷直矣。毋過我相信，有一工，受苦的人嘛會成做供應者。上帝按怎編織阮，嘛會照按呢編織你。",
    "paragraph_id": 1065
  },
  {
    "title": "復活的人",
    "author": "胡長松",
    "text": "」 斡一个彎，鄉村小教堂紅色耀光的十字架佇烏暗的山崙仔邊出現，已經有人開始練唱矣：「請來忠信聖徒，快樂得意向前，請來，請恁歡喜來到伯利恆，來朝見救主，天頂君王出世……」 2 「這二工適應矣hoonnh？哈今仔日早起的冬天日頭真是溫暖美好啊！行，我掣你來阮編輯室。」 隔工是拜六，早起我一搪著春岫，伊就用充滿活力親切的聲調按呢講。",
    "paragraph_id": 1066
  },
  {
    "title": "復活的人",
    "author": "胡長松",
    "text": "彼是我第一遍坐佇電腦頭前，廣場的小花園邊有一間圖書室，內面有囥幾條桌仔佮幾台電腦，就是《百合花開》的編輯室。另外一位親切的女性莊老師已經坐佇長形的桌仔邊的其中一个座位。春岫為阮簡單互相紹介了後，就請伊為我解說電腦的設定，閣講若我小等咧有閒，會使提相機去湖邊的舞台為戲劇的練習先翕一寡相，準備聖誕戲劇的報導專題。簡單交代煞，伊就講欲排戲先走矣。",
    "paragraph_id": 1067
  },
  {
    "title": "復活的人",
    "author": "胡長松",
    "text": "圖書室的布置因為用袂少動植物裝飾的花草，有鄉村風的雅致，壁頂有幾幅炭筆畫的植物素描，彼个莊老師講是春岫畫的，屬博物誌的幼路畫法，筆觸有一種女性的溫柔。冬天軟勢的日光通過樹葉的隙縫、透過東面的窗仔斜斜鋪照佇畫頂，予遐素描的植物假若當佇呼吸生長。「真有活氣hoonnh？春岫總幹事是阮山林中的美學家呢。」 「是啊！",
    "paragraph_id": 1068
  },
  {
    "title": "復活的人",
    "author": "胡長松",
    "text": "」 彼个莊老師閣講伊本底是府城的人，是嫁來佇七層嶺的，平時的工作是佇山邊隔壁村的國中教國文，伊的翁婿幾年前致病死去矣，所以特別會使體會查某人的辛苦，這幾年伊才會利用無課有閒的時間來遮鬥跤手。伊共我講，這站因為穆幹事騎車著傷，較無閒，所以有一寡雜事嘛愛拜託我。",
    "paragraph_id": 1069
  },
  {
    "title": "復活的人",
    "author": "胡長松",
    "text": "穆幹事獨身仔一个，較早嘛是佮莊老師佇仝一間國中教冊，是伊教歷史的同事，佇莊老師喙裡的伊是愛管閒事，所以嘛行行政的路，毋過考袂著校長，做到主任退休，了後煞閒袂落來，就來百合之家擔任幹事的空課。「伊車禍的代誌我昨昏佇灶跤就有聽人講起矣。」我講。「啥物？連你也知？看起來是見笑傳千里。」伊用一个開朗詼諧的表情看我。「阮學校出品的『彼箍人』，唉，就是遐爾倉磅！」 「是按怎？聽講是共機車騎入山溝？",
    "paragraph_id": 1070
  },
  {
    "title": "復活的人",
    "author": "胡長松",
    "text": "」 「就是啊。煞毋知就是為著一个背骨的為著替惡人出聲，走來揣伊，人是話講煞、好禮仔走矣，伊家己那想那袂得過，車騎咧就欲逐，講啥物欲去算數，結局，數猶未算著，就落溝去矣。哈，你毋知啦，阮學校出品的彼箍人，七層嶺第一勇士啦！摔斷跤閣咧喝講毋放人煞咧！」莊老師講甲家己愛笑。「阿妳講的惡人又閣是按怎？」 「講來話頭就長矣。",
    "paragraph_id": 1071
  },
  {
    "title": "復活的人",
    "author": "胡長松",
    "text": "煞毋知，怹穆家佇山跤有一塊家族共同持分的農地，這馬咧種竹筍，無張持煞有人來揣怹，姑情講有風聲彼塊地將來會徵收做學校用地，毋過某議員會使出力共伊直接變更做建地，只是愛收一大條錢。分明是想欲吮〔tshńg〕一塊，阮學校出品的彼个勇士自然毋允怹，對方知影了後，就唱聲，講欲叫烏道的『囡仔』出面來撨〔tshiâu〕。阮學校出品的彼个勇士就喝伊欲先去警察局備案，講以後若有三長二底，攏愛彼个某議員負責。",
    "paragraph_id": 1072
  },
  {
    "title": "復活的人",
    "author": "胡長松",
    "text": "結局風聲都猶未行出怹穆家的門，怹穆家內底人就家己內亂矣，有親成走來共阮學校出品的彼个勇士倒唱，講伊若勇，勇家己一身就好，莫共逐家拖拖落去死。就是按呢，伊毋才會氣甲共機車騎入山溝去。」 「有這款代誌？」 「有noh！阿若你毋知的猶閣真濟的咧！」 「你講穆先生晉前是教歷史的？",
    "paragraph_id": 1073
  },
  {
    "title": "復活的人",
    "author": "胡長松",
    "text": "」 「若講著這就閣牽另外一塊話母出來矣，嘛毋知對佗位揣來一大堆資料，伊為著伊喙裡的『綠林動亂史』，嘛是佮人觸〔tak〕一睏去，唉，這以後才講啦！」 莊老師看起來雖然是超過五十歲的年紀，毋過跤手猛掠，妝畫甲真有精神，面色嘛真有光彩，伊短閣虯〔khiû〕的頭毛染做金色的，予人顯目閣有精神的印象。對伊的氣口聽起來，伊佮穆幹事之間，比一般的同事閣較親密。",
    "paragraph_id": 1074
  },
  {
    "title": "復活的人",
    "author": "胡長松",
    "text": "「這个年冬的人實在真古怪，啥話都有人敢講，啥物代誌就有人敢做。親像阮春岫總幹事，人生著遐媠，閣獨身一个，就不時有人擒〔khînn〕來伊身邊底講寡奇奇怪怪的話。」 我聽伊話中有話，規身軀袂自在，袂輸有一尾蟲佇尻川蟯。伊繼續講：「較歹勢，我這个人就是按呢，歹話攏愛講佇代先，晉前春岫共你的情形大約對我講過矣，我雖然戇，毋過嘛毋是完全看袂出來，若是你對春岫有啥物不良的企圖，時到，莫怪我對你無客氣喔！",
    "paragraph_id": 1075
  },
  {
    "title": "復活的人",
    "author": "胡長松",
    "text": "雖然我這馬判斷你應該毋是按呢的惡人……」 3 我去到湖邊的劇場的時，怹提劇本予我，為著會使把握這齣戲，我用尚緊的速度共劇本讀了，發現彼是一个位西拉雅傳說改編的故事： ＊＊ 傳說講西拉雅人的祖先是對海上的某一个小島來的，毋過無人知影彼个小島佇佗位。",
    "paragraph_id": 1076
  },
  {
    "title": "復活的人",
    "author": "胡長松",
    "text": "有一冬，西拉雅受著咒懺，傷久無落雨，查某人佇田裡種作的稻仔蔫去，番麥佮番薯嘛攏予蟲食去，查甫人佇山裡嘛拍無獵，用箭攏射袂著鹿仔佮山豬，有足濟人因為無通食枵死。西拉雅的長老聚集做伙講，愛有一个勇士去揣著新的所在，予西拉雅通重新徛起生活。怹揀出族內尚勇敢的獵人Rikwa。",
    "paragraph_id": 1077
  },
  {
    "title": "復活的人",
    "author": "胡長松",
    "text": "Rikwa離開故鄉，行足久，發現山泉攏焦去，四界是拋荒的景緻，當伊行落平地嘛仝款，本底青翠的平洋已經偆黃色的土角一塊一塊必開，溪仔攏無水，干焦白色的石頭佇日頭跤假若烘爐。最後伊來到海墘，就用蔫去的刺桐樹做船仔，出海去走揣新的天地。伊佇海裡予日頭曝甲皮膚攏親像火炭必開，海湧摃佇伊的身軀嘛親像是燒水仝款，佇茫茫的大海漂流足久，當伊欲絕望晉前，伊看著面前出現一个有足濟椰子樹的小島。",
    "paragraph_id": 1078
  },
  {
    "title": "復活的人",
    "author": "胡長松",
    "text": "Rikwa去到彼个島，隨就挽足濟粒椰子，啉椰子汁止喙焦，毋過，這个時陣，一群查某人出現矣。原來遐是女人島，伊所食的椰子就是遐查某人種的。查某人共Rikwa掠去，本底欲共伊關佇豬椆，毋過怹發現，Rikwa竟然佮怹講仝款的話。一个親像是族長的查某人出現矣，伊講，Rikwa就是傳說內面會閣對海裡轉來的彼个查甫人。",
    "paragraph_id": 1079
  },
  {
    "title": "復活的人",
    "author": "胡長松",
    "text": "伊共Rikwa講，彼个島叫做「拉麥」，原底是有真濟查甫人的，毋過，因為足久晉前遭遇著外族的攻擊，死足濟，無死的嘛坐船逃走矣，干焦偆一群查某人佮幾个囡仔覕佇山洞逃過一劫。Rikwa嘛想起故鄉西拉雅的祖先是對海上的某一个小島來的傳說，就對族長講，講了，島上的查某人真歡喜，逐家攏相信拉麥就是西拉雅傳說裡的島。",
    "paragraph_id": 1080
  },
  {
    "title": "復活的人",
    "author": "胡長松",
    "text": "暗時，遐查某人熱情款待Rikwa，為Rikwa刣一隻豬佮一隻鹿仔，閣斟尚好的酒予伊啉，最後佇月娘對海平線沉落晉前，族長就共島上尚媠的查某囡仔、族長的查某囝Uma送予伊做牽手。Rikwa感覺Uma比故鄉的所有查某囡仔閣較媠，伊的二片喙唇親像溫暖的溪水，伊的目睭親像海上的月光遐溫柔。",
    "paragraph_id": 1081
  },
  {
    "title": "復活的人",
    "author": "胡長松",
    "text": "暝佮日Rikwa攏佮Uma鬥陣，伊已經袂記西拉雅故鄉的一切…… 毋知經過偌久，冬天過去矣，春天的雨閣一遍滴落佇拉麥，Rikwa才想起故鄉對伊的託付，伊感覺見笑閣想厝，毋過Uma已經有身矣，伊毋敢開喙，只好家己一个人坐佇拉麥海墘的珊瑚礁石頂懸流目屎。Uma揣著伊，問伊是按怎哮，最後伊才共Uma講：「我希望這雨落佇我的故鄉西拉雅。",
    "paragraph_id": 1082
  },
  {
    "title": "復活的人",
    "author": "胡長松",
    "text": "」按呢，溫柔的Uma嘛綴伊哮矣，Uma講：「Rikwa，我既然是你的牽手矣，我願意離開我的阿母，綴你轉去你的故鄉。」 「毋過我已經毋知影轉去的路矣。」 「無要緊，我有一个囡仔伴是一隻大海翁，我會使叫伊載咱轉去！」 果然，第二工，Uma對海喝一聲，海翁就來佇海墘。只是雨嘛愈大矣，湧假若風颱的時遐爾大，親像椰子樹遐懸。Uma的阿母憂頭結面，毋甘Uma綴Rikwa去，嘛煩惱伊腹肚內底的囡仔。",
    "paragraph_id": 1083
  },
  {
    "title": "復活的人",
    "author": "胡長松",
    "text": "就佇這个時陣，烏雲內面出現阿立的聲，假若咧彈雷。阿立講：「Uma佮伊的囡仔是受我祝福的，西拉雅嘛受我祝福，就親像我祝福拉麥，怹的子孫會親像海沙遐濟。恁緊去，莫閣斡頭看！」 按呢，拉麥的人就無閣反對，Uma佮Rikwa就佇拉麥人的歡送之下跳上海翁的尻脊骿。只是想未到雨愈落愈大，海水漲懸，湧嘛變甲足大。",
    "paragraph_id": 1084
  },
  {
    "title": "復活的人",
    "author": "胡長松",
    "text": "Rikwa佮Uma兩个翁仔某共海翁尻脊骿的鰭huānn絚絚，有幾落遍，海翁為著閃過大湧，鑽入海底，怹嘛綴咧禁氣，真無簡單才總算轉來西拉雅附近的海邊。毋過Rikwa發現，怹傷晚轉來矣，西拉雅竟然已經予大雨淹去，原底的山嶺浮佇海面，變做幾座有刺桐佮鹿仔樹的島嶼，而且，所有的人攏無去矣。「啊！阿立啊！是按怎會按呢？請你原諒我矣！阿爸、阿母佮故鄉的人啊，請你原諒我啊！",
    "paragraph_id": 1085
  },
  {
    "title": "復活的人",
    "author": "胡長松",
    "text": "」Rikwa徛佇故鄉的西拉雅山頂，一直捶家己的心肝。Uma共Rikwa攬咧，按呢講：「Rikwa，你莫傷心。既然咱轉來矣，我會使佇遮種稻仔，你嘛會使繼續拍獵。一代過去，閣一代來，總是地猶原存在。會有足濟囡仔佇遮生湠，對這个春天開始，咱就是新的西拉雅矣！」 無偌久，水退去矣，山野對水裡浮起來，土地恢復青翠，花開滿四界。經過足濟年，西拉雅果然一代過一代佇平原佮山嶺重新閣生湠起來。",
    "paragraph_id": 1086
  },
  {
    "title": "復活的人",
    "author": "胡長松",
    "text": "西拉雅人時常唱歌感謝阿立，嘛感念Uma佮伊的海翁…… 4 怹共彼个傳說改做一齣三幕的戲，主要的角色攏是百合之家所收留的婦女演出，連男主角Rikwa嘛是一位姊妹反串的。我毋知影逐个角色是按怎揀的，總是，演Uma的查某人生著真細粒子，面色白死殺當中雖然有紅潤，毋過看會出可能捌受過身體抑是精神方面的病痛折磨，坦白講，雄雄看，假若佮故事內面的Uma形像鬥袂起來，予人感覺著奇怪的衝突感。",
    "paragraph_id": 1087
  },
  {
    "title": "復活的人",
    "author": "胡長松",
    "text": "海翁是二位演員提道具演的，怹共Uma佮Rikwa揹起來，另外一群穿烏衫的工作人員二个二个一組，揪藍色的布條做海湧。佇特別排過的舞步佮節奏裡，規个舞台假若滾絞起來。有一種鋸仔琴是Siraya的古樂器，佇後台發出接近風咧吼叫的聲音。結束的時，怹做伙唱一條Siraya的歌〈Mariyang wagi, Siraya maw.〉，足濟人攏唱甲流目屎。",
    "paragraph_id": 1088
  },
  {
    "title": "復活的人",
    "author": "胡長松",
    "text": "其中一段是按呢： Mariyang wagi, Siraya maw.（日安，我的西拉雅.）  Mariyang wagi, Ina maw.（日安，我的阿母.） Siraya maw ta Ina maw.（我的西拉雅就是我的阿母） Ina maw ta Siraya maw.（我的阿母就是我的西拉雅） 雖然這是有關創造的神話，毋過我一直佇心內維持一个距離。",
    "paragraph_id": 1089
  },
  {
    "title": "復活的人",
    "author": "胡長松",
    "text": "就算我用機械性的動作閣共怹翕幾張仔相，猶原保持物質化的眼光予家己袂受著任何攪擾，假若咧保護家己。翕幾張相片了後，我對怹佇其中幾段戲的重複練習，真緊就感覺忝頭起來。春岫做導演可能是傷專心矣，眼神完全無佇我遮停留。我坐佇舞台跤倚近湖邊的椅條，想著前幾日的有關「半石人」的想法，內心疏遠起來，就雄雄感覺離舞台愈來愈遠矣。",
    "paragraph_id": 1090
  },
  {
    "title": "復活的人",
    "author": "胡長松",
    "text": "湖邊的彼欉苦楝，枝葉之間有幾落隻鳥仔跳懸跳低，我感覺真欣羨怹，甚至我願意綴怹跳懸跳低，毋過心神無張持失去安寧，就假若開始咧聽候啥物發生──只是我講袂出彼个「啥物」佇佗位。最後，我發現，是離鄉感佇這个時陣出現，就親像予人佇一个無準繩〔tsún-tsîn〕的心理之下看著無歡喜的物件出現佇面前。咧聽候啥物？",
    "paragraph_id": 1091
  },
  {
    "title": "復活的人",
    "author": "胡長松",
    "text": "當鳥仔跳懸跳低的時，有葉仔飄落佇湖裡，一个久年無見的抵抗的中心形成矣，水泱一輦一輦對彼个中心湠開親像樹木的年輪。我直直注神佇這个變化的過程，感覺彼片湖水愈來愈闊假若欲共規个水岸攏淹過，閣假若我本身就是岸頂的一粒小石頭。這馬，予水泱所推捒的微微波浪的頂面根底就是規个世界。",
    "paragraph_id": 1092
  },
  {
    "title": "復活的人",
    "author": "胡長松",
    "text": "我想著古早的哲學家塔利斯所講的「地球是安置佇水面上」的講法，塔利斯共地球看做是浮佇水上的圓盤，宣講萬物的「原質」就是水……我的目光一直綴水面的小波浪去佇岸邊，假若已經袂記家己是啥人，甚至袂記家己是任何的一个啥物。「喂！你感覺按怎？」 當我想甲出神的時，春岫行來我的身邊坐落。我開喙講：「我知影妳所改寫的這个神話故事是關係創造，對『故鄉』到『離鄉』到『回鄉』的結構嘛真好勢，毋過，創造的本質到底是啥？",
    "paragraph_id": 1093
  },
  {
    "title": "復活的人",
    "author": "胡長松",
    "text": "這點予我感覺驚惶。這是佮戲的演出無關係的部份。」 「哦敢真的？你竟然是感覺驚惶？」 「我咧想，假使神話內面的Rikwa無閣想著故鄉，這个西拉雅的世界是毋是就無存在矣？若按呢講，故事內面是毋是暗示歷史創造的記持本質？」 「嗯，真有道理呢，阿典兄。除了這，我想閣有犧牲。應該閣有Uma彼款的犧牲。伊離開伊的老母綴Rikwa行入危險，彼是奉獻的愛情。這是創造的另外一个本質。",
    "paragraph_id": 1094
  },
  {
    "title": "復活的人",
    "author": "胡長松",
    "text": "」春岫用假若傳道者的堅定聲調按呢講。「只是對我來講，是按怎一想起故鄉就有一種奇怪的恥辱感？我按怎想嘛想袂通哩！」我講。III       舞台 1 彼暝，佇夜尚深的宿舍床頂，我佮一个形影車拼，我初初無法度確定彼个小可肨奶的查某人的形影敢是心雅，伊無應該遐有肉（毋過，伊本底就無算是清瘦彼形的查某人，嘛有人講過伊是較圓身標緻的體格），第一眼看嘛有蕭茉莉彼款肥軟的印象──毋過毋是。是心雅。",
    "paragraph_id": 1095
  },
  {
    "title": "復活的人",
    "author": "胡長松",
    "text": "是心雅伊掛烏仁的目鏡共伊的目神閘起來，我出力開喙佮伊講話，毋過直直聽袂著我家己的聲。夢中，伊佮伊的同學唱彼種伊永遠咧唱（毋過我永遠袂曉）的「校園民歌」（著，我想起來，伊甚至捌參加過全國性的比賽得獎）。夢的後一幕，我是對伊較長的頭鬃、較啄的鼻、閣有手腫甲頂懸的腫甲油，才確定伊的身份。是心雅無毋著。毋過對伊厭僐的面容假若看會出這段我佮伊分開的時間所磨出來的變化。伊的目睭假若變大矣，目蚶有閣較濟的皺痕。",
    "paragraph_id": 1096
  },
  {
    "title": "復活的人",
    "author": "胡長松",
    "text": "為啥物悲傷佮不可一世的自高會使做伙佇伊的眼神出現？伊手抱一个囡仔。我想欲問伊囡仔是啥人，毋過聲音親像予人消音去發袂出來。閣試一遍嘛仝款。我煞著急起來。一直到我進一步看見囡仔的頭殼額仔頂懸有一个佮我相像的胎記，像時，我才聽著查某人開喙講：「親像挽一支喙齒爾爾！」彼个聲音假若揻入佇耳仔的一枝針，予我驚一下醒過來。",
    "paragraph_id": 1097
  },
  {
    "title": "復活的人",
    "author": "胡長松",
    "text": "講是醒，無搋開目睭，其實嘛是佇半夢半醒之間；講是半夢半醒之間，毋過，疼的感覺閣遐爾真實親像對眠床枋迵來到胸仔口。我心內清楚，是一向胃酸倒溢的火燒心發作，規个腹肚親像著一葩火，燒對嚨喉來，予食道佇想像的中心變做一枝燒燙燙的紅色煙筒。半夢半醒之間，我想起日頭下，心雅的烏仁目鏡時常有的一道寒光。（是當時開始出現的？",
    "paragraph_id": 1098
  },
  {
    "title": "復活的人",
    "author": "胡長松",
    "text": "我想起來，是佇婚後的某一个日子，阮去到北部某一个老漁港所開發的觀光區，佇一間紅瓦厝裡，特別佈置的漁村生活予我想起囡仔時。我佇一項器具頭前喝講：「蟳仔攢〔tsan〕！」心內連結著我的老爸──彼時伊猶真少年──掣我暗暝去到海墘攢蟳仔的畫面，我甚至假若看會著我的老爸共蟳仔攢對海底揪起來的時的笑容。毋過心雅的老母用冷淡的鼻音講：「那有什麼？」這句佮心雅濁濁的喉底音所回應的「就是嘛！",
    "paragraph_id": 1099
  },
  {
    "title": "復活的人",
    "author": "胡長松",
    "text": "」，親像黏貼佇烏仁目鏡的鏡面頂懸，成做我屈辱感的中心。）現此時，彼道寒光擴大甲親像夜暗中拋荒的草埔。對怹，我閣講啥來解說我的熱情攏是困難的，親像鏡面彼道寒光共阮隔開佇兩列無仝方向的車班頂懸。我勉強起身落床，共目睭擘開，斟白茶來啉，佇暗毿之中，燒的感覺小降落來，毋過白茶的生冷直接通到腸仔，予腸仔絞做一丸拍結混亂的鉛線。窗外的天色猶是真暗，干焦東爿的山嶺尾溜有薄薄一緣氆色。",
    "paragraph_id": 1100
  },
  {
    "title": "復活的人",
    "author": "胡長松",
    "text": "我行出門欲降低對疼的意識，一个人佇月爿暗毿的掣領之下，行上房舍之間用草坪磚舖的小路，佇山林夜蟲的叫聲中，閣一遍想起過去醫生提一枝火鉗伸入心雅子宮共囡仔鉗出來的奇怪的想像畫面。我想起彼暝，嘛是按呢的月爿吊佇台北生冷的天邊，心雅坐佇我的車頂，阮做伙決定欲結束一个阮猶未熟似的性命。──真的要這樣嗎?──真的，我沒有其他選擇。──爸爸那邊真的沒關係嗎?──我警告你，一個字也不許說。",
    "paragraph_id": 1101
  },
  {
    "title": "復活的人",
    "author": "胡長松",
    "text": "我行過竹籬笆邊仔的一抱圓仔花，狗仔哈利就仆佇花欉跤戒備，伊是專門咧保護女性宿舍的一隻烏色的狗，當我行過，伊就盡職吠一聲，顯然佇暗毿的月光之中並無共我認出來，當伊第二聲第三聲閣繼續大聲吠的時，我感覺著伊的尖牙佮氅直的狗毛所透漏的野性的威脅。我知影若我開步走起來，伊一定會逐來，所以就親像用動物的本能共內心武裝起來，保持恬靜，徛直直面對伊。我想像家己是一隻閣較大隻的狗，佮伊四目相對、慢慢仔退後。",
    "paragraph_id": 1102
  },
  {
    "title": "復活的人",
    "author": "胡長松",
    "text": "伊沓沓仔無閣吠矣。我開喙輕聲共安搭。佇一陣鬧動之間，籬笆內底用紅磚仔鞏的女宿舍的其中一間房間的電火點著矣。這馬，我感覺我家己是一个虛弱的賊仔，感覺我深內的心假若有一个物件破去矣，佇不安的波湧裡直直漏。離開彼隻狗了後，我閣一遍行到湖邊的彼个舞台，想起當「Uma」佇戲齣的最後一幕講「一代過去，閣一代來，總是地猶原存在」的時的表情，閣有當「阿立」閣一遍出現佇舞台，講：「恁愛生湠濟濟，予恁的後代遍滿世界。",
    "paragraph_id": 1103
  },
  {
    "title": "復活的人",
    "author": "胡長松",
    "text": "」的時我激動佮虛弱交纏的心情，我想像家己變做彼欉刺桐，假若咧聽候佇春天的時開出紅色的花，閣佇風吹過的時，予紅色的刺桐花飄落佇水面……當我閣斡頭轉來的時，感覺家己已經順利飛佇半空中，完全用物質化的眼光咧看彼个演出的舞台。2 隔工的暗暝，當我佇編輯室咧整理資料的時，春岫行入來，阮認真講起彼齣聖誕劇佮彼个演Uma名叫做謝蕙琴的姊妹。其實是我先主動對選角的考量提問的。",
    "paragraph_id": 1104
  },
  {
    "title": "復活的人",
    "author": "胡長松",
    "text": "我講：「一開始我感覺演員傷過『薄』矣，擔袂起Uma這个角色厚實的重量。毋過後來我發現伊其實演出一款幽微中求生存的氣味。我翕相的時，竟然發現伊佇排練中流出目屎，這是足少看的。」 春岫講：「角色是我揀的。蕙琴是舊年秋天予土石流滅村的平埔族蘭部落的人，伊的牽手埋佇土石下底，我咧想，這齣戲對伊有一定的重生的意義。」 「原來是按呢。」我講。",
    "paragraph_id": 1105
  },
  {
    "title": "復活的人",
    "author": "胡長松",
    "text": "「其實伊的牽手本底會使無死的，因為已經用貨車共怹兜的人載出來安全的地點矣，結果伊共蕙琴講，村裡有貨車的人少，所以伊愛翻頭轉去加載一寡人出來。蕙琴無共阻擋。毋過伊入去無偌久，轟一聲，山崩去，就無閣出來矣。」 「喔！」 「舊年災難發生的時真緊急，佇臨時收容中心，蕙琴就因為自責幾落遍自殺無成，我彼時嘛佇臨時收容中心鬥相共，後來就共伊接入來佇百合之家。」 「伊是按怎自責？",
    "paragraph_id": 1106
  },
  {
    "title": "復活的人",
    "author": "胡長松",
    "text": "」 「伊認為若共伊的牽手阻擋，伊的牽手就袂閣入去赴死矣。」 「毋過，會有彼款犧牲的情操的人，就算伊開喙阻擋嘛無一定有路用。」 「我嘛是按呢共伊講，毋過，伊認為這只是無意義的假設。重點是，伊並無共話講出喙。蕙琴認為伊家己是大水來的時徛佇水邊看的人。」 「莫怪，我看伊的面有一種陰影，確實，彼是死亡的刀劃起哩的。唉！舊年秋天的彼場風颱雨敢毋是神話內面的無情大水啊？」 「嗯！",
    "paragraph_id": 1107
  },
  {
    "title": "復活的人",
    "author": "胡長松",
    "text": "」春岫目睭展金看我，假若心內咧想啥，浸入佇沉思之海。「後來，伊按怎恢復好勢的？」 「其實猶未完全恢復。阮有得著社會局提供的精神醫療的支援，嘛有掣伊入來佇信仰內面，阮用足濟時間佇教會的祈禱洞裡祈禱。」 「哦？」 編輯室的窗仔邊玻璃矸仔裡插一枝用白色的硬紙枋做的百合花形的風車，風車的中心用黃色佮紅色的細粒琉璃珠裝飾做花芯的形體，暗風吹入來的時，百合花風車就轉踅起來。彼是怹佇家政班完成的作品。",
    "paragraph_id": 1108
  },
  {
    "title": "復活的人",
    "author": "胡長松",
    "text": "「我想著一个idea，不如佇《百合花開》做一篇有關聖誕劇事工的幕後專題報導。我會使來寫。對象是妳抑是蕙琴姊妹攏好。」我講。「我敢會使先去訪問蕙琴姊妹？」 我為著家己會使想著按呢的idea感覺一種真久毋捌有過的期待的心情。春岫的面容假若浸佇拄才開始沉思之海猶未浮出水面。伊咧思考的時自然覕喙，予人感覺佇彼兩片粉紅色的喙唇之間無可能講出無智慧的話語，而且將會轉達真實的感情。",
    "paragraph_id": 1109
  },
  {
    "title": "復活的人",
    "author": "胡長松",
    "text": "佇伊一向的圓領白色棉紗衫頂懸的五彩琉璃旆鍊，親像佮轉踅的風車互相呼應。「妳敢有啥物意見？」 「真好啊！我只是無張持想起阮阿母講過的話。佇我的阿爸死去以後，我的阿母嘛是家己一个人掣阮姊妹仔生活。我有時家己會想，我的阿母是按怎活過來的啊？我的阿母講：歹運就假若蜘蛛仝款會佇無意中出現佇花欉，看著，共掠走就好矣。我時常想：有偌濟蜘蛛，就有偌濟我的阿母共蜘蛛掰〔pué〕走。」春岫開始用熟友的口氣佮我講話。",
    "paragraph_id": 1110
  },
  {
    "title": "復活的人",
    "author": "胡長松",
    "text": "按呢，予我的心頭得著一種特別踏實的感受。3 春岫共謝蕙琴姊妹介紹予我熟似，謝蕙琴同意我共伊訪問，就佇隔工的下晡，伊來到編輯室。為著訪問錄音的效果，我提醒伊回答的時盡量複誦問題中的重要文字通予語意清楚。以下就是我對伊的訪問： 問：妳敢有佮意這回的聖誕劇演出？答：我佮意這回的聖誕劇演出。問：妳演出啥物角色？答：我演出女主角Uma的角色。問：妳尚佮意這齣戲的佗一部份？",
    "paragraph_id": 1111
  },
  {
    "title": "復活的人",
    "author": "胡長松",
    "text": "答：我尚佮意Uma佮Rikwa做伙坐海翁轉來故鄉西拉雅這段戲。問：照妳所理解，這段戲是咧表達啥物？答：這段戲是咧表達講雖然Uma有家己的故鄉，毋過伊願意離開家己的故鄉綴Rikwa轉來西拉雅，可見伊願意犧牲，有真正的愛。後來西拉雅成做Uma的新故鄉，Uma嘛成做西拉雅重頭生的查某祖。問：妳本身敢是西拉雅？",
    "paragraph_id": 1112
  },
  {
    "title": "復活的人",
    "author": "胡長松",
    "text": "答：我本身是西拉雅，只是，是較尾手才知的，佇結婚晉前捌聽庄內的人講過，毋過毋知影家己就是怹講的平埔族。我的爸母無主動講，怹認為做番仔是見笑的代誌。結婚了後我的先生共我講足濟，伊參與足濟平埔的文化復興活動，按呢，我才漸漸了解家己的身份。問：演這齣戲敢有予妳佮過去有啥物牽連？答：有。毋過一言難盡。我想起我的先生。問：春岫姊妹講恁是蘭部落的人？答：是。",
    "paragraph_id": 1113
  },
  {
    "title": "復活的人",
    "author": "胡長松",
    "text": "其實應該講阮兜佇蘭部落的隔壁庄，我的先生才是蘭部落的人。伊死佇舊年秋天的彼个災難。問：妳敢願意講恁是按怎熟似的？答：阮是國中同學。本底是單純的同學感情爾爾。國中畢業我去到都市讀高中，伊讀五專的機械科，漸漸疏遠去。我高中畢業了後無考著大學，我的老爸講規氣先去揣頭路。我揣著的頭路拄好佇怹學校附近，是一个小工廠的會計，逐工透早愛坐客運車去上班，定定佮伊坐仝一班車。彼時伊讀專四。",
    "paragraph_id": 1114
  },
  {
    "title": "復活的人",
    "author": "胡長松",
    "text": "有一工伊佇車頂共我講伊欲佮我交往，我就按呢佮伊鬥陣矣……（流目屎）……伊是真拍拚的一个查甫人。問：災難彼工的經過妳敢願意講？",
    "paragraph_id": 1115
  },
  {
    "title": "復活的人",
    "author": "胡長松",
    "text": "答：風颱來，雨落傷大矣，山裡的溪水漲懸起來，毋過逐家攏無想著會遐嚴重，彼工透早風雨真透，逐家猶佇眠夢中，我的先生欲出門去做空課，聽著溪底石頭硞硞輦的聲，感覺毋著，就共我佮我的大家、大官叫起床，這時抵好聽著庄頭的派出所咧放送疏開的廣播，伊就隨用貨車載阮去到無偌遠山跤的彼个較安全的大庄頭匿。本底規家伙仔攏安全矣，伊共阮放咧，講伊欲閣入山去載人，因為庄頭貨車無幾台，伊驚疏開袂赴，所以欲駛轉去鬥載人。",
    "paragraph_id": 1116
  },
  {
    "title": "復活的人",
    "author": "胡長松",
    "text": "結果伊駛轉去無偌久，阮遠遠聽著轟一聲，山崩去矣。蘭部落埋佇山土下跤，我的先生就無閣轉來矣。問：伊的情操真偉大。毋過妳一定真艱苦。答：我確實真艱苦。有幾落遍感覺是家己共害死的，因為伊欲斡轉去晉前，我感覺真不安，毋過我並無開喙共阻止。問：妳無應該按呢想。我相信妳是無法度共阻擋的。答：足濟人嘛是按呢講。毋過，我無開喙嘛是事實。我捌想過，是毋是彼時陣我嘛希望伊會使閣轉去載人，所以我才會無開喙？",
    "paragraph_id": 1117
  },
  {
    "title": "復活的人",
    "author": "胡長松",
    "text": "若有按呢的想法，我感覺伊就是予我害死的無毋著。我一直咧想，按怎我會無開喙？問：我認為這是義行。答：…… 問：戲的佗一部分予妳想起妳的先生？答：Uma佮Rikwa坐佇海翁轉來這段。我感覺我誠實是佮我的先生做伙轉來佇西拉雅。這馬，我知影我就是西拉雅，無人會使改變矣…… 蕙琴姊妹規面是目屎，伊講「按怎我會無開喙（去阻擋伊的牽手斡轉去）？」的表情真予我刺疫〔tshiah-ia̍h〕，一直停留佇我的腦海。",
    "paragraph_id": 1118
  },
  {
    "title": "復活的人",
    "author": "胡長松",
    "text": "伊到底是因為無意的躊躇、抑是佮阮仝款認為講嘛無效果、或者是根底就贊成伊的牽手閣斡轉去載人？這个真實的難題佇人死了後變做一个徙袂走的衝突的號，出現佇伊審問家己的面容。「犧牲」敢是成敗論英雄的代誌？予山嵌咧的無成果的犧牲應該按怎論斷？彼工暗暝，我家己一个人坐佇編輯室聽訪問帶，無法度停止思考。",
    "paragraph_id": 1119
  },
  {
    "title": "復活的人",
    "author": "胡長松",
    "text": "後來李春岫嘛行入來編輯室，我共訪問帶放予伊聽，了後，我對伊講出我的疑問： 「假使會使知影蕙琴姊妹的牽手這馬佇天頂的想法，按呢，蕙琴姊妹定著就袂遐爾艱苦矣。」我按呢講。「你講『天頂』，你敢認為誠實有？」伊用一種柔軟的氣口問我。「我是咧討論蕙琴姊妹的問題，毋是我的問題。」我閃避。「毋是。你誤會矣。我想，對啥物人攏仝款，這是仝一个問題。」 「哦？",
    "paragraph_id": 1120
  },
  {
    "title": "復活的人",
    "author": "胡長松",
    "text": "」 「我的意思是，假使你講的『天頂』誠實存在，按呢，犧牲自然就袂落入『失敗』的誤解。有一个可能是，除了用信心，咱無法度聽著天頂的聲。假使伊的牽手親喙共伊講：『我感謝妳彼時無共我阻擋，予我完成這个義行。』按呢，伊的心內除了離別的悲傷，會減一寡對家己的譴責。」 「所以妳相信彼个『天頂』的存在？」 「對阮的信仰來講彼是當然的。」 「毋過敢有人會使證明？」 「這是另外一个問題。",
    "paragraph_id": 1121
  },
  {
    "title": "復活的人",
    "author": "胡長松",
    "text": "佇聖經內底，多馬徛佇復活的耶穌面前猶無法度相信耶穌復活，世間人大約是按呢，毋過阮基督徒無仝。」伊繼續講。「彼時陣，阮去到山跤小鎮的臨時醫療所，我看著伊倒佇一个烏暗角落的病床。伊的倒手有十幾逝用刀片撩過的痕。烏色的，親像是予啥物大野獸的爪仔抓過。我進一步了解，才知影事實上伊的大家、大官佇伊講出『我應該叫伊莫去的』了後，對伊無開喙阻擋翁婿閣入山竟然嘛真無諒解。",
    "paragraph_id": 1122
  },
  {
    "title": "復活的人",
    "author": "胡長松",
    "text": "逐家攏傷悲傷矣，對任何一个會使阻擋悲傷的可能就用傷懸閣無情的向望咧對待。阮咧想的第一層，就是應當按怎幫贊伊。毋管天頂按怎，這是地上的工課。」 「恁按怎做？」 「阮問伊敢欲來百合之家生活一站，其實伊嘛會使轉去後頭厝蹛一站，毋過阮評估，完全脫離一段時間對伊的幫贊較大。伊的手藝袂嫼，佇家政班，伊會使繡足媠的十字繡，阮鼓勵伊以後出去甚至會使食這方面的頭路。其實有足濟姊妹攏按呢，佇遮發見家己的天份。",
    "paragraph_id": 1123
  },
  {
    "title": "復活的人",
    "author": "胡長松",
    "text": "」 「關係彼件不幸，蕙琴姊妹敢有閣講啥物？」 「伊捌共我講過，一開始伊真毋願伊的牽手予土方嵌咧攏揣無人，毋過後來想想咧感覺按呢嘛好，伊共家己講，因為無看著，才無傷過悲傷。有時，甚至因為按呢，咱會認為對方閣活佇咧某一个所在。我其實會使體會這个感受。」 李春岫的最後一句話予我閣一遍想起失蹤的江文達。伊可能佮我想著仝款的代誌所以面紅起來。「話講倒轉來，其實你拄才的問題並毋是無法度回答。",
    "paragraph_id": 1124
  },
  {
    "title": "復活的人",
    "author": "胡長松",
    "text": "佇阮基督徒的生活裡，確實有時會佇生活中會感受著天頂世界的存在。」 「哦？」 「比如講佇吟聖詩讚美的時。你敢完全誠實攏無感受？」 我輕輕仔搖頭。「對阮來講，遐是上帝賜的家。」 伊眼神內面透漏出憐憫我的感情，我猶無法度用文字形容彼時陣的伊的目睭的彼種深邃。IV        新的人生，敢有可能？1 一開始我猶咧煩惱敢有人會來揣我，毋過，佇山林裡，日子一開始振動，危機就親像滑入草欉的露滴，雄雄看袂著矣。",
    "paragraph_id": 1125
  },
  {
    "title": "復活的人",
    "author": "胡長松",
    "text": "佇教會的時，教會的人攏感覺我的頭毛佇詩班是真無四是的，所以聖誕節的幾日前我就專工去山跤蓮花鎮街仔的剃頭店剃頭，是教會的人共我報的店，怹講彼間老剃頭店的技術尚好。彼條街路一看就感覺會著古樸的歷史，規條街仔是二層樓懸的日本式老洋樓，規排的一樓店面攏是柴格仔門，門框淺青色的漆大約攏退色過，外牆佮柱仔洗幼石仔，有亭仔跤，亭仔跤外爿的柱佮柱之間是用有刻花的連續壁相接的曲面，一弧一弧假若拱門。",
    "paragraph_id": 1126
  },
  {
    "title": "復活的人",
    "author": "胡長松",
    "text": "其中一弧拱門壁邊吊一塊柴枋做的小看板，寫「明星剃頭店」，我就對遐行入去。規間店干焦一條剃頭椅，仝款有歷史，椅面的懸低愛用跤la̍p，坐起哩，感覺椅眥仔下底的鐵簧已經冗去，大鏡的邊仔有幾位必紃，洗面檯是白色幼瓷仔砌〔gih〕的，瓷仔縫攏是鉎〔sian〕，水道頭接的虎吸〔hoh-suh〕下底變形，看得假若一枝倒吊的水銃。共我剃頭的頭家娘是一个大箍查某，直直掠我的頭殼額仔金金相，嚅講：「誠實有按呢的人？",
    "paragraph_id": 1127
  },
  {
    "title": "復活的人",
    "author": "胡長松",
    "text": "」我感覺真龜怪，問伊，伊就講前幾日來一个少年家，嘛是來剃頭，講起伊看過一个人，頭殼額仔有假若金龜的號（佮我仝款），對方講彼一向就是命底坎苛的面相。「阿你按怎共應？」 「我共應：『按呢毋著驚死人！』我本底是想講無可能，想袂到，看著你才知影伊無烏白講。」 「阿彼个少年家敢遮的人？」 「假若毋是呢。漢草袂嫼，穿一領短手䘼的衫，手骨赤一隻大龍，佇我遮剃一粒山本頭，我看應該是囡仔兄啦！阿你敢是蹛阮遮？",
    "paragraph_id": 1128
  },
  {
    "title": "復活的人",
    "author": "胡長松",
    "text": "」我無張持想著捌聽過賞金的代誌，發現大箍查某講話的時眼神怪怪。「喔，我蹛佇彼爿的街仔遐。」我無講實話。「阿伊敢閣有講啥？」 「你講啥人？」 「我講彼个囡仔兄啊！」 「喔。無矣。伊無閣講啥。」 因為這件代誌，我心內的不安又閣浮花。彼个囡仔兄敢是專工來揣我的？抑是伊所看著的是江文達？抑是講，賴鐵怹已經放風聲出去，動用逐个地方的關係咧揣我？想來想去，我心內就茹亂。",
    "paragraph_id": 1129
  },
  {
    "title": "復活的人",
    "author": "胡長松",
    "text": "有幾落工我捌想欲離開，毋過想想咧閣毋甘願。閣再講，若是賴鐵怹誠實已經放風聲出去，我走去佗位可能攏仝款。所以最後，我感覺應該是愛去新人生診所的時陣矣。一直到聖誕節前幾日，春岫講起有人看著百合之家有奇怪的少年囡仔出入，抵好是我佇編輯室拍電腦的時陣，我才揣著機會佮伊討論。彼工莊老師嘛佇編輯室。我就共剃頭店彼个大箍查某的話講予怹聽。我講：「我實在無應該疑神疑鬼的，毋過，彼个大箍查某的話予我緊張起來。",
    "paragraph_id": 1130
  },
  {
    "title": "復活的人",
    "author": "胡長松",
    "text": "除非怹佇佗位看著江文達，若無，嘛有可能是四界刁故意放風聲咧試探。為著賞金，啥物代誌嘛有可能。」 「你晉前佇當時捌予怹看著過是毋？」 「我感覺無可能。這段時間我攏匿佇遮，無離開這片重重疊疊的山崙。怹無可能看著我。」 「若是按呢就費氣矣。你敢有想過轉去台北？」 「彼傷過複雜矣。而且，假使烏道的人猶咧揣我，我目前就算轉去嘛是死路一條。怹袂放我煞的。」 莊老師接話講：「這馬的烏道已經財團化矣。",
    "paragraph_id": 1131
  },
  {
    "title": "復活的人",
    "author": "胡長松",
    "text": "阮學校出品的彼箍人嘛是按呢才出代誌的。恁敢袂感覺，這馬這个國家是烏道佮財團咧統治矣？」 「想袂到莊老師不止仔關心貴校出品的穆幹事嘛！」春岫無張持用詼諧的氣口對莊老師講。莊老師的面規个紅貢貢，應講：「才毋是咧！伊彼个怪人，咱想欲毋知嘛無法度。",
    "paragraph_id": 1132
  },
  {
    "title": "復活的人",
    "author": "胡長松",
    "text": "恁敢知影，彼个『七層嶺第一勇士』最近嚅講欲組一个『綠林的軍隊』去對抗遐烏道佮財團，親像明治時代的彼幫匪類（佇伊喙裡叫做『抗日勇士』）咧，唉，想著啥就講啥，我看伊是跋甲跤斷去，順紲頭殼嘛歹去矣啦。我看，以後凡勢閣會發生啥物漏氣的代誌啊！」 「你捌講過，這站穆先生咧研究啥物『綠林動亂史』，就是咧講這？」 「就是毋！",
    "paragraph_id": 1133
  },
  {
    "title": "復活的人",
    "author": "胡長松",
    "text": "頂頂個月嘛毋知去佗位揣著彼个高中的同窗吳阿基，著啦，講是佇蓮花鎮辦的一个鄉土歷史討論會，阮學校出品的彼箍毋知佮啥人底辯，在場的彼个吳阿基佮伊徛仝線鬥講話，二人自按呢覓〔bā〕起來。這馬一个跤斷去鞏石膏，一个一日到暗佇怹兜出出入入，袂輸欲做啥物大事業。喔，我想起來，彼个吳阿基講欲招伊加入啥物『美台民政府』的讀冊會，我嘛毋知怹到底是活佇佗一个世紀？",
    "paragraph_id": 1134
  },
  {
    "title": "復活的人",
    "author": "胡長松",
    "text": "」 「我想起來矣，穆哥猶未著傷晉前，彼个吳阿基嘛捌來教會幾落遍。哇！想袂到這个歲的查甫人有這號活力咧！毋過，啥物是『美台民政府』？」春岫嘛聽甲心適起來。「其實我嘛聽怹講甲花硞硞，簡單講是啥物『代表美國統治台灣的民政府』，怹閣講啥物美國接近欲正式承認矣，講提五百美金會使代辦一本美國授權佇台灣的『旅行文件』。」 「『旅行文件』？五百美金？",
    "paragraph_id": 1135
  },
  {
    "title": "復活的人",
    "author": "胡長松",
    "text": "」 話題講到遮，阮三个人的表情攏仝款憢疑，雄雄攏無話通接，暫時恬落來。「總講，佮財團結合的烏道敢會惹之？喂！你是毋是應該愛先做一个手術共你頭殼額仔的胎記補起來？」莊老師無張持開喙。「這我是贊成。」春岫講。「妳贊成？」 「我想，對頭殼額仔的記號開始，你應該有一个新的人生。」 「妳較早對江文達嘛是按呢講的？」 「才毋是。」伊的面反紅，頭斡對邊仔。「才毋是。」 我講：「其實我煩惱的是欲按怎離開這个所在。",
    "paragraph_id": 1136
  },
  {
    "title": "復活的人",
    "author": "胡長松",
    "text": "敢有可能我一行出門，就會予人掠去？毋過我捌佇港市的病院看過醫生。」 「哈！你這隻無膽的鳥鼠！」春岫笑起來。「若驚你就央穆哥的軍隊保護你吧！」春岫笑開的時目睭瞇咧，闊闊的頭額有二條幼痕，酒窟仔佮厚喙唇予人開朗、溫暖的印象。伊繼續講：「不如按呢，聖誕節過了，後禮拜愛去港市的教會請安，順紲安排家政班繡圖展覽的代誌。我按算駛我的本田去，順紲載你。欲無？」 我大聲應：「好啊！",
    "paragraph_id": 1137
  },
  {
    "title": "復活的人",
    "author": "胡長松",
    "text": "」 2 我沓沓發現春岫佇這个部落確實是迷人閣有人緣的查某人，伊有一个會去關心任何人的特質，親像隨時會使大聲笑，隨時準備佮人熱情講話，而且保持伊親切閣精神的面容。因為按呢，眾人嘛信任伊，願意佮伊講心內話。佇聖誕節到位晉前，規个庄頭攏浸佇過節的氣氛裡，假若因為愛過節，所以暫時共現實生活的不滿佮怨嘆先收拾起來。我漸漸佮百合之家閣有一寡庄內的人熟起來，因為去唱聖誕詩班，嘛沓沓仔熟似教會內底的人。",
    "paragraph_id": 1138
  },
  {
    "title": "復活的人",
    "author": "胡長松",
    "text": "為著聖誕的表演，我照怹的安排固定參加詩班合唱的練習，這當然毋是因為我對聖詩有特別的興趣，是因為我向望會使把握著親近李春岫的機會。伊唱女中音，一向徛佇第二排，我徛佇第四排，時常對後壁相伊，假若按呢會使共伊的聲聽得閣較清楚。有一工，因為伴奏無來，伊臨時代替伴奏的空課，我才知影伊嘛會曉彈出高雅閣充滿律動的鋼琴聲。",
    "paragraph_id": 1139
  },
  {
    "title": "復活的人",
    "author": "胡長松",
    "text": "彼工，伊共頭毛電做微捲，閣染一个有精神的咖啡色，伊的面特別畫一層粉色的薄妝，閣用玫瑰花草的布帶仔共頭鬃縛一个馬仔尾，獻詩的時，我位後壁看著伊銀色的十字架耳鉤佇頷仔頸邊綴伊唱歌的動作輕輕仔搖擺。伊的媠湠開佇空氣中，佇有十字架的教堂窗光佮歌聲內面，我假若會使鼻著伊的芳味。伊親像一个純潔高貴的天使吸引我的目光佮我的心靈，佇彼个瞬間，親像世間其他女子攏只是激範激樣的俗物。",
    "paragraph_id": 1140
  },
  {
    "title": "復活的人",
    "author": "胡長松",
    "text": "教會的田牧師是一个斯文的老紳士，掛一副金框的目鏡，一遍練習結束鼓舞我去參加教會的禮拜，我無講好嘛無講毋好，毋過，因為春岫，我嘛是去矣。第一个禮拜結束了後，我特別問田牧師關係天頂世界的問題。我問伊：「彼个世界到底是啥物？咱敢有機會先經歷著？」 伊無講啥物，邀請我入去牧師室，伊掀開聖經〈雅歌〉叫我讀：「我是沙崙的玫瑰花，是谷中的百合花。我的佳偶在女子中，好像百合花在荊棘內。",
    "paragraph_id": 1141
  },
  {
    "title": "復活的人",
    "author": "胡長松",
    "text": "我的良人在男子中，如同蘋果樹在樹林中。我歡歡喜喜坐在他的蔭下，嘗他果子的滋味覺得甘甜。」 「這種滋味，你的半生中敢經歷過？」 我的半生？我的半生假若走馬燈仝款佇我的目前轉踅。我想起心雅。想起阮佇校園的初熟似。想起阮的新婚之夜。親像有一个甘甜的滋味浮頭，毋過，彼个甘甜真緊就予後壁的苦味崁過。伊假若永遠就有伊的公事愛安排。永遠有伊的電話。永遠有伊的爸母。",
    "paragraph_id": 1142
  },
  {
    "title": "復活的人",
    "author": "胡長松",
    "text": "然後，我閣想起我送伊去病院共囡仔提掉的暗暝，病院的藥水味假若海水共我淹過。我想起我予人誣賴的官司。我想起拒絕我的「故鄉」，我嘛想起我行袂入去的台北城。種種的見笑攏共我擒〔khînn〕倚來。3 聖誕節佇鬧熱的喝咻聲之中來閣去矣，雖然猶未引起啥物事端，毋過我猶是感覺先來去看整形醫生較保險，所以聖誕節過了一禮拜的某一个落小雨的透早，我就坐上春岫的白色本田車。",
    "paragraph_id": 1143
  },
  {
    "title": "復活的人",
    "author": "胡長松",
    "text": "毋知是按怎，我感覺著少有的安全佮輕鬆，假若自我離家以來就毋捌有按呢的感受。尤其佇予雨包圍的青翠山林裡，我坐佇車底感受著完全無受威脅的自在。山林罩佇規律的雨聲裡，假若因為雨水的沖激，霧中嘛有樹木佮土的芳氣。山霧假若對四圍山嶺桃花心木樹尾彼緣淺綠色的葉仔降落來山谷的，隨雨水寬寬仔飄徙，假若風吹過薄門簾。",
    "paragraph_id": 1144
  },
  {
    "title": "復活的人",
    "author": "胡長松",
    "text": "春岫穿一軀烏色毛料的正式長腕〔ńg〕裙套裝，有金色雅致的鈕仔，結一枝胸針嘛是金色的，是一蕊親像會發光的小花蕊。「大家對聖誕劇演出的評價如何？應該袂嫼吧？」車上路以後，我開喙講。「今年來袂少人，有一定的效果。嘛有《基督教新論報》的記者來。這馬，西拉雅復興是教會火熱的新議題，閣加上舊年蘭部落的山崩事件，今年是重建了後的第一个聖誕，咱的戲有一定的意義。你佇《百合花開》寫的彼篇訪問文章嘛有人討論。",
    "paragraph_id": 1145
  },
  {
    "title": "復活的人",
    "author": "胡長松",
    "text": "」伊的口氣比平時仔較輕鬆。「敢按呢？怹按怎講？」我注意著伊講「咱」。「普遍是認為你用『活的神話』的觀點共西拉雅創世神話佮蘭部落的重生結合做伙討論，按呢的寫法予人感覺有意思。尤其想袂到你會使舉出馬凌諾斯基的理論，不愧是T大文學系的『高材生』啊！」伊斡頭用詼諧的表情共我咬〔gió〕一眼，隨就斡轉去。「哪有？『咱佇西拉雅的家園，身處產生神話的生活之中。",
    "paragraph_id": 1146
  },
  {
    "title": "復活的人",
    "author": "胡長松",
    "text": "』這是我位江文達的筆記抄落來的話，想起來愛感謝伊才著。閣有，戲是妳編的，Uma彼个角色嘛是妳揀的，我只是佇訪問內面揣出妳的本意敢毋是？」 「哦敢真的？其實我並無特別想啥物呢。著啦，彼个新論報的記者問我敢會使轉載，若會使伊欲提予主編參考。我共講我愛問作者的意見。伊閣講過一站欲來拜訪呢！」 「我無啥物意見。」 「按呢好，我才閣共伊講。我可能等一下會搪著伊。」 「敢誠實有Uma坐海翁轉來的傳說？",
    "paragraph_id": 1147
  },
  {
    "title": "復活的人",
    "author": "胡長松",
    "text": "」 「嗯，彼个傳說有足濟我對庄內的序大人聽講過片斷，比如講大水、拉麥島、海翁的故事等等，毋過，是我家己共全部湊〔tàu〕起來的。」 「妳講的片斷包括海翁的部份？」 「海翁的部份嘛會使講是借來的。其實西拉雅的傳說有足濟細節已經予外族『洗』去矣，愛佇有關係的族群遐揣轉來。無按呢嘛無其他的辦法矣。」 「哦？」 「比如講彼當時，阮捌揣著〈下淡水頌祖歌〉是按呢唱的：『請恁坐咧聽啊！",
    "paragraph_id": 1148
  },
  {
    "title": "復活的人",
    "author": "胡長松",
    "text": "論我祖先假若大魚，見若行攏做前，偌呢英雄！今咱不肖囝孫，如風飄舞，請恁坐咧聽啊！』可見祖先的生活確實佮大海有足深的關係，毋過這馬除了幾个部落保留『哮海』的儀式，族群佮大海傳說有關的細節會使講攏總失傳矣。阮捌去訪問下淡水佮其他所在的人，這條歌怹嘛唱袂出來矣，這是歷史悲哀的所在。」 「確實。」 「其實阮做的代誌嘛只是為著予西拉雅會使揣著家己。",
    "paragraph_id": 1149
  },
  {
    "title": "復活的人",
    "author": "胡長松",
    "text": "講著這，我閣會記細漢的時我的老爸對七層嶺扛山豬轉來的畫面，記持的畫面內面規个庄頭的人攏為伊歡呼，彼是彼年庄頭的第一隻山豬。伊會曉家己做獵銃，嘛會曉佇山林裡設陷阱。這就是庄內的人講的『阮家己的物件』。伊捌予我看過陷阱，彼是用藤仔佮削尖的竹枝所做的幼路精密的裝備。後來，有庄內的查某人共一寡山豬肉提去山跤小鎮的菜市仔口賣，結果這件代誌予人檢舉。聽講是山跤菜市仔的肉販去報警的。",
    "paragraph_id": 1150
  },
  {
    "title": "復活的人",
    "author": "胡長松",
    "text": "阮庄內的大人講，怹自細漢就是按呢拍獵。毋過警方講：恁毋是『山胞』，所以袂使拍獵。這就是一切衝突的源頭。「印象中彼工，庄內的少年家相招去山跤的菜市仔揣肉販算數，我嘛綴去。徛佇肉砧後壁的彼个查甫人毋承認怹告密，閣罵阮是『番仔』毋講道理。猶是少女的我講：你害阮庄內的人予警察掠去，伊就罵我番婆。針對這件代誌，我問我的阿母：既然警察講阮毋是『山胞』，是按怎肉販閣罵阮是番仔？阮阿母應袂出來。",
    "paragraph_id": 1151
  },
  {
    "title": "復活的人",
    "author": "胡長松",
    "text": "伊講：莫去管遐蜘蛛佬仔的話，以後莫閣去山跤的菜市仔賣山豬肉就好矣。毋過我聽袂入去，我心內開始想，是按怎我愛夆看做番仔？「過無偌久，因為一隻野兔，阮阿爸嘛是予怹掠去，警察埋伏佇落山的路口共阮阿爸掠去派出所。對我來講，這是見笑代。後來阮阿爸予怹關幾落個月，出獄轉來彼工，我竟然就共阮老爸講：阿爸，莫閣去拍獵矣。想袂到伊嘛竟然應好。按呢，伊就無閣拍獵矣。",
    "paragraph_id": 1152
  },
  {
    "title": "復活的人",
    "author": "胡長松",
    "text": "伊佇遮揣無頭路，就去都市的紅毛土會社做工仔，這條琉璃旆鍊就是彼時伊趁錢買予我的。後來伊致著矽肺病（阮遮講是肺卡石）死去，伊死的時我才當咧讀國校六年。」 車盤過一个山崙了後，順一條溪邊的路入去市鎮、接著省道。雨佇山林有一種生〔tshinn〕氣，毋過佇山林之外倚近都市的街路，就開始變做酸氣。",
    "paragraph_id": 1153
  },
  {
    "title": "復活的人",
    "author": "胡長松",
    "text": "「毋知是按怎，對國校六年開始，我一直有查甫伴，到高中的時（我讀山跤彼个小鎮的高中），我佮一个真佮意的查甫朋友鬥陣，佮伊做伙前後有欲二冬久，甚至我捌天真想過，可能會鬥陣一世人吧。對方是籃球隊的隊員，躼躼，體格真好，無按算，伊是醫生仔囝，有一工伊醫生娘的老母走來高中的校門口等我，講：為著查甫囡仔的將來，我應該放伊去。這个醫生娘『好心』共我講，『阮遮』無人會娶『恁遐』的查某囡仔做新婦。伊問：是按怎？",
    "paragraph_id": 1154
  },
  {
    "title": "復活的人",
    "author": "胡長松",
    "text": "醫生娘講，妳以後就知矣。「『阮遮』佮『恁遐』。這予我真大的打擊。我一直叫是伊已經用裝扮共身份崁起來矣，毋過最後嘛是空的…… 「足久以後我進入大學，開始認真佇我的身份佮命運的知識內底跑走，才沓沓仔仔理解，假使我的阿爸會使繼續拍獵，凡勢就袂遐早死矣。另外一方面，我竟然開始感覺我就是共我的老爸捒去彼間工廠做工的『幕後兇手』。我是怹欲予我的『假神話』的協同者，若想著一點，我的心內就更加悲傷。",
    "paragraph_id": 1155
  },
  {
    "title": "復活的人",
    "author": "胡長松",
    "text": "這个悲傷內面嘛有酸酸的見笑透佇內面，這，你大概無法度理解吧。」 「嘛毋是完全無法度。」我想起我家己是按怎離開我的故鄉。「就親像佮我心內的恥辱感牽挽做伙。毋過，假使我的爸母閣佇咧，我會轉去故鄉番仔厝一逝，可能我會放下一切共怹攬咧，抑是共怹的手牽起來。毋過，怹已經死矣。」我按呢講。4 當我行入「新人生診所」，李春岫佇車頂的時彼句「幕後兇手」佮「『假神話』的協同者」的話，親像跳針的曲盤，一直掰袂走。",
    "paragraph_id": 1156
  },
  {
    "title": "復活的人",
    "author": "胡長松",
    "text": "港市車頭附近這間外表舊閣漚的診所這站重造作翻修過，換一个門面，現代化的色緻雄雄看得假若飯店，予我強欲認袂出來。我仝款來到三樓，這回壁頂懸加添幾落幅性感查某人的海報，用英文字母D做訴求的豐胸廣告佮用S做訴求的塑腰廣告佇櫃台頂懸的走馬燈一直播送。我咧候診的時，有一个妖野的查某人坐佇另外一頭的椅仔咧講手機仔，伊的指甲、喙唇、頭毛鋏仔攏金熠熠，袂輸規个人是用塑膠膜包裝起來的。",
    "paragraph_id": 1157
  },
  {
    "title": "復活的人",
    "author": "胡長松",
    "text": "彼个掛金框目鏡油lut-lut的醫生猶是用伊世故滑溜的聲調講話。「植皮手術講起來嘛無算費氣啊，這馬的醫學技術呢，這你放心。若無欲動刀，其實閣有新的化學療法啊，只是較久。雷射的方法嘛會使考慮。」 「我想猶是用緊的方法較好。」 「哈哈，若咱這種年紀的查甫人，一般會這呢急的，除了咧走路，大約是臨時戀愛抑有人安排相親彼類的。哈哈老兄，敢是啊？」伊用詼諧的眼神看我。「才毋是。",
    "paragraph_id": 1158
  },
  {
    "title": "復活的人",
    "author": "胡長松",
    "text": "是佇舞廳，遐跳舞的查某囡仔不時掠咱的頭殼額仔金金相，僐矣。」一離開七層嶺就自然而然講出按呢的白賊話，我對家己的轉換感覺驚奇。「哦！原來是按呢啊！」 醫生共伊的目睭瞇咧，意味真深看我。「所以也是植皮好啦！足濟跳舞的查某嘛是我的人客呢！」 「這我是相信。」 「另外若有需要，阮遮嘛有對彼方面增強的小小手術咧。」伊共喙唇兩爿翹懸，刁故意彎做一个和善的曲弧看我。",
    "paragraph_id": 1159
  },
  {
    "title": "復活的人",
    "author": "胡長松",
    "text": "我心內想，若拄才的李春岫聽著我這馬講話的面腔，又閣會按怎想？彼工看診結束是倚近中晝的時間，李春岫講伊會翻頭轉來載我，想袂到，我一行出彼間診所的門口，就看著伊已經佇遐等矣。「醫生按怎講。」 「伊講無問題，阮後回會約手術的時間。植皮的手術需要住院一禮拜左右，伊按算欲取我耳後的皮來補佇頭殼額仔的號。」 「假使你有安全的顧慮，後回，凡勢我嘛會使載你來。希望一切順事啊。」 「喔！",
    "paragraph_id": 1160
  },
  {
    "title": "復活的人",
    "author": "胡長松",
    "text": "」 中晝阮佇一間有大面落地窗的餐館食義大利麵。「我一直想，妳內心的彼个『回鄉』的過程佮江文達敢有關係？妳敢願意講？」我按呢問伊。「其實彼時陣阮只是開始互相了解。」 「毋過根據江文達的筆記，有一工伊佇研究室佮S教授冤家，妳嘛在場。敢是為著彼場抗爭？」 「伊尚早會投入彼場環保抗爭，是我鼓舞的。某一个程度，伊是無辜的。後來我欲阻止伊，只是……」 「S教授是一个奇怪的人敢毋是？",
    "paragraph_id": 1161
  },
  {
    "title": "復活的人",
    "author": "胡長松",
    "text": "」 春岫的面嚴肅起來，有差不多三、四分鐘阮恬恬攏無講話。「我是勸你莫閣沉浸佇彼內底矣。」伊按呢講。我看伊，看著伊身後的苦楝舅佇窗外的日頭下隨風搖顯，毋知怎樣煞去想起Whitman的詩句： 當紫丁香最後佇門埕開花 當尚大的星佇西爿的夜空垂落 我哀悼，而且我會和來閣再來的每一个春天做伙哀悼 我講：「妳想，我敢誠實會使對頭殼額仔開始一个新的人生？",
    "paragraph_id": 1162
  },
  {
    "title": "復活的人",
    "author": "胡長松",
    "text": "」 伊假若是咧回應我，吐一个大氣，閣若親像是對窗外的雨吐大氣。「嗯我是咧想，約瑟的故事你毋知敢讀矣？」 我搖頭。伊講：「我是最近才發現上帝嘛會講故事，而且伊底講的時，故事中的人物無一定逐个攏聽有伊的話。約瑟就是一个例。上帝對約瑟講話就是透過夢，而且上帝咧講約瑟的啟示嘛干焦透過故事本身，並無直接佇故事裡獻身發聲。經過遮濟年，猶太人一直認定祖先約瑟的經歷就是上帝的旨意。",
    "paragraph_id": 1163
  },
  {
    "title": "復活的人",
    "author": "胡長松",
    "text": "我最近咧寫西拉雅劇本的時，對這个體會得著袂少的勇氣。」李春岫紲咧講：「約瑟嘛是因為相信，所以，伊知影伊的夢就是上帝咧對伊講話。我的意思是，就算劇本本身只是現代的創作，毋過，敢無可能是上帝咧對我講話的約瑟之夢？這就是福信哥講起的故事神學的回應，嘛是我對你用Malinowski來解說〈西拉雅方舟〉的回應。我佮牧師討論過，伊認為，透過信仰，任何族群攏會使離開地上的恥辱，踏過火燄，進入一个新的天地。",
    "paragraph_id": 1164
  },
  {
    "title": "復活的人",
    "author": "胡長松",
    "text": "」 「我嘛是對文達的批信讀過類似的想法，我相信，妳的想法若文達佇咧嘛會認同敢毋是？按呢講起來，好定西拉雅的神話對我的新人生嘛有啟示的意義呢！」 「哦真的嗎？假使你認為江文達會使提供你一个對物化的半石人行轉來真實的人的可能路程，我更加感覺你該當去讀約瑟的故事呢。著啦！尤其你捌講過故鄉予你的恥辱感，這佮約瑟故鄉迦南地的兄哥予伊的恥辱感該當是接近的。",
    "paragraph_id": 1165
  },
  {
    "title": "復活的人",
    "author": "胡長松",
    "text": "所以，假使你直直問我新的人生敢有可能，我顛倒欲講，你會使入去聖經問約瑟看覓咧啊。」 \f V        綠林的軍隊，敢欲出動矣？1 過幾工的一个禮拜日，佇散會了後，三个穿西裝的查甫人出現佇教會門口，指名欲揣田牧師。",
    "paragraph_id": 1166
  },
  {
    "title": "復活的人",
    "author": "胡長松",
    "text": "怹表明來意，講怹是「悠情山野觀光協會」的民間社團，想欲佇舊曆年過了的春天舉辦一个「西拉雅螢舞」的「知性聯誼活動」，閣怹嘛知影教會對西拉雅文化有一定的致重，所以想欲佮教會合辦遊賞西拉雅山林火金姑的活動。其中一个自稱是會長的，看起來大約50歲人，剃一个平頭，氣色紅膏赤拟，是社會成功人士的派頭，伊笑頭笑面共名誌分予逐个人，名誌頂懸伊的名「劉武雄」印甲大大字，協會的地址佇山跤的蓮花鎮。",
    "paragraph_id": 1167
  },
  {
    "title": "復活的人",
    "author": "胡長松",
    "text": "咧聽候牧師到位的時，跤傷拄才恢復的穆幹事私底下共我講：「我對『悠情』佮『觀光』這兩个詞先天無啥物好感。感覺傷過自我中心的都市味。這站都市人真愛來阮遮peh山健行，不時嘛有自稱某某協會的出現。其中捌有幾个團體熱心過度，講『自願』欲『維護』山林，就提家私共山裡的小路開甲大大條，閣用柴枋仔做梯予人peh。",
    "paragraph_id": 1168
  },
  {
    "title": "復活的人",
    "author": "胡長松",
    "text": "怹佇山裡較平坦的所在共樹仔剉掉開闢休息的空地，閣共大枝茶壺揹去囥佇遐『奉茶』，甚至『骨力』甲共厝內的舊膨椅搬上山予人坐咧歇睏。若講環境破害，怹是尚『好心』閣尚自戀的一群破害者。毋過，就算這款奇怪的力量，嘛毋是完全無合作的空間。」 李春岫補充：「講著『螢舞』，近來時常有類似的團體為著後壁山谷裡的火金姑佮教會接接〔tsih-tsiap〕欲合作。」 「按怎講合作？",
    "paragraph_id": 1169
  },
  {
    "title": "復活的人",
    "author": "胡長松",
    "text": "」 「這幾年教會社青發現後壁山谷的火金姑時常有奇怪的人入去咧掠，有時用手電烏白照，所以組一个『火金姑山谷巡守隊』，佇火金姑的季節自願保護遐火金姑。社青怹結合社區，開始推捒總量管制，就是限制逐工參觀的人數。外人所謂合作，講到底，通常就是想欲用保護者的姿勢介入管理佮觀光事業的利便。」 「原來是按呢。",
    "paragraph_id": 1170
  },
  {
    "title": "復活的人",
    "author": "胡長松",
    "text": "」 果然田牧師一到位，彼个劉武雄就用伊自戀的氣口開喙：「雖然阮本身毋是西拉雅，毋過阮一向相當關心西拉雅文化佮這片山林生態的發展，這是完全佮貴教會相像心喔。假使田牧師無棄嫌，本會會使佇貴教會的禮堂辦一場精彩的火金姑佮山林生態的講座，嘛歡迎貴教會到時提供一節西拉雅文化的課來湊鬧熱，阮當然義不容辭鼓舞阮的會友盡量參加佮吸收，按呢敢毋是兩全其美？",
    "paragraph_id": 1171
  },
  {
    "title": "復活的人",
    "author": "胡長松",
    "text": "畢竟，貴教會所推捒的西拉雅文化運動需要閣較濟親像咱這種熱心的人敢毋是？」 田牧師笑講：「是，彼是當然。只是阮嘛愛先了解，既然貴會這呢熱心，請問貴會的成員大約攏是啥物款的朋友組成？」 「喔，阮協會推行的是一種健康的生活型態，初初佇蓮花鎮成立，主要提供服務予鎮內鄉親，想袂到名聲那來那敨〔tháu〕，推捒幾冬落來，竟然已經有袂少市內的精英階級加入，怹攏講，應該愛離開都市佮享受山林的情趣才是真真的人生。",
    "paragraph_id": 1172
  },
  {
    "title": "復活的人",
    "author": "胡長松",
    "text": "想袂到一个報一个，阮協會就雄雄鬧熱起來矣。嘛毋驚牧師恁知影，本會會友因為確實痴迷著山林生活，共都市的厝賣掉來佇山跤買別莊徛的嘛袂少，無按算，這其中嘛有袂少是所謂的政商名流呢，所以阮會裡有人笑講，以阮的實力，規氣後擺家己來推選一个縣議員好矣啦，哈哈。當然這是咧滾笑的，既然都講欲享受山林生活矣，閣插啥物政治？按呢閣有啥物趣味恁講著無？」 「歹勢，請問劉會長除了協會的代誌，目前佇佗位高就？",
    "paragraph_id": 1173
  },
  {
    "title": "復活的人",
    "author": "胡長松",
    "text": "」 「阮會長晉前是建設公司的董事長退休，這馬專心協會的代誌。」劉會長身邊彼位白淨白淨梳海結仔頭的查甫插話講。「喔，原來如此。」 「著啦，這位是黎教授，佮我仝款，老府城人，這馬是阮會裡的執行長。」劉會長手指身邊彼个拄才插話的查甫人，講：「伊晉前中風，因為參加阮的會，你看，這馬勇健起來。」紲落手閣比另外彼个湳肚湳肚的查甫講：「阿這位是林老闆，阮的副執行長。",
    "paragraph_id": 1174
  },
  {
    "title": "復活的人",
    "author": "胡長松",
    "text": "伊主要負責行政，出外的活動有時無綴著，所以才會湳一圈肚，哈哈！」 眾人聽伊按呢講，礙謔礙謔，愛笑無笑。田牧師用「教會內部愛閣討論，了後必定回覆」做初步的回應共怹送走，想袂到，劉會長佇走晉前閣留落一句話，講：「附近山林地地權的爭端我嘛有聽講，其實若有機會進一步互動，我嘛願意就我的專長出力。坦白講，原民會的朋友，我無意中嘛有熟似幾落个呢！",
    "paragraph_id": 1175
  },
  {
    "title": "復活的人",
    "author": "胡長松",
    "text": "」 伊尚尾後个這句顯然引起眾西拉雅人的倒彈，我會使知覺著眾人愛用特別的氣力才共怹的不屑位面的表情硩落來。怹走了後，穆幹事第一个開喙：「哼！無意中？地權的代誌我看只是假好衰。分明就是數想欲免錢使用咱的禮堂佮資源，閣講甲親像怹欲予咱恩惠。這種人確實有二步擦仔。」 莊老師嘛講：「我嘛感覺來者不善。彼个黎教授，教國文的，佇府城的教育界真出名的佬仔一隻。",
    "paragraph_id": 1176
  },
  {
    "title": "復活的人",
    "author": "胡長松",
    "text": "我舊年佇進修班聽人講過，伊佇教育大學升等論文數量無夠，竟然共學生的論文佔做家己的，這款虛偽的人，田牧師你應該袂答應怹才著吧？」 穆幹事講：「其實我感覺咱無需要拒絕！伊想欲利用咱，嘛無這簡單。反倒轉來，咱將計就計，無的確會有新的局面出現咧！」穆幹事用自比孔明的氣口講話。田牧師講：「兩位的講法攏有理，我咧想，毋管怹是啥物來歷，怹敢誠實有法度傷害咱啥物？",
    "paragraph_id": 1177
  },
  {
    "title": "復活的人",
    "author": "胡長松",
    "text": "拄才我心內是想起馬太福音的這節經文，耶穌講：『恁是世間的光。城起佇山頂是袂通隱密的。無人點燈是下佇斗下，是愛下佇燈台頂，通照遍厝內的人。』各位兄姊，既然咱教會佇這山頂嘛無通做隱密的城，不如，就共燈仔火點咧，來用上帝的道共世間人照遍。既然道成肉身的上帝予咱認清咱佇地上久長的身世，咱嘛無必要反對用各種機會來向世間的人報揚啊。」 「所以牧師是欲按算答應怹？」 「嘛毋是，我先拜託逐家先用幾日來祈禱看覓。",
    "paragraph_id": 1178
  },
  {
    "title": "復活的人",
    "author": "胡長松",
    "text": "」 牧師離開了後，關係山林地的地權，一陣人以穆幹事做中心繼續佇教會門口講起來。「遮較早就是咱西拉雅人生活的土地，毋過K政權來就共規片的山林劃入某林場的保護地，一直欲共咱趕走，實在可惡！」穆幹事講。",
    "paragraph_id": 1179
  },
  {
    "title": "復活的人",
    "author": "胡長松",
    "text": "「教會一直向原民會爭取恢復原住民的身份，嘛是為著爭取本底就應該有的認同權佮生存權，我本底認為穆老師的言論傷激進矣，毋過，前一站有K黨黨員身份的中央官員竟然講是平埔族共『山地原住民』趕去山頂的，按呢的言論連我這个漢人嘛感覺無公平呢！敢講怹才是原住民，阿平埔族毋是？！」莊老師嘛講，親像是對我特別補充的。「原民會堅持西拉雅等平埔族與『生番』自來互相佇主觀上共對方看做『他者』，顯然毋是史實。",
    "paragraph_id": 1180
  },
  {
    "title": "復活的人",
    "author": "胡長松",
    "text": "無論是對血緣、語言、抑是文化來看，平埔族佮高山族攏是「南島民族」，頭前所講的二分法只是殖民政權的統治手段，分明就是人講的『以夷制夷』。原民會共按呢的歷史怪罪平埔人，分明是掩崁平埔佮高山族過去有合作對抗外人的經驗。」李春岫講：「位歷史看，統治者一直徛佇分化各族群的角色。",
    "paragraph_id": 1181
  },
  {
    "title": "復活的人",
    "author": "胡長松",
    "text": "佇雍正7年，巡台御史赫碩色、夏之芳的奏本中提出較早內山『生番』所使用武器粗劣，伊觀察著『搜出槍刀木牌頗覺堅利，更有火藥鳥槍等物恐係漢人在內為之教習，若今不為嚴禁，將來番民合一，潛匿深山，關係地方不淺』，所以主張加強『番界』管理，不准漢族出入，以防『漢番』合作。雍正講是『第一妙策』。所以，以平埔族人為主的隘防抑是土牛溝界，也就有大清帝國利用族群矛盾來幫助統治的用心矣。",
    "paragraph_id": 1182
  },
  {
    "title": "復活的人",
    "author": "胡長松",
    "text": "」 想袂到，我猶咧思想這段話的時，穆幹事就按呢大聲結尾： 「唉！毋管按怎，今，尚有實力的『外人』已經進化到用發展地區觀光的名義，大大典典對府城入來咱的山林囉！毋過，就算是按呢，看清楚啥物是第一敵人佮第二敵人，一切就簡單矣。咱既然有綠林軍隊的優良傳統，閣按怎總是毋免驚惶的啊！」 莊老師佮李春岫聽伊按呢講，做伙斡頭，用一个想欲笑閣歹勢笑的表情看我。2 過兩工佇編輯室，李春岫掣一个中年查甫入來。",
    "paragraph_id": 1183
  },
  {
    "title": "復活的人",
    "author": "胡長松",
    "text": "「你敢會記我共你講過的《基督教新論報》？這位就是為咱寫聖誕報導的記者。」 伊提一張名誌予我，自我紹介講伊叫做呂福信。李春岫講，呂福信是伊大學的學長，資深的記者，對台灣南部各中會的狀況攏真了解。「哦？所以你是T大的學長囉！」 「是啊，我想你是阿典先生，我看過你彼篇報導文，對你引用Malinowski來解說現代新創作的西拉雅神話印象真深呢。春岫共我講，伊捌考慮用故事神學的觀點來佮你討論咧！",
    "paragraph_id": 1184
  },
  {
    "title": "復活的人",
    "author": "胡長松",
    "text": "我想，恁的看法其實是真接近的啊。」 我斡頭看李春岫。李春岫的表情小可歹勢反紅，講：「福信哥，其實阮一直猶未有機會詳細講起的呢。」 「喔！」 呂福信的體格真高大，予人一份安全感。伊看著我的時出現奇怪的表情，佮所有過去熟似江文達的人初次看著我的表情仝款，而且閣加一份盡在不言中的感慨。「我位山跤村來，私下有話欲共葉先生講。」 李春岫聽伊按呢講，就頕一个頭行出去。編輯室偆阮二人。「實不相瞞。",
    "paragraph_id": 1185
  },
  {
    "title": "復活的人",
    "author": "胡長松",
    "text": "」呂福信閣開喙：「我佮李春岫、潘水亞佇大學的時就熟似矣。」 「閣有文達？」 「著！閣有文達。」 伊繼續講：「我坦白講，是水亞愛我傳話來予你。伊認為你佇遮並無安全。」 「伊知影我佇遮？」 「春岫彼日有去山跤教會，你的代誌伊有問起。山跤教會的老牧師有共瑪嗚咾彼日發生的代誌講予春岫聽。」 「其實我有對春岫講過。」 「是，伊嘛是按呢表示。」 「水亞兄是按怎會認為我無安全？",
    "paragraph_id": 1186
  },
  {
    "title": "復活的人",
    "author": "胡長松",
    "text": "」 「主要是賴鐵怹的勢力已經來到這附近。抑是該當講，怹本底就是一體的。規个山林地區的土地開發有一个邪惡的勢力底運作，互相有利益串聯，賴鐵的集團是其中重要的一分子。而且，這段日子怹一直無放棄欲共彼个案件的『兇手』揣出來。」 「哦？」 「根據水亞的講法，彼个賴鐵事實並無死，毋過到今閣昏迷。怹老爸下令，無論按怎，愛共你揣著。",
    "paragraph_id": 1187
  },
  {
    "title": "復活的人",
    "author": "胡長松",
    "text": "你愛知影，怹的勢力非常的大，烏道白道通吃，頂回佇山跤地區的開發，為著土地徵收的代誌甚至有幾落个地政的官員莫名其妙『自殺』去，簡單講，怹根本就是土皇帝。雖然這个山村相對挹貼，毋過人員出入之間，無好保證敢有消息會走漏。事實上，自早前文達的代誌了後，怹彼種人就算做出啥物豬狗不如的代誌我嘛袂憢疑。」 「按呢啊！」我想起前一站佇剃頭店聽著閣有風聲有可疑的少年家出入百合之家的代誌。「總講一句，你家己愛細膩。",
    "paragraph_id": 1188
  },
  {
    "title": "復活的人",
    "author": "胡長松",
    "text": "百合之家的安全嘛是有需要考慮的，雖然按呢講對你是有較失禮！阿若我，我受著水亞的啟示，最近按算佇遮蹛一站，針對西拉雅復興做一个較長期的觀察佮追蹤的報導呢。你放心，我袂寫著你。春岫已經替我安排好矣，我這站會蹛佇穆幹事怹兜。",
    "paragraph_id": 1189
  },
  {
    "title": "復活的人",
    "author": "胡長松",
    "text": "」 彼日下晡，李春岫嘛佇編輯室無閒，莊老師來到編輯室，用宣佈新朋友到位的興奮氣口講伊已經共福信哥的房間款好矣，因為春岫事先有講起，伊甚至為新朋友共床單洗好閣曝好矣，全然是女主人的氣口。莊老師的話予我佮春岫微笑起來。「我看，伊來嘛好啦，阮學校出品的彼箍『第一勇士』看會較正常淡薄無。」莊老師恐驚並無知覺著阮微笑背後的意思，繼續講：「今蹛一个正派的入來，彼个毋知頭尾的悾闇才袂予人牽咧戇戇踅咧！",
    "paragraph_id": 1190
  },
  {
    "title": "復活的人",
    "author": "胡長松",
    "text": "」 「莊老師，妳是講予啥物人牽咧戇戇踅？」 「煞毋知彼个吳阿基。」莊老師講：「我看伊，確實愈看愈感覺無正經。本底穆老師一个司公就已經咧詼諧矣，加吳阿基一个桌頭入來，二个人一日到暗嘛毋知咧變佗一齣的，講甲會飛天會鑽地，一下手講啥物米國已經欲承認新的主權，一下手閣講欲推捒米國旅行文件成做新國民的新身份，予人欲笑嘛毋是欲哭嘛毋是。我相信若呂先生蹛入去，彼个吳阿基就起馬愛較站節咧！」 「著著著！",
    "paragraph_id": 1191
  },
  {
    "title": "復活的人",
    "author": "胡長松",
    "text": "莊老師講的真有理啊！」春岫用曖昧創治的表情看伊，笑起來。「喂！春岫！我今仔日哪會感覺妳的面表情怪怪？」 「哪會有？」 「哪會無？」 「人我咧講正經的代誌，妳煞無正經咧笑？」 「毋是啦！莊老師，我看，你佮貴校彼个『第一勇士』好事可能近矣哦？」 「烏白講！」 「我哪有烏白講？若無，怹二个司公桌頭當底變啥，妳哪會這呢清楚？」 「唬！毋是啦！妳是講對佗去？",
    "paragraph_id": 1192
  },
  {
    "title": "復活的人",
    "author": "胡長松",
    "text": "你嘛知啊，伊穆老師晉前騎伊彼台落咯馬跋入山溝跤斷去，一个人無某無猴袂輸孤兒，我是同情伊毋才會三二日去怹兜罔共看一下嘛！若無，佗一日伊按怎樣予上帝接去驚仔嘛無人知咧！妳春岫煞按呢笑我？」莊老師規个面紅起來。「好啦！我無笑，我正經講。」李春岫換一个誠懇溫柔的聲調講：「莊姊，其實我實在感覺穆哥人袂嫼閣正直，其實，恁若『論真』做好朋友，嘛是會使互相照顧的好朋友啊敢毋是？」 「春岫妳哪會講這人聽無的？",
    "paragraph_id": 1193
  },
  {
    "title": "復活的人",
    "author": "胡長松",
    "text": "逐家本底就攏是好朋友矣，敢毋是？閣有啥物『真』通『論』？」莊老師規个面紅到頷仔頸，頭犁犁揣一个藉口行出去。3  閣過幾日，抑就是舊曆年過年前二禮拜，春岫邀請我做伙去穆幹事怹兜拜訪福信哥的新居。",
    "paragraph_id": 1194
  },
  {
    "title": "復活的人",
    "author": "胡長松",
    "text": "穆幹事特別提出伊收藏的明治古地圖來鼓舞第一遍的「綠林軍行軍踏查」，伊共地圖拍開按呢講： 「現在咱叫做火金姑山谷的區域，事實就是這條桐子溪頂游的南北向的山谷，一般人干焦會使來到尚北的掣流邊這个位，毋過，其實對掣流邊的樹林入去，有一條山路會使盤過北面的山嶺，佮古早叫做放浪山的西南坡相接。",
    "paragraph_id": 1195
  },
  {
    "title": "復活的人",
    "author": "胡長松",
    "text": "我頂回已經根據對明治警察治安記錄整理好的『綠林動亂史』的文獻資料，家己一个人揣出彼條放浪山的綠林軍佮日本人交戰的古道。放浪山地勢真險，南面佮西面有幾位絕壁，隔幾條山溪的溪谷有眾山嶺佇外圍保護，北面佮烏骨山的稜線相接，東面是夢湖的一岔深谷，好守歹攻，莫怪彼時的綠林軍欲佇放浪山頂設營成做反抗基地。",
    "paragraph_id": 1196
  },
  {
    "title": "復活的人",
    "author": "胡長松",
    "text": "根據我調查，我的先人就是這馬夢湖東岸的番頭營的人，佇放浪山的山坪閣有一間王爺廟底服侍穆府千歲穆大戇就是我的先祖。」 「你的先祖？你敢有確定？」福信哥按呢問。「當然有確定。我自細漢就聽我的阿公講過，伊的阿祖就是放浪山有名的抗日部隊的頭人。",
    "paragraph_id": 1197
  },
  {
    "title": "復活的人",
    "author": "胡長松",
    "text": "閣再講，日本人的明治平亂報告嘛有寫著這段，講『穆大戇被擊斃時，其妻兒和部份族人已經早一步往七層嶺方面逃竄，因亂事已平定，且七層嶺一帶地形錯雜，不易尋覓，故未予追擊』。」 「哦！」眾人做出原來如此的表情。「福信先生，你敢毋是欲寫一个平埔的報導，你想這个材料按怎？」穆幹事講。「著哦！我感覺袂嫼哦！」春岫嘛講。「當然袂嫼啊春岫，妳的外媽嘛是阮姓穆的親族，怹嘛是位夢湖東岸的番頭營遷徙來的啊！",
    "paragraph_id": 1198
  },
  {
    "title": "復活的人",
    "author": "胡長松",
    "text": "」 「喔，著著著！我想起來矣，我閣會記阮阿母講伊細漢的時捌綴伊的外媽轉去掃墓，毋知是對佗位過的，講有祖先的墓佇湖的對岸。哦，按呢想起來就是底講番頭營啊！」 「無毋著，妳講的彼是通對番頭營的另外一條水路，毋過我一直想欲去走揣的是放浪山頂穆大戇的營地，然後閣對遐行去番頭營，恁想啥款？」 「是真心適。」福信哥按呢應。眾人嘛頕頭。「按呢，不如這禮拜六，我就掣逐家來行這條古早路，進行一个初步踏查啊！",
    "paragraph_id": 1199
  },
  {
    "title": "復活的人",
    "author": "胡長松",
    "text": "」穆幹事紲咧講。「好是好，毋過，你講著夢湖水庫，印象中，是佇真遠的所在啊。」福信哥講。「無nooh，其實無偌遠。只是咱一向行東爿彼條省道，閣愛接對彎彎曲曲的線道踅過一重過一重的山崙，所以才會感覺水庫遐遠。毋過地圖頂懸，直接反過彼幾重山嶺就是夢湖邊的放浪山矣，只是愛行古早的山路才有法度到，自然就無佇咱的地理想像內底矣！其實，對咱綠林的部隊來講，夢湖就佇幾重山崙的後壁爾爾啊！",
    "paragraph_id": 1200
  },
  {
    "title": "復活的人",
    "author": "胡長松",
    "text": "」 4 到禮拜六，可能是受著穆幹事的自信感染，抑是對伊神祕抗日身世的好奇，竟然嘛有袂少人參加這个初次綠林行軍的隊伍。「歡迎來參加這場關係小弟身世的行軍！」穆幹事按呢講。參加的人除了伊，閣有我、春岫、莊老師、吳阿基、福信哥、閣有幾落个包括阿鳳姨怹後生在內的火金姑山谷巡守隊的少年家。阮透早約佇百合之家集合，一開始的路途是彼條有經過教會的火金姑之路，佇起頭算是好行的健行路線。",
    "paragraph_id": 1201
  },
  {
    "title": "復活的人",
    "author": "胡長松",
    "text": "我第一遍看著吳阿基，對伊的印象大約佮莊老師予我的無啥物精差；伊是欲倚五十歲的精壯的查甫人，隨時咧發表意見，一路對伊的「米國旅行文件」教義非常有信心咧鼓舞佮推捒；因為所有的人自頭就綴佇穆幹事的身邊欲聽穆幹事解說，所以吳阿基嘛絚絚黏佇這陣尚大陣的人群邊仔，一路假若佮穆幹事咧搶話講。莊老師嘛綴咧，隨時針對吳阿基的宣教表示憢疑佮反對，親像驚眾人無細膩會予吳阿基的話吞落去。",
    "paragraph_id": 1202
  },
  {
    "title": "復活的人",
    "author": "胡長松",
    "text": "我刁故意行佇較後壁，向望一路清淨，顯然春岫嘛有按呢的按算，所以阮二个人就自然行佇隊伍的尚尾後。我共春岫講：「彼日福信哥有共山跤村的消息共我講。伊認為我愛注意安全，我嘛有想過，嘛確實愛顧慮百合之家的安全，考慮幾日了後，我想，尚晏過年前就應該愛離開。」 「哦，敢按呢？其實遮真少人揣會到啊，而且這種挹僻的山村若有外人入來，眾人一下手就知矣，除非你認為確實需要離開矣，我並無趕你的意思哦！",
    "paragraph_id": 1203
  },
  {
    "title": "復活的人",
    "author": "胡長松",
    "text": "」 「毋是，我這幾日是有考慮過才講的。」 來到七層嶺的人稱呼做「掣流邊」的所在，人講話的聲會予溪水的聲崁過。穆幹事按呢講：「各位，尚輕鬆的健行到遮為止，紲落咱會有較辛苦的路程。逐家先佇遮暫時歇喘十分鐘。」 山嶺之間的桐子溪佇遮斡一个斡，形成一个彎月形的掣流水潭，早起的日光共山谷的樹影耀入溪流，涼風吹來予人精神清朗。眾人佇樹蔭下底歇睏，三五个一陣開講起來。",
    "paragraph_id": 1204
  },
  {
    "title": "復活的人",
    "author": "胡長松",
    "text": "毋知何時，吳阿基已經成做一个不速之客來到我佮春岫面前。「若是熱天，遮就是游泳耍水的好所在矣。」伊按呢講：「春岫小姐應該會使掣百合之家的眾姊妹來遮游泳吧？」 「敢袂傷危險？」我按呢講。「我看這个潭的中央是會使穿游泳衫認真練習泅水的，春岫小姐敢有考慮佇遮實行游泳課？我吳某人是有牌的教練呢，會使提供免費的服務喔！」 「哼！有牌的教練？我看是有牌的膨風水雞較有影！」莊老師講。「著，膨風水雞嘛歕雞胿吧？",
    "paragraph_id": 1205
  },
  {
    "title": "復活的人",
    "author": "胡長松",
    "text": "」春岫嘛用一个詼諧的表情講。「喂，恁兩位小姐哪會按呢講話？」 「無是欲按怎講話？你驚仔是想欲『免費』觀賞遐穿游泳衫的媠查某囡仔吧？若我看，你是破船駛入港──漏不修，所以，對你的喙裡出現的『免費』一定有啥物問題。」 「喂！我才毋是咧老不修咧！閣再講，我們要用健康的眼光看世界對不對！畢竟，這是咱佇這个時代生存的基本態度啊！喂咱來學習互相尊重，喙無講惡言敢好？」彼个吳阿基用予人厭僐的口氣講。",
    "paragraph_id": 1206
  },
  {
    "title": "復活的人",
    "author": "胡長松",
    "text": "5 當一群人閣開始出發，軁入比晉前的路閣較原始的山林下底的時，鼻著的就是野花佮草葉佇日光中沖出的芳喟。想袂到，闊葉林下底的小路閣濕閣翕，對我來講毋是輕鬆的庫司（course）。穆幹事那行就那對伊四圍的人講出伊的先人的英雄故事，根據伊解說，彼是對明治時代的警察治安記錄整理落來的： 「佇放浪山頭，穆大戇、陳育、陳荷據有其地。彼个穆大戇就是我的查甫祖，我有踏查過，閣較早是番仔營彼箍圍的西拉雅。",
    "paragraph_id": 1207
  },
  {
    "title": "復活的人",
    "author": "胡長松",
    "text": "番仔營一向抗日，有暗中的基地。明治三十三年，予日本軍警攻破了後，穆大戇怹盤過山嶺，渡過溪，來到放浪，聚集舊部，起臨時草寮做穡維持生活。到明治三十四年六月左右，聚眾六十偌人，勢力雄猛，日本地方兵力根本無法度接近，所以請求第三旅團協助，佮守備隊、警察隊聯合圍攻。毋過彼遍因為無清楚放浪的地形，各隊無法度互相支援，顛倒予反抗者運用地形反擊，拍死日本兵五名，四支隊伍攏無法佔領放浪。",
    "paragraph_id": 1208
  },
  {
    "title": "復活的人",
    "author": "胡長松",
    "text": "這條桐子溪閣過的頂游就會使接著大埔溪，我一直懷疑，咱行的路就是過去的戰場。日本軍警首攻失敗了後的隔日，展開第二次搜剿，增派步兵一小隊、憲兵十八名、警官八名。盈暗十點對噍吧哖出發，閣隔工透早六點外，才行軍到放浪開始攻擊。交戰中，反抗者干焦一人夆刣死，偆的對後大埔佮七層嶺方向逃走，毋過無走遠，大部份閣匿佇附近山谷聽候機會。放浪地頭險奇，日本軍警一時無法度留真濟人來顧守，只好共草厝放火燒掉撒離。",
    "paragraph_id": 1209
  },
  {
    "title": "復活的人",
    "author": "胡長松",
    "text": "軍警撒離的時，半途閣受著反抗者的狙擊。」 「看起來確實是雄猛的先人矣，穆將軍！」福信哥按呢講：「六十个人會使形成這款威脅，嘛確實是予統治者頭疼死矣啦我想！」聽會出來，「穆將軍」的稱呼假若是針對穆幹事，嘛假若是針對穆幹事先人的敬語。信福哥伊繼續講：「趣味的是，相像佇文獻，干焦精差三十年，我佇十九世紀西洋人文獻讀著的這片山林佮族群踏查筆記，卻是充滿樹影、花芳佮友善溫柔人情的平埔天堂啊！袂輸二个世界。",
    "paragraph_id": 1210
  },
  {
    "title": "復活的人",
    "author": "胡長松",
    "text": "」 聽福信哥講，我心內想，警察的記錄佮西方的旅遊記錄相比，當然是輕鬆袂起來啊。我想著，西洋人的眼光內有怹的優越感，這是怹的問題。穆幹事親像嘛是按呢的感想，伊講：「十九世紀的西洋人來台灣，一向只是做生理抑是高高在上的研究記錄，怹看著的佮領台初期的阿本仔看著的是二个面相，當然是袂比評之。明治三十四年，也就是1901彼年冬天，穆大戇佮部下七人攻擊噍吧哖郵局，刣死台南郵電局書記西村延志。",
    "paragraph_id": 1211
  },
  {
    "title": "復活的人",
    "author": "胡長松",
    "text": "十二月，日本軍隊對南部六廳轄區內的『土匪』進行掃蘯。第三旅團西島的『山區討伐隊』攏總有十九个分遣隊，由第四搜索隊長日根野大尉統一指揮六个分遣隊進攻放浪山。另外閣有噍吧哖守備隊隊長支援，噍吧哖支廳及番薯寮山杉林支廳的警官也有一寡參加。我的先祖穆大戇就是佇這遍日本人的總攻擊內底犧牲去。",
    "paragraph_id": 1212
  },
  {
    "title": "復活的人",
    "author": "胡長松",
    "text": "針對放浪山的反抗者，日本人的分析是：『放浪的土匪由番仔山寨的餘黨組成，陳約、陳荷、田廷、江定、穆大戇等雖係烏合之眾，且與其他匪群並無聯繫，但其徒黨多為頑強凶悍而善戰。他處匪群多數是游手好閒流浪之奸民，但放浪之匪則不同，大多是土寇草賊中不怕死之徒，盤據天然之險要形成倔強不拔之匪勢。",
    "paragraph_id": 1213
  },
  {
    "title": "復活的人",
    "author": "胡長松",
    "text": "』雖然這是殖民者對所謂『暴民』的評價，毋過古怪的是，我假若對這个評價內面得著我所需要的尊嚴，這是我自細漢毋捌佇歷史教育內面得著的。想起來，被殖民者的尊嚴愛轉來到殖民者的記錄走揣，這嘛是咱的悲哀啊！」 當伊的故事用這个反省的語調結論，眾人佇山路裡靜落來。鯁瘸〔khê-kô〕的是，當逐家猶咧想，吳阿基煞大大典典，用予人想袂到的高姿態發表伊的高見：「故事雖然精彩，毋過猶是美中不足。",
    "paragraph_id": 1214
  },
  {
    "title": "復活的人",
    "author": "胡長松",
    "text": "若我來看，彼百冬前的反抗，必定是因為組織無夠才會失敗的。假使有好的組織，我相信以咱先民的驍勇，阿本仔才毋是咱的對手咧！」 我佮春岫佮福信哥聽著按呢的言論，互相對看，交換一个不可思議的目神。後來，穆幹事閣講穆大戇本身是鐵漢柔情的英雄人物，謠傳有人共伊密報，講放浪山的陣營內底有背骨者，毋過伊選擇相信伊的同志。明治三十四年十二月，就因為彼个背骨者的出賣，予日本人知影放浪山的路草，所以伊才會失敗去。",
    "paragraph_id": 1215
  },
  {
    "title": "復活的人",
    "author": "胡長松",
    "text": "閣有一種講法是講伊英雄難過美人關，講伊的副將陳約的查某人蔡氏生甲足媠，暗中佮意伊，二人發生曖昧。一日陳約落山備辦，隔日透早轉來，發現穆大戇佮蔡氏睏佇伊的眠床，所以才會心生背骨。後來陳約並無死佇日本人手頭，改一个名走路佇他鄉做生理。嘛有人講蔡氏有生一个穆大戇的囡仔，是陳約共育大的。精彩的故事到遮，阮為著自然避開吳阿基，甘願閣一遍小可脫隊行佇隊伍的尚後壁。",
    "paragraph_id": 1216
  },
  {
    "title": "復活的人",
    "author": "胡長松",
    "text": "溪水的聲音那來那遠，阮真緊就發現阮順溪谷東北爿的山坪咧peh崎，佇樹林裡來回箍踅，沓沓接近山嶺的稜線。當阮無偌久軁出彼片樹林，大氣喘袂離攀過一个小山壁來夠視野真好的山崖邊歇睏的時，穆幹事怹一行人已經行遠去。這面的山崙滿滿攏是竹林，山崙之間的底部是有幾區田的小盆地展現佇阮面前。遠遠看，一條溪彎彎曲曲對盆地的田中央過，閣有幾間仔看起來真舊的塗角厝。",
    "paragraph_id": 1217
  },
  {
    "title": "復活的人",
    "author": "胡長松",
    "text": "福信哥開喙講：「其實昨昏我特別佇網路揣過資料，咱行的這段路，十九世紀一个英國稅務司官員懷特嘛捌佇1870年行過，伊有記錄拄才咱所攀過的小山壁。筆記裡，伊佇咱面前的鞍部盆地搪著熱情共怹招待的熟番，遐熟番共房間讓怹睏，閣煮飯予怹吃，閣替伊共伊掣去的狗仔洗身軀。懷特認為遮的熟番是全世界尚溫馴的人種。",
    "paragraph_id": 1218
  },
  {
    "title": "復活的人",
    "author": "胡長松",
    "text": "另外伊的筆記嘛有記著後來閣行去到夢湖東爿的庄頭，伊講遐是予竹林、野薑仔、野蕉佮茅仔箍圍的水邊之地，夢湖是一个大湖，伊佇透早的日頭下看罩佇水面的霧有各種色緻，誠實感覺家己是咧做夢仝款。」 「莫怪你拄才會按呢講，干焦差三十冬，煞袂輸二个世界……」春岫按呢講。我看伊已經規身軀汗矣，予日頭曝甲反金的咖啡色的面容佇汗裡是野性的美感。",
    "paragraph_id": 1219
  },
  {
    "title": "復活的人",
    "author": "胡長松",
    "text": "我用一種感懷的心情轉去過去二个時空的交會佮流血戰鬥的可能的場面，另外，嘛對夢湖東岸的平埔庄頭的景緻好奇起來。「顯然對面就是放浪山矣，山的後壁，應該就是這馬成做水庫的夢湖矣。這片的山野基本上佮懷特所記錄的無啥物樁差，假若百年攏無人來攪擾矣！」福信哥按呢講：「閣過的山路攏是沙質的惡地形，這種地質干焦竹仔有法度生湠。",
    "paragraph_id": 1220
  },
  {
    "title": "復活的人",
    "author": "胡長松",
    "text": "佇懷特的筆記裡，規个庄頭攏是野薑花的芳味，另外，四圍山崙的竹林予風吹甲拐拐叫的聲音，予伊佇半暝起雞母皮呢。總講一句，會使親目睭看著伊百幾年前的記錄佇面前展開，這嘛是奇妙的時空旅行矣……」 閣無偌久，阮就踅過山崙稜線，開始落崎欲行對拄才佇眼前的彼个小盆地。我看手錶已經早起的十點，若照計畫，該當佇下晡一點就到達放浪山，按呢，這就毋是輕鬆的路程矣。",
    "paragraph_id": 1221
  },
  {
    "title": "復活的人",
    "author": "胡長松",
    "text": "阮趕一段路，遠遠看著穆幹事的隊伍的背影，佇竹林下，直切落崎的沙質路並無好行，我行佇尚頭前，春岫行佇中央，福信哥行佇尚路尾。然後代誌就發生矣。紲落的部份完全是一个意外。",
    "paragraph_id": 1222
  },
  {
    "title": "復活的人",
    "author": "胡長松",
    "text": "我假若聽著後面的春岫哀叫一聲，然後就感覺著伊的人影位我的跤邊趑〔tshu〕過，強欲跋落對面前落崎的山坪去，我下意識規身軀仆倒，伸手共春岫的手骨掠咧，毋過衝力傷大，家己嘛予伊拖落去，佳哉的是，我的另外一手隨共某一塊樹仔根扞咧，二人才無做伙跋落山坑。本底福信哥伸手共春岫揪起來了後代誌就該當結束，毋過歹運的是我所掠咧的彼塊樹仔根因為我的重量鬆去，規个予我挽起來。",
    "paragraph_id": 1223
  },
  {
    "title": "復活的人",
    "author": "胡長松",
    "text": "閣來我的視野就雄雄是一片混亂的氆色土沙佮落葉，假若連疼的記持嘛無去。最後，所有的代誌就攏無印象矣。根據怹共我講的，我竟然是用狗咧吃屎的姿勢輾落彼塊沙質的山坪。VI      約瑟的歌 1 經過彼回的意外，我閣搋開目睭的時已經佇病院。肩胛頭會疼，予一个物件固定稠咧，春岫佮莊老師徛佇我的病床邊。",
    "paragraph_id": 1224
  },
  {
    "title": "復活的人",
    "author": "胡長松",
    "text": "春岫講： 「佳哉無偌遠的彼抱竹抱共你擋咧你才無直直輾落去，少年家濟，逐家輪流共你偝落山，救護車駛產業道路來到放浪山跤的彼个尚近的庄頭，阮吩咐共你送來蓮花鎮這个較熟似的病院，你的胸掛骨斷去，傷無算重，釘仔已經鞏〔khōng〕咧，醫生講歇三禮拜就會使恢復，愛觀察是你的腦部敢有腦震盪。想起來嘛是歹勢，你是因為我才受著這無妄之災。",
    "paragraph_id": 1225
  },
  {
    "title": "復活的人",
    "author": "胡長松",
    "text": "另外較麻煩是你的身邊並無證件，病院需要你的掛號，我想，你可能無法度閣成做一个無身份的人矣！阮考慮你佇病院可能並無安全，已經有吩咐無接受探訪。我的阿姊嫁了有一个房間是空的，閣我的阿母佇厝裡嘛會使照顧你，所以過兩工你應該會使出院徙來阮兜靜養……」 「這我反對。」莊老師講：「伊若蹛去恁兜，庄仔頭的人敢袂講閒話？」 「唉講就予怹講啊！因為是我的緣故，閣麻煩別人我嘛歹勢。",
    "paragraph_id": 1226
  },
  {
    "title": "復活的人",
    "author": "胡長松",
    "text": "閣再講，較早嘛有研究西拉雅的男性人類學者蹛過阮兜呢，啥物孤男寡女的話屎對我早就免疫矣。」 「只是，我顛倒認為這位麻煩製造者的阿典兄，敢會是為著接近妳才故意來演這齣『英雄救美』的咧？親像春岫這呢媠的未婚熟女，我若是查甫人，莫講是肩胛頭小小一塊胸掛骨，就算是斷規排的骿仔骨心內該當嘛是非常美麗才著呢。你講是毋是按呢啊阿典兄？」 莊老師用詼諧的口氣講話，我只有苦笑；那笑，骨的傷那綴咧振動，微微仔酸疼起來。",
    "paragraph_id": 1227
  },
  {
    "title": "復活的人",
    "author": "胡長松",
    "text": "「莊老師這个笑詼敢袂講甲傷酸矣？」春岫講。「只是滾一个耍笑嘛！實在講，若欲怪，就愛怪阮學校出品的彼个第一勇士啦，出啥物好主意，啥物『綠林的軍隊』？我看，是欲予綠林拆食落腹去矣啦！」 其實我心內真正無爽快的並毋是莊老師的話，我心內真正無爽快的，是關係掛號的代誌，我心內直直想，欲繼續成做一个無身份的人假若是無可能的代誌矣。",
    "paragraph_id": 1228
  },
  {
    "title": "復活的人",
    "author": "胡長松",
    "text": "病院一定愛我寫掛號的資料，我講我會使寫，毋過我堅持提袂出證件，只好央春岫出面姑情，最後，病院接受我納全額的醫藥費了後就予我緊出院。針對這點，後來去春岫厝裡看我的穆幹事認為，我才是正港神祕的地下綠林軍，伊講：「假使欲教示彼群欲來騙吃騙穿炒土地的佬仔，若你出面就尚好的矣！」 「事實伊阿典兄就是因為過去惹著彼群佬仔毋才會走來咱遮匿的呢！」莊老師按呢講。「哦？誠實是按呢？",
    "paragraph_id": 1229
  },
  {
    "title": "復活的人",
    "author": "胡長松",
    "text": "敢講你就是我幻想內底對歷史時空行出來的武裝革命份子？」 「莊老師、穆老師，我看恁放伊煞啦！若無，彼班人聽著恁的聲嗽逐來，我看阿典兄伊插翼嘛歹飛矣啦，閣何況，伊這馬毋但無翼，肩胛頭閣釘一枝鐵釘仔佇內底當咧揻呢！」春岫按呢講。「春岫你有所不知，哈哈這馬我是阿典兄的粉絲呢！」 「敢講穆哥你閣佇夢裡猶未醒來嗎？",
    "paragraph_id": 1230
  },
  {
    "title": "復活的人",
    "author": "胡長松",
    "text": "」 2 拉卡古馬，麻溫講是海喔，卡拉歐亞嘿 拉卡古馬，霧蘭講是月娘喔，卡拉歐亞嘿 …………… 我佇春岫怹兜時常聽著伊的阿母月里姨按呢唱，彼一聽就是一首古謠，伊時常佇做家事的時越那做越那哼。月里姨講這馬怹徛的遮是伊的後頭厝，自「百合之家」成立了後，怹規家就搬過來遮徛。伊共我講彼首牽謠是伊的老母教伊的，自較早就有足濟庄內的老人會曉唱，毋過這馬會曉的少矣。",
    "paragraph_id": 1231
  },
  {
    "title": "復活的人",
    "author": "胡長松",
    "text": "伊共我講怹世代攏是這个山嶺的人，伊除了有時去蓮花鎮買寡日用品，平日嘛真少離開遮。而且怹需要的日用品嘛真少，保持簡單佮自給是維持久長平靜的準繩。伊有一區田園咧種豆仔、山藥佮番薯，收成有夠自用閣會使佮庄內的人交換番麥、蔬菜佮其他農作物。",
    "paragraph_id": 1232
  },
  {
    "title": "復活的人",
    "author": "胡長松",
    "text": "怹徛的所在是竹林之間一棟「五間起」的紅磚仔厝，早前是伊的阿公起的土角厝，佇伊的阿爸手裡用紅磚仔重翻，伊有一个阿姑嫁去東邊的山裡部落成做布農新婦，伊的阿爸翻這間厝的時，彼个粗勇的布農姑丈出真濟力。彼間厝的房間佮房間之間有廊道相通，我暫睏正面尚尾仔彼間，是月里姨的隔壁間，對房間看出去是一抱竹林。彼日早起春岫出門了後，月里姨焢一鍋足芳的刺薯排骨，講這是怹遮特別的料理，顧骨，對我肩胛頭的傷有好處。",
    "paragraph_id": 1233
  },
  {
    "title": "復活的人",
    "author": "胡長松",
    "text": "伊問我：「你到底是對佗位來的啊，阿典？」 「海邊的一个庄仔頭，叫做番仔厝。」 「番仔？按呢你一定嘛是西拉雅。」 「其實我毋知。事實我足久無轉去矣。自爸母死了後，更加毋敢去想。我捌共春岫講過，我假若是一个失去故鄉的人。」 「唉！恁少年人尚愛烏白想。故鄉敢講是會使失去的nih？」 「總講，是共恁促糟矣。」 「哪有？既然阮春岫講矣，你就蹛落來靜養啦…….",
    "paragraph_id": 1234
  },
  {
    "title": "復活的人",
    "author": "胡長松",
    "text": "唉，橫直伊彼个查某鬼仔，嘛無人講伊會聽，自細漢就按呢矣，閣你嘛受傷佇咧……是講，佇阮山內是較無要緊，這若是佇外口的市鎮，就毋知欲生啥物閒話出來矣呢！」伊講的時真客氣。毋過，假若是一睏頭共伊做老母的顧慮講出來的。伊繼續講：「其實我看你是古意人，共你講嘛無要緊。",
    "paragraph_id": 1235
  },
  {
    "title": "復活的人",
    "author": "胡長松",
    "text": "自阮春岫細漢，我幾落遍為伊的感情事操煩甲，伊總是按呢坎坎苛苛，人生得媠都無較縒〔bô-khah-tsua̍h〕，我到今嘛看開矣，想講，好啦，算做獻予上帝嘛好啦！」 「嗯……」 「閣有，我聽講你是有婦之夫，閣是專工來揣伊的，你袂是對伊有感情乎？」 「當然。」我按呢講：「我是無可能去犯這條誡的。」 月里姨的面假若因為我的保證才放鬆落來。",
    "paragraph_id": 1236
  },
  {
    "title": "復活的人",
    "author": "胡長松",
    "text": "我對喙裡自然跳出來的這个「誡」字感覺心適，彼是這站聽教會牧師講道的時所釘根的字，抑是位春岫予我的彼本聖經裡溜出來的？我暗靜仔按呢思想。春岫幾日前提予我聖經，是希望我好好仔讀伊講過的彼段有關約瑟流浪埃及的經文。彼暗春岫轉來，我共怹老母的話坦白講予伊聽，伊笑出來：「哦？平時仔驚我嫁袂出去，這馬連你這个受傷的人伊嘛煩惱nih？真是我可愛的阿母啊！",
    "paragraph_id": 1237
  },
  {
    "title": "復活的人",
    "author": "胡長松",
    "text": "」 夜蟲啁啁叫起來的時，月里姨彼句「故鄉敢講是會使失去的nih？」一直佇我的心內盤踅。我回想幾個月前離開台北落南到今，對山跤鄉來到這个所在，心內有講袂出的奇妙。毋過，想起春岫的話佮面容，複雜的心緒予我稀微起來。其實我一直無放棄共怹的故事寫出來的可能性。拄好當第二工福信哥嘛來看我的時，阮講著春岫，伊講春岫佇山頂是好佳哉予我揪咧，若無，後果歹料。",
    "paragraph_id": 1238
  },
  {
    "title": "復活的人",
    "author": "胡長松",
    "text": "阮閣講一寡意外發生的時的情形，了後我共伊透漏：「其實我小可後悔來這个所在！」 「哦？」伊用深思的目神看我。「哪會無張無持按呢想？」 「我本底是對江文達的故事好奇，毋過來了後，我看著春岫，顛倒毋知故事按怎開始。」 「哈！」 「你笑啥？」 「哪有笑啥？我想，你只是愛著伊啦！」 「啥人？」 「李春岫啊！」 「哼才毋是，我是誠實對江文達的故事有趣味。我一直感覺啥物所在想袂通。",
    "paragraph_id": 1239
  },
  {
    "title": "復活的人",
    "author": "胡長松",
    "text": "比如，伊失蹤已經遐久矣，毋過，敢誠實是死矣？」 「你若有興趣，看佇你英雄救美的面子，我另日送你一个禮物，你會使好好仔研究。」 「彼是啥物？」 「一首詩！用江文達的名發表佇報紙。予人好賢的是阮刁持問過編輯，彼首詩是伊失蹤的幾日後寄出來的。可惜阮知影的時已經是發表了後的幾落年。」 「敢誠實是伊家己寄的？」 「喔，問題就是佇遮。看郵戳〔tshok〕，閣是山跤鄉的郵戳無毋著哩。」 「按呢啊！",
    "paragraph_id": 1240
  },
  {
    "title": "復活的人",
    "author": "胡長松",
    "text": "」 我認為代誌真僫理解，借這个機會，我繼續問伊：「毋過，予伊失蹤去的彼場抗爭到底是啥物情形？」 「其實，彼遍是『怹』共代誌激化起來的，假若是一个設好的局欲餳〔siânn〕文達跳入去，然後伊就誠實跳入去矣。背後的勢力其實無真單純，有烏道，有白道，我甚至懷疑，彼是某一个人欲報仇才設的局。」 「哦？」 「簡單講，彼間工廠是白派的政治人物的工廠，毋過，規个廢料的處理主要是地方烏道的勢力咧控制。",
    "paragraph_id": 1241
  },
  {
    "title": "復活的人",
    "author": "胡長松",
    "text": "本底，抗爭的主要對象是工廠，毋過，文達注意著廢料攏倒入溪裡，問題閣較緊急，可能就是按呢，予人趁機會利用來移轉議題中心，才引起烏道的殺機。」 「原來是按呢。毋過你講的報仇是閣按怎？」 「這个部份因為佮春岫的感情有關係，我就無方便閣講矣。」 「敢講是S？你拄才講著白派，S怹兜是白派的？」 「這其實大家攏知啊！」 「按呢春岫一定嘛足艱苦的。」 「彼毋是艱苦爾爾。",
    "paragraph_id": 1242
  },
  {
    "title": "復活的人",
    "author": "胡長松",
    "text": "阮甚至懷疑，春岫嘛是夆怹利用，成做其中的一子棋子呢！移轉議題的同時借刀刣人、教示情敵，會使講是摸蜊仔兼洗褲呢！」 「真是恐怖，血池裡的摸蜊仔兼洗褲啊！",
    "paragraph_id": 1243
  },
  {
    "title": "復活的人",
    "author": "胡長松",
    "text": "」 3   約瑟的歌    佇故鄉的美麗頭前 我是流刑地  妳是故鄉的花蕊當開 無盡的哀歌佇我耳邊盤踅  命運佇秋天共我掣走 毋過春天佇窗外共妳送來眼前  咱將會是劫後的倖存者歡喜對看 我自言自語，強忍風聲侮辱  這異鄉的宮殿是命運的監牢 我夆阻隔佇日常的言語之外  若夢中一个人佮妳划航佇長長的河流 只想欲佇水泱用詩句汲取妳的回聲  彼河流，妳的目光 親像鐵鍊將我束縛 喔我以色列的愛人 就予我佇恬靜中遠遠看妳用歌呵咾妳 莫予我用酷刑的聲音 共自己埋葬 「只要看過伊寫予春岫的批，就會使判斷這的確是江文達的文字。",
    "paragraph_id": 1244
  },
  {
    "title": "復活的人",
    "author": "胡長松",
    "text": "」我繼續講。「同意！」 「問題是，這敢是伊予人掠去以後所寫的？」 「有可能，主要伊寫著『鐵鍊』。」 「毋過『鐵鍊』嘛有可能只是對怹彼站的感情狀況的描寫。當然你的講法嘛會使成立。伊寫著河流，嘛有可能咧暗示伊為河流所做的抗爭。河流，成做伊的感情佮鄉愁的雙層的意念中心，若按呢，『鐵鍊』就無固定的解法矣。總講一句，若是講發生代誌晉前就寫的，嘛是完全講會通。敢會是遐匪類刁故意共伊的舊詩發表來掩人耳目的？",
    "paragraph_id": 1245
  },
  {
    "title": "復活的人",
    "author": "胡長松",
    "text": "」 「只是，發表詩作，用遮呢高尚的方式來假仙敢有可能是烏道的作風？根據我所知影，對方的勢力真邪惡。」 關係遮新的資料，我一直想欲揣機會問春岫的意見。過幾工，接近舊曆年的暗暝，位窗仔外吹來的山內的風反冷，為著彼首詩，我坐佇客廳的竹椅頂懸掀聖經咧看，春岫對伊的房間行出來，看我咧讀聖經，安呢問我：「你到底對約瑟的故事有啥物看法？",
    "paragraph_id": 1246
  },
  {
    "title": "復活的人",
    "author": "胡長松",
    "text": "」伊身軀拄洗好，穿一軀棉質的運動衫，頭毛是澹的，雙手提面巾那拭的時，芳味湠開。伊嘛坐落來。「我對約瑟的夢感覺真好奇。伊的一生會使講是予伊的夢主宰的。若毋是伊的夢嘛袂造成伊的兄弟恨伊，甚至想欲刣伊。妳想，約瑟的夢到底是代表啥物？」 「上帝的話語。一般是按呢解說的。」 「但是，按呢就奇怪矣。上帝何必透過夢來造成伊受苦？閣再講，伊哪會知影彼是上帝的話？敢講魔鬼就袂進入伊的夢講話？",
    "paragraph_id": 1247
  },
  {
    "title": "復活的人",
    "author": "胡長松",
    "text": "」 「上帝就是上帝，並毋是為著予約瑟逐工過好日子才存在的上帝啊！伊共對以色列人的愛的旨意藏佇彼个假若造成不幸的夢裡，但是約瑟無懷疑。約瑟偉大的所在就是伊無懷疑上帝予伊的夢，後來伊成做以色列的供應者。」 「『供應者』是啥？」 「你看聖經，以色列有一段時間遭遇飢荒，若毋是約瑟先予上帝送去埃及做宰相，閣共全家接過去埃及，以色列人恐驚全部攏佇故鄉餓死滅族矣。上帝透過約瑟的夢咧掣領呢。」 「這就奇怪矣。",
    "paragraph_id": 1248
  },
  {
    "title": "復活的人",
    "author": "胡長松",
    "text": "上帝若無想欲予以色列滅族，就規氣莫予以色列飢荒發生毋就好矣，何必這呢費氣？」 「你按呢就是刁工鬥喙鼓矣。就算順你的話講，若是為著這種理由飢荒就會使毋免發生，按呢，世界歷史上的佗一場飢荒有發生的理由？」 「本底就是啊！本底世界就無規定愛有飢荒啊！」 「問題是，上帝設計的世界是會有飢荒的世界。這是上帝的設計，毋是照人的期待的設計。豐收有時，飢荒有時，這才是上帝賜予人的世界啊。",
    "paragraph_id": 1249
  },
  {
    "title": "復活的人",
    "author": "胡長松",
    "text": "敢講你是翻頭轉來，底期待一个完全無飢荒的世界？」 「當然啊！任何人攏會按呢期待啊！」 「哈我看，這才是烏托邦呢！」 「我實在毋捌。就算妳講的有理，我嘛是無了解妳叫我讀這段的用意。」 「我只是希望提醒你，毋是所有外表歹的代誌攏誠實這呢歹啊。上帝會共伊的旨意囥佇約瑟的夢，伊有時嘛會共伊的旨意囥佇你的夢。」 「這只是基督教會共信徒安慰的講法吧！」 「就算是安慰嘛是真實的安慰啊。」 「我毋是無需要安慰。",
    "paragraph_id": 1250
  },
  {
    "title": "復活的人",
    "author": "胡長松",
    "text": "毋過，我敢會使先問一句：這敢是妳經過遐爾濟不幸的代誌了後所得著的感想？可能我無資格問妳，毋過我實在足想欲了解，佇遮呢濟不幸的終點，上帝伊到底是用啥物款的旨意咧迎接咱？失禮，我已經是放空去的人，所以我無法度了解，毋過，妳敢願意共我講，佇遮呢濟不幸的中央，上帝敢捌予妳啥物夢？敢捌予江文達啥物夢啊？比如西拉雅，上帝伊敢無予恁啥物西拉雅的夢？」 「就算有，彼佮你嘛無關係吧？」 「哪會無關係？",
    "paragraph_id": 1251
  },
  {
    "title": "復活的人",
    "author": "胡長松",
    "text": "我就是為著了解這所以才會來到遮的啊！」 「哦？」 我提出勇氣共江文達的詩稿提出來，講：「既然約瑟會使解救以色列全家，按呢江文達嘛可能會使解救我敢毋是？雖然妳所講的經文是我完全生份的世界，毋過我是誠心的。為著西拉雅。妳敢會使共我講：這首詩內面，是毋是有上帝欲予江文達的夢？閣有春岫，彼夢中的女主人敢毋是妳嗎？」 春岫退二步，偃頭讀詩，了後恬恬仔夯頭看我。",
    "paragraph_id": 1252
  },
  {
    "title": "復活的人",
    "author": "胡長松",
    "text": "這是第一遍伊用眼神直視我的目睭，予我驚惶，親像欲用安靜閣充滿話語的眼神共伊命運的故事傳達予我。我注意著伊的目睭蚶真厚，尤其下蚶的線條假若鬥搭的畫框共深奧〔tshim-o〕的目神托咧，形成面部美感平衡的中心。伊開喙講： 「這確實是江文達的詩。伊捌寫過袂少，我遐閣有保留幾首。」 「所以我相信江文達猶未死，嘛一直想欲了解伊的失蹤。我講過，我甚至想欲共伊的故事寫出來。」 「並無人共你阻擋啊！",
    "paragraph_id": 1253
  },
  {
    "title": "復活的人",
    "author": "胡長松",
    "text": "」 「雖然我手頭已經有伊的筆記，毋過一直感覺欠幾塊磚仔，厝起袂起來。我感覺妳有彼幾塊磚仔。」 「你認為伊誠實有值得寫，敢是？」 「值得寫。」 伊恬靜落來。我發覺伊的恬靜是經過大風湧了後的海面彼款的恬靜。彼是掣流邊的野草花彼款的恬靜，是佇高速火車看窗外田園彼款的恬靜的氣質。",
    "paragraph_id": 1254
  },
  {
    "title": "復活的人",
    "author": "胡長松",
    "text": "後來我理解江文達會愛著伊是完全有道理的，當然伊所愛的是當年更加青春的李春岫，毋過彼工佇我面前的，是吸收彼段青春、予家己的媠更加黃熟純潔的李春岫。「好，既然按呢，我嘛一直咧想，彼个激烈烏暗的自由年代敢誠實過去矣──」 4 春岫雙手攬胸，用一个低沈的口氣講： 「佇學校的時，江文達一向看S無目地，毋過伊其實嘛毋知影S只是『怹』手裡的武器。",
    "paragraph_id": 1255
  },
  {
    "title": "復活的人",
    "author": "胡長松",
    "text": "阮攏上過S開的課，S愛佇上課的時講伊家己是『左派』、講『革命』，毋過伊的『左派』佮『革命』攏過頭浪漫化，只是掩崁家己有錢人公子的歹習慣的口號。比如伊共紅色中國的『革命』當做所有英雄的歸宿，閣毋但按呢，有時伊竟然嘛講伊家己是『安那其主義者』抑是『自由主義者』，毋過伊對殖民地主權的問題攏袂關心。總講一句，S是自我衝突的人。為著這，江文達佇社運的場合就時常佮伊冤家。",
    "paragraph_id": 1256
  },
  {
    "title": "復活的人",
    "author": "胡長松",
    "text": "江認為國家的命運會敗佇這種人手裡，嘛時常佇學運刊物攻擊S。「佇表面看，S是二二八的後代（其實我尚開始嘛是按呢失去戒心的），毋過，伊是負面的彼種典型，其實伊的老爸是投降者，佇當權的政治界成做重要的人物，對死佇二二八的怹二叔的某囝是非常無情的。表面上S加入社運反抗的運動，甚至嘛予特務跟蹤過，毋過事實並無單純。後來文達用真濟時間去查資料，發現伊捌為特務的謀殺案做過假干証。文達甚至發現特務嘛會配合S做戲。",
    "paragraph_id": 1257
  },
  {
    "title": "復活的人",
    "author": "胡長松",
    "text": "有一遍特務共我恐嚇，講欲對S不利，後來阮發現彼可能攏是怹安排好的。社運界有人推測，當權的目的是欲共S囥佇反抗陣營，然後透過激化佮謠言對反抗陣營進行分化。「S可能是爪耙仔，這對民主獨立運動是一个危機，文達發現了後，佇一份獨派的學生刊物發出警告，呼籲學生團體愛持防『假左』的滲透，雖然伊無共名寫出來，毋過所有的人攏知影伊就是咧講S這種人。",
    "paragraph_id": 1258
  },
  {
    "title": "復活的人",
    "author": "胡長松",
    "text": "『假左』佇獨派社運界散布『階級高過國族』、『階級正義高過轉型正義』的價值觀，共托洛斯基當作英雄搬出來佇台頂崇拜，有袂少的擁護者。自彼遍了後，文達就受著性命的威脅。毋過伊無插怹。有一遍佇一間地下室的咖啡廳舉行一場新世代社運團體的討論會，S發言，文達對頭就共質問，然後，伊佮S就當眾人的面拍起來。這件代誌當年社運的人攏知影。過無偌久，我閣會記是佇彼年的暑假晉前幾日，S派人來叫我去伊的研究室揣伊。",
    "paragraph_id": 1259
  },
  {
    "title": "復活的人",
    "author": "胡長松",
    "text": "佇研究室，S共我威脅，講『任何人對妳的愛攏是危險的』，伊閣講：『妳愛共彼个姓江的講，妳是致命的吸引力』。「我並無共江文達講起我佮S的彼遍見面，因為我了解伊，我知影我若講出來，伊閣愈無可能退後，毋過我嘛清楚，江文達無應該閣對我有任何的感情，所以我決定離開文達。」 「就是因為按呢，所以妳寫遐奇怪的批予伊。」 「就是。其實後來我有小可後悔。",
    "paragraph_id": 1260
  },
  {
    "title": "復活的人",
    "author": "胡長松",
    "text": "」 伊偃頭，繼續講： 「彼年的暑假，我本底答應佮文達作伙轉去伊山跤的故鄉參加抗爭的聲援活動，總是，因為二个原因，我無參加。第一是拄才所講的，S對文達的威脅，予我想欲疏遠文達。第二就是我的身體。暑假一開始我就嗽佮發燒，本底叫是感冒，後來檢查是有身三個月矣，而且子宮有瘤。彼是S的囡仔。醫生共我講，初步看，一定愛動手術，甚至我的子宮可能愛開刀提掉，毋過需要先進一步做切片的檢查才會當確定。",
    "paragraph_id": 1261
  },
  {
    "title": "復活的人",
    "author": "胡長松",
    "text": "我受著真大的打擊，第一時間認為上帝咧處罰我。我無對文達講實話。「彼个暑假我只好留佇台北，固定轉去台北的彼間病院做檢查。真拄好有一遍，我對病院出來了後，行過一間餐廳，發現S佮幾个人位內面行出來，其中一个是山跤鄉彼間化學工廠的董事長，對怹的互動會使看出怹真親近。我第二工就約S見面欲質問伊，伊叫我去伊的研究室揣伊。",
    "paragraph_id": 1262
  },
  {
    "title": "復活的人",
    "author": "胡長松",
    "text": "佇研究室S對我承認伊佮彼間工廠的董事長是朋友，而且，親像是為著欲刁工予我痛苦，閣一遍對我提起『任何人對妳的愛攏是危險的』這句話，甚至伊直接對我暗示，因為文達對廢棄物處理的攝影報導，地方的烏道隨就欲行動矣，這對伊彼个董事長的朋友來講，借別人的刀刣人當然算是好消息。伊講：『毋過我若是江文達，我一定隨共尾仔夾咧緊旋 哩！』 「然後伊就對我起跤動手，欲輕薄我。我大聲抵抗伊。",
    "paragraph_id": 1263
  },
  {
    "title": "復活的人",
    "author": "胡長松",
    "text": "就佇這个時陣，文達竟然出現矣，衝入來S的研究室。然後怹就拍起來。」 「你後來攏無佮江文達聯絡著？」 「有啊。一開始我感覺我無法度見伊，所以逃走，欲閃避伊，毋過我想起伊的危機，隨就後悔矣。我拍電話去怹兜，怹厝裡的人講伊去台北猶未轉來，是伊的小妹莎容接的電話，我就請伊留話，講伊若轉來愛盡量等我的電話，另外，我提醒，請怹千萬愛阻擋伊繼續參加抗爭活動，因為有安全的顧慮。「彼工盈暗我總算佮文達講著電話。",
    "paragraph_id": 1264
  },
  {
    "title": "復活的人",
    "author": "胡長松",
    "text": "我對伊說明工廠的企圖佮烏道的威脅，毋過伊親像咧對我賭氣，講伊欲繼續行動。冷靜落來了後我知影，除非我親身去山跤鄉，我無法度阻擋伊。毋過，遺憾的是，就佇我趕出門咧等車的時，一台箱仔車佇公車牌頭前停落來，四五个穿西裝的查埔人共我圍咧，對我的頭套一个烏色的畚圾袋仔，佇我猶未赴喝聲晉前，我就予怹掠入彼台車載走......",
    "paragraph_id": 1265
  },
  {
    "title": "復活的人",
    "author": "胡長松",
    "text": "」 伊講了的時雖然保持平靜，毋過，我感覺伊的眼神親像綴伊的話語，退去到足深足深的時空背景內底。「怹共妳載去佗？」 「我毋知。總是，是一个挹僻的所在。怹共我軟禁三工才放我出來，嘛毋共我講是誰的主意。怹無共我按怎，毋過，三工了後，我就聽著江文達失蹤的消息。」 「原來是按呢……我真好奇，你拄才講後悔的部分是……」 「就是尾仔我寫予伊的批。第一，我無應該閃避伊。",
    "paragraph_id": 1266
  },
  {
    "title": "復活的人",
    "author": "胡長松",
    "text": "第二，後來醫生共我講，子宮內面的瘤是良性的，所以我最後並無需要共子宮提掉。」 「若按呢講，彼个重病的想像，敢毋是親像約瑟的夢共妳掣向悲慘啊？」 「我毋是按呢想的，閣按怎講攏袂使講是悲慘。我相信這內面猶是有上帝的意思。」 「毋過，妳敢會使共我講，妳是毋是閣底等伊？等伊對彼个消失的歷史時空出現，就親像約瑟重頭佇埃及出現仝款？」  看伊無講話，我繼續講：「妳老實講，妳相信江文達閣活咧，著無？",
    "paragraph_id": 1267
  },
  {
    "title": "復活的人",
    "author": "胡長松",
    "text": "」 李春岫的表情親像我咧問伊一个無應該問的問題，抑是，一个伊根底無按算會回答的問題，這予我感覺著一陣揻心的痛苦。只是經過一陣愖恬，伊講：「我該當講的攏講矣，其實，你才是愛先回答，你敢誠實只是為著江文達的西拉雅故事來的？」 「好，我承認，嘛無全然是。我另外一方面嘛是予文達的批裡的妳的愛情形像吸引來的。」 話講完，我雄雄看著春岫的二逝目屎靜靜掛佇伊悲傷的面。",
    "paragraph_id": 1268
  },
  {
    "title": "復活的人",
    "author": "胡長松",
    "text": "5   彼工暗暝我一直重複做一个夢，夢中我背出「這異鄉的宮殿是命運的監牢，我夆阻隔佇日常的言語之外」的詩句。奇妙的是，我咧背詩的時，意識內面竟然認定彼是我家己所寫的詩句，甚至完全無浮現江文達的任何意念。顛倒春岫的意念真清楚佇夢境浮現。彼是非常純粹的意念，雖然無形影，毋過真清楚春岫「就存在佇河流的前方」的意念，是佮夢裡的水聲同時存在的有確定性的意念。到透早醒來，才發現誠實有水聲。有囡仔佇厝外咧耍水。",
    "paragraph_id": 1269
  },
  {
    "title": "復活的人",
    "author": "胡長松",
    "text": "我起身對窗外看出去，二个囡仔踞佇竹抱跤，以竹葉為船、水缸為海咧演海賊戲。我臆，是春岫怹兜的親成的囡仔。果然，是春岫的阿姊掣囡仔轉來過年。我佇房間內就聽著春岫的姊姊佇客廳大聲喉講話的聲，氣氛連鞭鬧熱起來。我甚至聽著伊用詼諧的聲嗽喝講：「唬！我人佇庄外就佇聽著講有人對伊春岫英雄救美呢！閣彼个英雄規氣就予伊春岫接轉來厝裡就近照顧啊？",
    "paragraph_id": 1270
  },
  {
    "title": "復活的人",
    "author": "胡長松",
    "text": "」所以當我行入大廳，我看伊的面是一陣忍稠咧的好笑的表情，伊佮月里姨當咧縛肉粽，大廳中央峙〔tshāi〕一个衫仔架，衫仔架頂懸吊粽捾，粽捾下是炒土豆的秫米、鹹卵仁、爆過的三層肉、蝦米佮香菇。外口壁邊的大灶裡已經有粽咧sa̍h，芳味飄入室內。春岫的姊姊夯頭看我。「唬！予我驚一趒呢！」 「失禮！妳一定叫是我猶倒佇眠床袂振動。」 「就是啊！嘛無看你吊一條繃帶仔按呢行出來，袂輸一仙木乃伊咧，哈哈！",
    "paragraph_id": 1271
  },
  {
    "title": "復活的人",
    "author": "胡長松",
    "text": "毋過你毋免驚，嘛免客氣，本姑娘的房間本底就時常提供民宿服務，頂回閣有一个外國來的親像大猩猩彼款的動物蹛入來，阮小妹嘛是共伊款待甲四是四是，親像你這種二枝跤的木乃伊當然更加無問題啊，哈哈！」 然後春岫的姊姊共我講伊叫做春美，已經嫁去港市幾落年，伊是佇一間餐廳做空課，怹翁是一个「工程師」。我問伊是啥物「工程師」，伊回答：是駛怪手做工程的彼種，「哈！講『工程師』較好聽哩！",
    "paragraph_id": 1272
  },
  {
    "title": "復活的人",
    "author": "胡長松",
    "text": "」後來伊對我解說，伊講的彼个「大猩猩」是外國來的人類學者，佇遮嘛蹛過一站。我心內對這个初見面的查某人真有好感。熱情、開朗、樂暢，假若全世界的悲傷嘛袂對伊造成威脅。伊捧茶予我啉，然後對我講其實庄跤的生活是足無聊的，毋過伊有提繡花線轉來，若是我無代誌做，伊願意教我繡花……春美的講話予規間厝充滿笑詼的氣氛。想袂到，彼个「悠情山野觀光協會」的劉武雄佇按呢的笑詼的氣氛中雄雄出現。「請問，李總幹事敢有佇咧！",
    "paragraph_id": 1273
  },
  {
    "title": "復活的人",
    "author": "胡長松",
    "text": "在下是悠情山野觀光協會的會長劉武雄。」 劉武雄特別揪懸、放軟、故意欲表示好感的聲調，佮伊油洗洗的平頭真無鬥搭。「無佇咧哦！」春美講。劉武雄用謹慎的眼光看我：「喔，這位先生面熟面熟，咱親像捌見過。」 「嗯。彼遍佇教會。」 「喔，著、著！我想起來！是按呢，歹勢，這是一个畫展的開幕酒會，特別欲來邀請李總幹事佮各位朋友光臨！」伊共手裡的帖仔抵過來：「是賤內的畫展，佇蓮花鎮的洛可可畫廊。",
    "paragraph_id": 1274
  },
  {
    "title": "復活的人",
    "author": "胡長松",
    "text": "現場有邀請名家的Violin演奏，閣有縣府官員佮地方議員，總講一句，若各位會使賞光，是賤內佮在下莫大的光榮啊！」 伊離開了後，月里姨講，伊這世人毋捌聽過人按呢講話。本底春岫看著帖仔隨就表示伊無興趣，毋過後來經過眾人互相探聽，竟然有袂少庄內的人攏收著劉武雄親手送去的帖仔，知影以後，愈想愈奇怪，以穆幹事做頭的意見就主張去參加。「閣按怎，嘛欲探看怹是咧變啥蠓！」聽講穆幹事是按呢講的。",
    "paragraph_id": 1275
  },
  {
    "title": "復活的人",
    "author": "胡長松",
    "text": "彼場畫展佇舊曆二六開幕。實在講，以我這種身份閣帶傷，應該是愛避免的，毋過我好賢的毛病發作，就頭犁犁對春岫表達想欲去的意願。暗頓了，春岫招我單獨佇埕外的粿葉樹跤坐，講伊有話欲勸我。天頂是拄出的月眉。「我認為以你的身份，現階段無應該出外。」 「我會注意。天反冷矣，我會用頭巾共頭殼額仔掩起來，按呢無人看會著彼个記號。另外嘛會戴一个喙罩。我相信無人看會出來。",
    "paragraph_id": 1276
  },
  {
    "title": "復活的人",
    "author": "胡長松",
    "text": "」 「我是欲共你講，這站確實有奇怪的人佇咱庄內底出入，敢是針對你，愛閣觀察……總是……」 經過一陣恬靜了後，伊講：「總是愛細膩。其實我昨昏對你講遐了後，心內嘀嘀嘟嘟，規暝睏袂好勢。我希望你毋通誤會，我會講遐，只是因為……」 「我並無誤會啊。」 「我咧想，你該當緊轉去才好，恁厝裡可能對你真煩惱哩！人攏該當保惜家己的性命。」 「會啊。我嘛想過矣。一寡代誌想清楚了後，我就會轉去。",
    "paragraph_id": 1277
  },
  {
    "title": "復活的人",
    "author": "胡長松",
    "text": "而且經過昨暝，我對江文達親像愈理解矣！」 我按呢講的時，假若聽會著家己的心肝咧phok-phok跳，面有一陣熱。「妳講『人攏該當保惜家己的性命』，我想嘛是。妳一直無嫁，就是底等伊敢毋是？就親像以色列咧聽候約瑟。」 「才毋是。我只是猶咧後悔。我主要是欲講，規件代誌無應該佮你有關係。若無，我的後悔會愈大。」 「我只是想欲透過小說講妳其實猶是咧愛伊。」 「哦誠實的嗎？你有夠天真。",
    "paragraph_id": 1278
  },
  {
    "title": "復活的人",
    "author": "胡長松",
    "text": "」 伊的面無張持漲紅，目睭斡對別位去。「我毋是天真，我只是佮妳仝款相信伊猶袂死。尚無，愛予江文達心內的西拉雅用某一種有性命的形式翻轉啊！」翻轉，我本底欲講「復活」，毋過若按呢親像暗示江文達死矣，所以我無講「復活」。佇風吹粿葉樹的聲湧裡，春岫的眼神斡轉來，閣一遍直直看入我的目睭，親像佇聲湧內面律動。我雄雄感覺，彼就是江文達捌看過的目睭，而且佇這二蕊目睭裡，親像有江文達猶活咧的真實的存在。",
    "paragraph_id": 1279
  },
  {
    "title": "復活的人",
    "author": "胡長松",
    "text": "我繼續講：「我會轉去，只要……」 「只要按怎？」 「只要你這馬共我講，江文達是毋是可能猶活咧？」 伊猶是對我搖頭。伊的表情親像咧傳達一个複雜的答案。「伊猶活咧著無？」 半暝，我一个人坐佇大廳，日時縛的粽攏sa̍h好矣，規間厝攏是肉粽芳，予我想起囡仔時佇番仔厝的過年。我想起彼時，倚海的番仔厝故鄉閣有曝烏魚乾的味。「喂，少年家，『奇摩子』無好哦！失戀啊？」春美行入來，按呢講。我用苦笑的面看伊。",
    "paragraph_id": 1280
  },
  {
    "title": "復活的人",
    "author": "胡長松",
    "text": "「其實我偷偷仔共你講啦！我知影阮春岫小妹佮意你neh！」 「才無這款代誌咧！」 「哪會無？唉啊，我共你講啦，親像阮西拉雅古早是母系社會，較早，查某人佮意佗一个查甫麻達，拖去樹林就天雷拍動地火矣，隔工袂合，就講拜拜，自然閣阿沙哩，嘛無遐濟煩惱呢。哈哈！我共你講，我用鼻的就知矣，伊佮意你啦！後遍Toepaupoe Lakkang，你愛共伊對韆鞦抱落來喔！」 「無啊。伊無理由佮意我。",
    "paragraph_id": 1281
  },
  {
    "title": "復活的人",
    "author": "胡長松",
    "text": "」 「唉，若是你這號查甫人實在無可取。攏大人大種矣閣按呢戇嘟嘟，姊姊問你，愛就是愛，閣需要啥物理由，愛情閣需要啥物理由啊？緊，只要共伊講你愛伊，勇敢共伊拖離開無實際的幻夢啦！」 「毋過我佮伊講好矣，我無偌久就會離開這个所在。」 我按呢講的時，風嘛吹過埕裡的粿葉，粿葉大大的樹葉發出phiak-phiak-phiak的叫聲。「按呢就掣伊走，掣伊走啊！」 \fVII     春雷 1 溫柔的春雷降臨山谷。",
    "paragraph_id": 1282
  },
  {
    "title": "復活的人",
    "author": "胡長松",
    "text": "我第一遍見識著江文達所講的彼種佇一層過一層的山谷之間盤踅的雷聲。予風吹落的樹葉嘛假若佇樹林的縫裡的暗藍色雷聲之中盤踅。我佮穆幹事閣有莊老師坐上春岫的白色本田。伊選擇一條我無熟似的產業道路，講會使對山嶺的西北面直接盤到蓮花鎮。我肩胛頭的痠痛已經好真濟矣，照醫生所吩咐，若是無遐爾痠痛，對頷仔頸共手骨吊咧的繃帶就毋免閣用，按呢我就得著活動的基本敨縛矣。",
    "paragraph_id": 1283
  },
  {
    "title": "復活的人",
    "author": "胡長松",
    "text": "莊老師坐佇頭前，我佮穆幹事坐佇後面，穆幹事看窗外浸佇小雨裡的樹林，開喙對我講，怹家族百年前來到七層嶺的時遮就已經有部落矣，毋過目前竟然有一大塊部落的土地閣劃佇國有的山林保留地，這站佇內政部工作的朋友共伊講，有聲音講欲共遮的土地變更做學校用地，按算劃入某一間國立大學做實驗林場，伊懷疑代誌無遐爾單純。",
    "paragraph_id": 1284
  },
  {
    "title": "復活的人",
    "author": "胡長松",
    "text": "因為怹穆家的竹林地佇較倚山跤的所在，是一般的農地並毋是山林保留地，所以消息靈通的財團已經先一步踏入來矣，這表示伊彼个朋友所講的代誌是非常有可能的。伊甚至憢疑所謂「學校用地」的變更只是予財團較好低價買賣的一个過渡的手段爾爾，一旦土地進入怹的手裡，紲落來的故事就無一定佮啥物國立大學有關係矣。這是伊位長年觀察K黨的土地政策所進行的推論。",
    "paragraph_id": 1285
  },
  {
    "title": "復活的人",
    "author": "胡長松",
    "text": "按呢，伊才講出伊「除了抗爭，退無死所」的綠林軍行動理念的結論，絃外之音嘛用這个理路，對我因為參加伊以綠林軍的隊伍為名的健行踏查所致的「出師未捷」的意外，做出心理上的安慰佮掰會。「所以你的受傷，對阮的綠林軍來講，根底就是：『不待鳴鳩終日喚，已看秧馬帶泥行』啊！」最後，穆幹事展現出伊過去成做中學教師的古文教養，對我按呢講。「啥物『秧馬帶泥行』？完全就是伊阿典哥用身軀去山頂『犁田』嘛！",
    "paragraph_id": 1286
  },
  {
    "title": "復活的人",
    "author": "胡長松",
    "text": "『老輸──』」莊老師位前座斡頭過來，伊共尾兩字拖長，用伊一貫對穆幹事的詼諧口氣按呢講。「佳哉，這隻『秧馬』看起來已經好真濟矣，這馬是『勇馬』矣，哈哈。」 阮佇蓮花鎮的一間古雅有烏瓦的洋樓頭前停車，講是較早日本時代的「街役場」改修的文藝會館，拄好是雨小歇的雨縫時間，阮才一行落車，吳阿基先生遠遠就偃腰行禮tshînn倚來，講伊已經佇遮等一睏矣。",
    "paragraph_id": 1287
  },
  {
    "title": "復活的人",
    "author": "胡長松",
    "text": "「喂，我共你講，伊小等若叫你辦啥物民政府旅行文件，偌濟錢拄偌濟錢，千萬莫插伊！」莊老師行佇我的身邊按呢細聲共我講。我擔一下肩講：「嗯，我本底就無錢。」 彼个吳阿基穿甲非常正式，西裝佮領帶攏無欠席，假若伊就是畫展的主人。伊可能看出眾人眼內的疑問，主動解說：「是按呢啦，因為武雄會長彼工講欲介紹朋友佮咱熟似，所以我就愛穿較整齊咧！」 「武雄會長？你這馬嘛叫伊叫甲親戽戽矣嘛！」莊老師當然無放伊煞。",
    "paragraph_id": 1288
  },
  {
    "title": "復活的人",
    "author": "胡長松",
    "text": "「喂，就是啊，阿基兄，對方是誰咱猶毋知的呢！」穆幹事看起來嘛是無真理解的面。「話袂使按呢講，各位，咱做大代誌的人，袂使予小節拘束。總袂使人欲共咱紹介，咱煞白白放棄宣揚咱出頭天理念的機會嘛！」 「出頭天？我看你是『出透天』欲做美國人吧？」 「莊老師，妳按呢講就無意思矣！」吳阿基的面色嘛無客氣起來。「哼，你才是閻羅王講話──鬼聽有咧！」莊老師嘛無咧客氣。",
    "paragraph_id": 1289
  },
  {
    "title": "復活的人",
    "author": "胡長松",
    "text": "佇怹猶未冤起來晉前，劉會長佮伊的牽手劉夫人就出現佇門口。劉夫人穿一軀烏色套裝，圍一條絲仔巾，非常優雅溫柔對阮微笑。劉武雄胸仔結鮮花，滿面春風佮逐家握手。才相借問二句，就講因為無閒，請阮家己先四界行行看看。「想袂到，彼个劉夫人生得閣媠閣有氣質！」穆幹事按呢講。「我看，是你鼻著伊特別為恁這款查甫人噴的芳水敢毋是？」莊老師的聲冷冷，有明顯的鼻音。「啥物叫做『阮這款查甫人』？」 「哼你心內有數啊！",
    "paragraph_id": 1290
  },
  {
    "title": "復活的人",
    "author": "胡長松",
    "text": "」 規个會場門口攏是祝賀的鮮花，頭銜是企業董事長、各地方議員、畫會、校友會等等，開幕的茶會猶未開始，人就已經真濟，阮佇劉夫人的作品頭前那行那看。作品大約攏是水墨，嘛有運筆特殊的書法。",
    "paragraph_id": 1291
  },
  {
    "title": "復活的人",
    "author": "胡長松",
    "text": "開幕儀式開始，阮揣後排的椅仔坐落，中國古琴的演奏了後，是畫界某頭人王大師對劉夫人的藝術境界的紹介，先是一段場面話，了後伊用中文開始講：「翁雪霞女士的水墨行筆清雅，不論花鳥、山水、人物都透露出她是用人生的體會在孕育她的畫面，她的畫風師承虛石一派，簡單講就是活潑清新，富於動感，又極富個性和裝飾趣味。",
    "paragraph_id": 1292
  },
  {
    "title": "復活的人",
    "author": "胡長松",
    "text": "此屬海派中獨樹一幟，既注意物性又注意畫面的節奏和章法上的新穎，因此其畫能超然象外，耐人尋味，而翁雪霞女士表現得特別出色，可說是虛石的傳人，總之就是一種靈氣。另外，她的書法尤其精到，大家可能不知道，她可是秦孝乙老太師的入室弟子，她師承那一手『秦體』字，置篆於行體，既有剛勁而又富動律，秦老太師生前多次公開讚美她，說她收下這個弟子，後傳有人，可以死而無憾了。",
    "paragraph_id": 1293
  },
  {
    "title": "復活的人",
    "author": "胡長松",
    "text": "」 尚尾這句一講了，台仔跤tih-tih-tu̍h-tu̍h交談起來。顯然伊講的秦孝乙老太師是一个大人物。我共身邊的穆幹事講，我假若聽過彼个老太師的名。伊講：「誰無聽過？前獨裁者的私人祕書，遺書的代筆者，國家博物館的館長！你敢無聽過：『實行三民主義，光復大陸國土，復興民族文化，堅守民主陣容』？」 「當然有啊！做兵的時的晚點名攏愛喝的口號。」 「彼就是伊寫的，佇獨裁者遺書摘出來的。",
    "paragraph_id": 1294
  },
  {
    "title": "復活的人",
    "author": "胡長松",
    "text": "」 「喔，就是伊喔！」我雄雄想起我的丈人嘛捌佇啥物場合提起伊，心內就一陣講袂清的絞疼。阮私下交談的時刻，王大師嘛講煞矣，一陣噗仔聲，換某中年議員上台。「家父和翁家也算是世交了，正好我本人又和劉武雄先生是多年老友，所以很榮幸能在這裡講二句話。家父承蒙翁女士的老太翁栽培，他一直念茲在茲，說翁老是我們蓮花鎮真正名門的典範，要我們這些晚輩來學習。",
    "paragraph_id": 1295
  },
  {
    "title": "復活的人",
    "author": "胡長松",
    "text": "這也就是為什麼在蓮花鎮，只要我們一說起翁家，無人不肅然起敬，今天的畫展，見更證了翁家是書香門第、以詩禮傳家的優雅典範......」 「這蔘仔氣，擋袂稠。」 穆幹事無掩崁伊的厭僐。我斡頭看坐伊邊仔另外一爿的莊老師佮春岫，假若開真大的氣力維持面部表情的平靜。顛倒是彼个吳阿基，無就座，徛佇某一个角落用親像業務員的肢體語言咧佮人低聲講話。「彼个劉武雄叫咱來遮，純粹是對咱示威的爾爾。",
    "paragraph_id": 1296
  },
  {
    "title": "復活的人",
    "author": "胡長松",
    "text": "」 想袂到穆幹事的這句結論，後來甚至有閣較具體的發展。當開幕的來賓致詞結束、進入茶點時間了後，阮完全無意思欲留落來，結果，當阮四个人行到門口，煞予幾位穿白siat-tsuh佮西裝褲的男性工作人員擋落來。「劉先生請各位留步，伊佮夫人佇二樓招待室泡茶候駕。」 「阮另外有要事愛辦，真失禮，請恁轉達。」春岫按呢講。",
    "paragraph_id": 1297
  },
  {
    "title": "復活的人",
    "author": "胡長松",
    "text": "毋過遐工作人員完全無按算退讓（雖然面部个表情猶是維持和善親切，就這點來看會予人聯想怹受過某種專業的訓練），拄才開喙的彼个共仝款的話閣講一遍。「豈有此理！」穆幹事用抗議的聲調講：「就講有代誌愛辦，閣硬欲叫阮去，世間有按呢的待客之道？」 「先生你毋通誤會。劉先生按呢吩咐，阮下跤手人嘛是難為。請綴阮行。」 無論啥物推辭攏親像碰著壁仝款，後來春岫講若是傷過激烈拒絕驚仔引起其他的誤會，按呢阮就無啥物選擇矣。",
    "paragraph_id": 1298
  },
  {
    "title": "復活的人",
    "author": "胡長松",
    "text": "只好綴怹行。六七坪大的招待室該當有翻新過，米色佮咖啡色為主的裝潢，閣鼻會著新膨椅的味。茶几頂是插甲真媠的一盆花，嘛有特別僎的茶具。「哈，請坐請坐，借這个時機用這所在招待各位，嘛是借花獻佛，人講落雨天留客，哈哈！」 「劉會長，恁下跤手人嘛真條直，咱就講有代誌愛辦矣！」 阮坐落來，穆幹事按呢講。「閣再講，咱初初熟似，何必遐爾客氣？",
    "paragraph_id": 1299
  },
  {
    "title": "復活的人",
    "author": "胡長松",
    "text": "」 「唉啊，講阮遮下跤手，是確實予人氣心滷命，先教都教袂會，我先會失禮啊，失禮失禮！」劉會長笑頭笑面。阮無話通應，恬恬看伊泡茶。伊共茶一一捧來阮面前，才繼續講：「其實嘛無啥物代誌，就是純粹請各位啉二喙茶爾爾，請！請！這朋友特別寄人提來的冠軍茶，講是高山頂的一級品，恁啉感覺氣味按怎？」 「茶是袂嫼！」穆幹事茶啉落，按呢講。",
    "paragraph_id": 1300
  },
  {
    "title": "復活的人",
    "author": "胡長松",
    "text": "劉會長嘛啉一喙，講：「啊，其實有時咱台灣人講吃茶嘛是相交陪呢，你看，若新婦嫁入門，厝裡序大嘛是透過吃茶來熟似伊，我感覺真心適。今仔日抵好借賤內畫展，捧茶招待各位，哈哈，各位賞面，予我做一回新婦啊！」 「夫人的畫真有意思，有大自然的活氣。」春岫按呢講。「哦！李小姐美言了！阮就是愛大自然。可惜伊朋友傷濟矣，佇會場無閒，無家己聽著，伊若聽妳呵咾，一定會真歡喜。來，茶閣啉，閣啉！」 「劉會長，多謝！",
    "paragraph_id": 1301
  },
  {
    "title": "復活的人",
    "author": "胡長松",
    "text": "毋過阮確實小等有代誌愛先走，較失禮！」春岫講。「著著著，這當然，是我強留恁，我才愛講失禮啊，哈哈，橫直就坐落矣，啉煞才走，啉煞才走！」 室外的雨落一陣歇一陣。晉閣開始落矣。輕輕拍佇窗台親像有人佇遐掖豆仔。劉會長繼續講：「我聽講穆先生為著地的代誌，按算組織一个綠林軍呢！」 「哦？你有聽講？彼是滾笑的話爾爾啦！」 「滾笑罔滾笑，嘛是有壯士的表現佮氣魄啊！佩服！佩服！阿你的跤攏恢復矣hòonn？",
    "paragraph_id": 1302
  },
  {
    "title": "復活的人",
    "author": "胡長松",
    "text": "」 「哼！這你嘛有聽講？彼號毋成傷。」 「唉！穆先生，其實我攏有聽講啦，你山跤彼塊地，是欲編做學校用地呢！時到予政府區段徵收，領無三先，你的跤就白斷的矣！」 「我才毋管伊啥物地，橫直我袂賣。閣再講，伊憑佗一點欲徵收？」 「公益啊！穆先生！這是公益用途的學校用地啊！公益用途是一定會通過的啊！」 「按呢我知矣，你佮遐買主原來是仝條水的。」穆幹事聽著面反紅，氣怫怫一聲雄雄徛起來。「毋是毋是！",
    "paragraph_id": 1303
  },
  {
    "title": "復活的人",
    "author": "胡長松",
    "text": "你誤會矣，穆先生！我只是想講咱既然熟似，我就共聽著的消息講予你聽啊！按呢爾爾啊！無歹意、無歹意！」 劉會長嘛隨綴咧徛起來，手勢請伊坐落。「無歹意？無你講，你這是佗來的消息？」 「哈！穆先生，你冷靜、冷靜啊！我講予恁知嘛無要緊！毋過恁毋通講出去啊。是送我茶的人共我講的啊！」  2 佇回程車頂，穆幹事的口氣憤慨，假若予人弄著的土狗，規身軀的毛攏徛直矣。「攏計畫好的，攏計畫好的！幹！",
    "paragraph_id": 1304
  },
  {
    "title": "復活的人",
    "author": "胡長松",
    "text": "刁工共咱拐去對咱展威風的！」 「就是矣！假高尚閣兼蔘仔氣，哼！」 「恐怖的是，伊哪會知影遐濟代誌？」 「就是啊！袂輸提啥物祕密咧恐嚇咱！」 佇車頂大家攏真憤慨。轉到七層嶺，春岫講伊佮莊老師有其他的行程，拄好穆幹事講伊的竹筍過幾工欲收成，伊愛去竹園巡巡看看咧，閣我對竹筍的種作嘛真好奇，所以就綴穆幹事佇怹兜門口落車。位穆幹事怹兜到竹園是一條挹僻的落崎的產業道路，是對火金姑山谷的路分叉出去的。",
    "paragraph_id": 1305
  },
  {
    "title": "復活的人",
    "author": "胡長松",
    "text": "小雨塊落，阮雨傘夯咧，經過一片野生的竹林。穆幹事講，彼片竹林自伊囡仔時代就有矣，細漢的時，若是盈暗，伊無啥敢家己一个人行，因為竹林會Sī-Suáinn Sī-Suáinn叫，聽著若親像鬼咧哮。伊那行那講：「阮兜自從古早來佇遮就種竹矣，人講倚山吃山，這竹是好寶，會使起厝、做傢俱、做竹籠仔（阮老母足內行的）、做各種日常器具等等，筍仔閣好吃，嘛好賣，會使講是西拉雅山林地重要的農作呢！",
    "paragraph_id": 1306
  },
  {
    "title": "復活的人",
    "author": "胡長松",
    "text": "你看著的這片竹林，是阮取竹母的所在。種竹的人收成了後攏愛翻土整根，有時會留竹母繼續種，有時竹根釘甲傷亂，規个頭愛掘起來重整理，竹母種落愛沃水追肥，袂輸咧顧囡仔咧。阮種竹筍的人尚重土質，也若我，是無底用農藥，彼農藥是毒甲，橫直，阮的筍嘛無欲佮人出國比賽。竹筍咧用的農藥是對根吸收的，一用落，規欉攏是毒，毒甲hām斑鴿嘛毋歇，我哪會敢用？你看阮遮，根底就是野鳥的天堂。",
    "paragraph_id": 1307
  },
  {
    "title": "復活的人",
    "author": "胡長松",
    "text": "有真濟翕野鳥的，時常扛怹遐親像砲管的翕相機來遮翕鳥。其實我嘛捌翕啦，毋過我無砲管，彼鳥仔翕起來細細隻一隻，佮人袂比評之，久來無意思，就無閣痟翕矣。我這馬退休矣，就專心種我的竹筍，其實嘛毋是講欲討趁啥啦，園仔既然是公媽爸母放的，繼續種作較心適啦！」 伊的竹園看著無算細塊，四五分大，是倚山邊的農地，隔一條圳溝是蓮花鎮的庄頭。阮拄才行的路嘛算是七層嶺通蓮花鎮的另外一叉。",
    "paragraph_id": 1308
  },
  {
    "title": "復活的人",
    "author": "胡長松",
    "text": "水圳對面是蓮花鎮的稻田佮蓮子田，有袂少已經坉起來起農舍佮販厝，嘛有佇稻田中央看著假若別莊的。莫怪有人想欲買這塊園。我按呢想。穆幹事佇竹園邊搭一間竹寮仔囥伊的農具，到位了後伊行入寮仔，換雨鞋，披一領塑膠雨幔出來，手裡提一枝掘仔，開始無閒起來。彼个形影予我想起我番仔厝的老爸，無張持，心內有一種感慨。",
    "paragraph_id": 1309
  },
  {
    "title": "復活的人",
    "author": "胡長松",
    "text": "因為穆幹事咧無閒，我就共伊講我四界行行看看咧，伊應講伊連鞭就欲轉去矣，我共講無要緊，我知影路，若伊先走，我才家己行轉去就好。我佇小雨裡順水圳行，那行，那想起囡仔時故鄉的水圳，想起天地遮闊，征途千里，我煞家己一个人茫茫渺渺，成做失去身份的孤魂野鳥，進無步退無路，就隨水流聲浸入悲傷。我坐佇圳邊的石墩頂，有雨的山色佮平洋攏暗矣，規群的夜婆佇氆暗的樹影之間亂飛。",
    "paragraph_id": 1310
  },
  {
    "title": "復活的人",
    "author": "胡長松",
    "text": "欲過年矣，遠遠平洋中的人家厝，年節的鑼鼓炮聲穿過稻田來到跤下，幽幽微微，現圳邊田嬰嘛無受人間喜氣感染。",
    "paragraph_id": 1311
  },
  {
    "title": "復活的人",
    "author": "胡長松",
    "text": "我煞無張持想起彼个莫名其妙的官司，想起心雅佮伊的爸母因為彼个官司對我的鄙相〔phí-siùnn〕，進一步想起彼个鄙相內底，閣有對我人格的無信任佮對我故鄉人情的看輕（甚至彼，一向是我家己先看輕的），我就佇亂慘慘的夜色中假若麻糬仝款哮起來，哮煞，回頭看七層嶺暗暝假若鳥岫盤蜷〔puânn-khûn〕的山勢，黑髮山煙霧濛濛，想起山林野友村夫的面容，第一遍認真考慮，飄搖的人生不如徙來這新岫安居啊！",
    "paragraph_id": 1312
  },
  {
    "title": "復活的人",
    "author": "胡長松",
    "text": "我行轉去到竹園的時已經真晚矣，產業道路並無路燈，暗微挲貓，我想穆幹事該當是走矣，毋過猶是對園仔內喝伊。喝伊三四聲，伊無應，的確是走矣，我想。結果一行倚，才發現園仔邊停一台貨車，聽著我的喝聲，貨車邊的草埔有寡動靜，然後，我看著一个人跳上車，貨車的Iân-gín發動，大燈拍to̍h矣。我勉強佇tshînn目的車燈裡看清楚坐佇駕駛座的人，是一个瘦梭的中年人的面，我看伊，伊嘛掠我金金相，眼神真歹。",
    "paragraph_id": 1313
  },
  {
    "title": "復活的人",
    "author": "胡長松",
    "text": "當我進一步閣行倚，伊的車起磅，大聲摔一下就駛上過溝的橋，對蓮花鎮的方向phú去。這時我鼻著竹園內一陣臭味。目睭佇烏暗中重頭適應了後，我才發現，彼个人共廢土倒佇山跤穆幹事怹兜的竹園，應該是受著工業污染的彼款廢土！我隨就佇盈暗濕澹的山林道路跑走起來。3 轉去部落的路是上崎的路，我才走無三步就喘phih-pheh，小歇的時，有機車對我的後壁來，佇我的身邊停咧。我看，是吳阿基。「按怎啊！你哪會佇遮？",
    "paragraph_id": 1314
  },
  {
    "title": "復活的人",
    "author": "胡長松",
    "text": "」 「緊咧，有人共工業廢土倒置穆哥怹兜的竹園！」 「啥啊！遮夭壽骨！我拄才騎過煞無發現！」 「暗摸摸，你凡勢袂注意著。」 按呢，伊講伊拄好欲過去穆幹事怹兜，就順紲共我載。阮一到位，吳阿基佇門口喝比我較代先：「阿鏢仔！緊緊！死矣！有人共廢土倒置你的竹園啦！鏢仔！緊來去看覓咧！」 「啥物啦！過年過節，死死咧叫！」穆幹事闖出來。「死矣啦，這个少年家講的，有人共工業廢土倒佇恁兜的竹園！」 「誠實的？啊幹！",
    "paragraph_id": 1315
  },
  {
    "title": "復活的人",
    "author": "胡長松",
    "text": "」 按呢，七喝八咻，庄內一群人手電提咧，就闖去到穆幹事的竹園。眾人徛佇竹園邊的小路 ti-ti-tuh-tuh。「我拄離開都猶無發現，明明是針對我來的！」 「就是毋，毋是單純的偷倒廢土，你看，規園，逐欉竹母四圍閣毋知灌啥物毒物入去。味是歹鼻甲按呢！」有人共手電照佇種竹的土堆，澹澹一跡一跡。手電所照，竹林中是一炰一炰的烏色廢土，閣有奇怪的化學土漿的臭味佇濕氣裡湠開。穆幹事喝講：「幹怹娘禮仔！",
    "paragraph_id": 1316
  },
  {
    "title": "復活的人",
    "author": "胡長松",
    "text": "安呢我的竹仔是欲按怎活？拄才欲收成的筍仔，怹娘咧，到底是誰？」 「夭壽喔！」 「嵌畚箕仔！這會吃得的物件啊！」 穆幹事的幾落个親成嘛佇眾人其中。「天鏢啊！你看！你是到底去惹著啥人啊？俺娘禮仔喂！干焦這土全部欲重翻過，命愛休去。」 「啥物重翻爾？規園的土我看愛車去摒才著直矣！彼筍仔欲生會好，是尚重土質的喔！」 「你遮筍仔，我看嘛毋通吃矣。有毒！有毒！」 穆幹事喙裡一直咧踅踅念：「幹怹娘禮仔啦！",
    "paragraph_id": 1317
  },
  {
    "title": "復活的人",
    "author": "胡長松",
    "text": "幹怹娘禮仔啦！阿典，我問你，你敢有看著啥？有無？你有看著啥無？」伊面綠落來親像予雷唚著，閣假若氣甲欲痟去。「有一台貨車，發財仔，我到位就隨駛走矣！」 「啊你有看著人無？」 「無，傷暗矣，我無看著人。」我講白賊。我想著我若做干證，按呢我的身份就出破矣。「我無看著人。」按呢講，予我心內非常虛弱。穆幹事聽我按呢講，絕望矣，繼續操：「幹怹娘禮仔啦！幹怹娘禮仔啦！一定愛報仇！報仇！揣怹算數！",
    "paragraph_id": 1318
  },
  {
    "title": "復活的人",
    "author": "胡長松",
    "text": "」那講，那對暗sô-sô的草寮裡揣一枝掘仔出來，佇竹母邊的土炰掘二下，位內面挖一把土倚佇面前鼻。鼻了，喝一聲：「這聲害了了矣！酸甲若尿桶！若破尿桶咧！啊幹！」 「啊你想是誰咧？」有人問穆幹事。「我看，八九分是遐想欲買地的人下的毒手！」 「喂！飯會使烏白吃，話是毋通烏白講呢！這款無證無據的話。」穆幹事的叔伯兄弟天成仔按呢講。「天成仔！我講的話是有損盪著你矣？損盪著你矣是毋？",
    "paragraph_id": 1319
  },
  {
    "title": "復活的人",
    "author": "胡長松",
    "text": "」 穆幹事共伊的叔伯兄弟穆天成的衫仔領掠咧，目睭袂輸欲火燒埔紅吱吱。眾人對中央共怹拆開.......有人報案矣，派出所的警察車熠咧熠咧來矣。「敢有看著是誰？」警員問。「無，無看著！」有人替我講矣。「敢有發現啥？」 「講有一台貨車，發財仔！」 「啥人看著的？」 「伊啦！阿典仔！」眾人的手指對我遮來。警員共手電照佇我的面：「你看著的？發財仔？」 「嗯！發財仔！」 「你敢有看著駛車的人？",
    "paragraph_id": 1320
  },
  {
    "title": "復活的人",
    "author": "胡長松",
    "text": "」 「無，彼時陣已經暗矣。」 「阿你是？」 「阿典啦！阮朋友，拄才我掣伊來行行咧，伊講欲四界看看咧，我先走矣，伊轉來經過才看著的。」穆幹事按呢講。「按呢阿典先生，你小等咧綴阮轉去所裡做一个筆錄。」警員按呢講。「免啦！伊身軀帶傷佇咧，無方便，我遮整理一下，明仔載，我家己才過做筆錄就好。」穆幹事可能想起我的顧慮，按呢接話。",
    "paragraph_id": 1321
  },
  {
    "title": "復活的人",
    "author": "胡長松",
    "text": "「阮毋是刁工欲揣麻煩，因為你是親目睭看著的證人，所以這二工有閒的時，猶是請你做伙來所裡一逝。」 手電耀佇我的面的時，我感覺假若予尖揻佇面。我想，我的面色一定足歹看的，毋過，警察先生並無繼續講啥物。春雷閣彈矣，佇山嶺之間來來去去，這回聽，遂親像佇竹園裡有一種慘叫的回聲。紲落，大雨來矣，眾人佇雨聲裡漸漸恬落來，ti-ti-tuh-tuh四散矣。",
    "paragraph_id": 1322
  },
  {
    "title": "復活的人",
    "author": "胡長松",
    "text": "佇春雷佮春雨降臨的夜暗竹園，這馬偆我、春岫、莊老師、福信哥佮親像予雷摃著的穆幹事。春岫提雨傘欲予穆幹事夯咧，毋過穆幹事講毋免，面失去表情，據在雨沃，頭犁犁行入去竹園。伊提彼枝掘仔遮掘一下，遐掘一下，失神失神，嘛毋知欲共遐廢土掘去佗，紲落閣行去圍佇竹母四圍的土堆頭前，遮掘一下，遐掘一个，一寡著欲收成的筍仔，予伊位土堆裡掘掘起來。人按怎叫伊，伊攏毋應。最後，伊撐佇其中一欉竹仔坐落來。",
    "paragraph_id": 1323
  },
  {
    "title": "復活的人",
    "author": "胡長松",
    "text": "福信哥細聲佇阮面前講：「毋知是啥人遮呢失德，我咧想，敢有可能是水亞講的，佮賴鐵有關係的彼个惡勢力誠實來矣？這有淡薄親像是怹的手路。我想，我轉去會隨發一个新聞出來。惡質！實在傷惡質矣！恁想看覓咧，連鞭就是二九暝矣，敢講按呢的一片竹園嘛毋放伊煞？」 「著啊，予人感慨的是，二十冬來，代誌無啥物改變。」春岫按呢講。「想袂到，彼雙邪惡的手，猶是對平洋伸來到咱的山嶺矣。",
    "paragraph_id": 1324
  },
  {
    "title": "復活的人",
    "author": "胡長松",
    "text": "」 第二工下晡，我坐穆幹事的鐵牛仔，做伙去蓮花鎮的派出所做筆錄。猶是屑屑仔雨。這是我離家以來，第一遍共我的身份顯露佇日光下。我的心內非常不安，相對庄跤派出所過年喜氣的氣氛，彼个不安是真唐突的。派出所裡無幾个人，拄巡邏轉來的，坐佇一塊大茶桌的四圍泡茶。承辦的警員是一个少年家，毋是前日彼二个，假若是拄好才輪著伊做的，佇事務桌邊仔揪二條椅條仔請阮坐咧，伊就拍開電腦開始越那問越那拍筆錄。",
    "paragraph_id": 1325
  },
  {
    "title": "復活的人",
    "author": "胡長松",
    "text": "我照怹吩咐共身份證紮來，提出來予伊登記。敢會予伊發現我是失蹤人口？我一直煩惱這件代誌 毋過伊只是照身份證的資料拍，並無講啥物。然後，我就共彼工講過的情形，詳細閣對伊講一遍。伊的電腦無熟，拍字真慢，毋過慢嘛好，予我佇不安中沓沓仔沉靜落來。「葉先生，你敢有看著彼个駛車的人的面？」伊看我，按呢問。穆幹事嘛看我，假若期待我提供啥物新的線索。毋過，我心內的驚惶予我閣一遍對怹講白賊。",
    "paragraph_id": 1326
  },
  {
    "title": "復活的人",
    "author": "胡長松",
    "text": "──佇警察的面前、佇受害者的面前、佇成做辦案證據的筆錄頂面，我用真大的氣力講白賊。毋過這个氣力，捌人是看袂出來的。我感覺虛弱甲親像破病矣，一路攏無法度講話。我一路聽鐵牛仔的大粒輦軋〔kauh〕過濕濕的點仔膠路的彼个si̍p-si̍p-si̍p的聲音。規路，穆幹事嘛恬恬。我轉去到春岫怹兜已經是暗暝。",
    "paragraph_id": 1327
  },
  {
    "title": "復活的人",
    "author": "胡長松",
    "text": "春美的二个囡仔猶未睏，佇廳內外走來走去，加添袂少年節的氣氛，毋過我佮春岫佇飯桌頂無話通講，連平時愛滾笑的春美嘛真恬靜，佮芳貢貢的刺薯排骨湯形成對比。雨一直無停，雨水對砛簷叮叮咚咚滴落來。食飯飽，我坐佇砛簷跤的椅條看山林的雨景，春岫嘛靜靜坐落來。「我無講實話。」我共春岫講：「我其實有看著彼个人的面。實在真見笑！",
    "paragraph_id": 1328
  },
  {
    "title": "復活的人",
    "author": "胡長松",
    "text": "」 「喔……」 「我咧想，是因為失去身份，拄才，我hām講實話的勇氣都無，hām講一句實話的能力都失去矣！」 「其實你嘛毋捌伊，就算看著面，嘛無意義。另日才閣共穆哥講就好。」 「彼無仝。」 我發現春岫的面色沉落來。我繼續講：「我一直咧讀江文達的彼首詩，有一句話，伊寫講：『我夆阻隔佇日常的言語之外』，本底我一直讀無，毋過今仔日佇路裡我就暗愖，阻隔佇日常的言語之外的，就是人的白賊吧！",
    "paragraph_id": 1329
  },
  {
    "title": "復活的人",
    "author": "胡長松",
    "text": "」 伊假若有感受著我心內的虧欠，用同情的眼光看我，過一陣了後，無張持吐一个大氣： 「唉！共你講嘛無要緊……」伊的聲藏佇雨滴裡，假若欲予風吹去：「其實你頂擺讀著的詩可能是文達伊家己投稿的。我後來閣有佇舊報紙揣著幾首。最後伊就無閣有消息矣。」 我驚一趒。伊講的代誌予我無話通應。「其實我時常咧想，我敢會甘願江文達只是一个軟弱的人？",
    "paragraph_id": 1330
  },
  {
    "title": "復活的人",
    "author": "胡長松",
    "text": "伊若是軟弱的人……」 「伊若是軟弱的人……」春岫最後無共話講了，伊夯頭看我，我毋捌看過伊的悲傷遐呢深。VIII     塑造 1 彼幾暝的雨直直無停，我佇雨聲所守衛的夢境邊界反來反去。一直到二九彼工，拍氆仔光的禮拜日透早，才予假若湧摃來的疲勞吸入夢鄉。佇迷茫的夢裡，我的意識猶浸佇悲傷內面，奇妙的是欲醒來晉前，眠床邊假若有一團人影對我威嚴講話：「你是按怎毋來揣我？",
    "paragraph_id": 1331
  },
  {
    "title": "復活的人",
    "author": "胡長松",
    "text": "」我驚一趒醒來，天已經大光，雨嘛已經停矣，春美當佇我房外挵門，問我敢欲做伙去教會，伊早頓已經僎好矣，叫我起來吃。吃早頓的時，我問伊透早敢有入來房間，伊笑笑講：哪有可能？山谷教會的禮拜，因為是新春節期，村裡有袂少出外人會轉來，春岫輪值司琴，已經先過去準備矣。落過雨的山林是特別的青綠，樹根濕濕的土泥頂懸有夜雨拍落的老葉，毋過樹枝的新穎嘛假若佇一暝之間茁〔puh〕芽，鳥隻佇野薑芳味的風裡啼叫。",
    "paragraph_id": 1332
  },
  {
    "title": "復活的人",
    "author": "胡長松",
    "text": "出日矣，日光透過樹葉耀佇樹林。照講我該當為這面前萬物各色的生長歡喜的，毋過並毋是按呢，我假若猶游離佇山林的青翠之外，猶袂對前一暝揣無厝岫的悲傷內面回魂。鄉愁？我按呢愖〔sīm〕。受傷了後我有一段時間無參與詩班，行入去七層嶺教會，我坐佇中排倚窗的柴椅頂懸失神。會友陸續入門，晉前演聖誕劇彼个Uma角色的蕙琴姊妹坐佇我的身邊。伊問我傷敢有較好勢矣，講我看起來假若久病真無爽快。我講可能是因為失眠的關係。",
    "paragraph_id": 1333
  },
  {
    "title": "復活的人",
    "author": "胡長松",
    "text": "會堂裡逐家相借問的聲形成喜樂的空氣，毋過我的眼內只有安靜的日光。我用目光走揣穆幹事，毋過伊並無出現。一定是佇伊的竹園，我想。春岫坐佇講台頂的鋼琴邊，穿伊佇教會時常穿的彼軀棉質的連身裙，日頭對窗外斜照入來，照佇壁頂柴質的十字架，嘛照佇鋼琴佮伊的身軀，伊頷仔頸的彼條古樸的紅色、黃色、藍色琉璃珠串的旆鍊嘛金熠熠反光。日光當中，春岫的面有一種講袂清的神祕的媠。",
    "paragraph_id": 1334
  },
  {
    "title": "復活的人",
    "author": "胡長松",
    "text": "主會的長老宣召了後，眾人安靜落來，春岫用一段鋼琴開始禮拜的聚會。伊的琴聲是用簡單的幾个下行音符開始，親像風吹過霧中的樹枝，這个起頭親像毋是咧講話，是佇寬寬仔的呼吸之中等待，幾節了後，沓沓仔精神、清醒。連鞭我聽出來，是我前一站唱過的〈至好朋友就是耶穌〉的變奏……至好朋友就是耶穌，擔當罪罫佮煩惱，真正咱有大大福氣，萬事攏通對伊討……我佇心內唱，無張持想起春岫所講的話，鼻頭酸微。",
    "paragraph_id": 1335
  },
  {
    "title": "復活的人",
    "author": "胡長松",
    "text": "佇彼工聚會結束了後，田牧師看我精神無好，揣我入去牧師室佮伊講話。牧師室滿滿攏是冊，因為冊櫥仔無夠囥，有袂少疊去佇土跤，佇讀冊桌頭前有二條會客的籐椅，田牧師佮我佇遐就坐。我注意著伊的冊櫥仔裡有托爾斯泰。「田牧師有袂少托爾斯泰。」 「是。有幾本。我是青盲看冊，摸（罔）看。哈！你看過托爾斯泰……喔著著著，我煞袂記你是讀文學的。」 「喔。我嘛是罔看爾。伊的冊我無真捌。",
    "paragraph_id": 1336
  },
  {
    "title": "復活的人",
    "author": "胡長松",
    "text": "」 「其實托爾斯泰有心適的所在，咱有機會才講……我揣你來，是看你精神真嫼，你敢是睏無好。」伊那講，對茶鈷裡斟一甌茶予我。我講：「前幾日的代誌予我失眠。」 「你是講穆幹事的代誌。」 「嗯。」 「我有聽講矣。你按怎想？」 「我是咧想，人的世界敢誠實只是人吃人的世界？」 「哦？」 「當然毋是干焦針對這項，實在，有寡代誌講無路來……」 伊的表情咧等我繼續講落。",
    "paragraph_id": 1337
  },
  {
    "title": "復活的人",
    "author": "胡長松",
    "text": "「毋管按怎，我對彼件代誌完全無幫贊，我只是完全的失敗者。」我講。其實我咧暗想的是，放殺身份已經予我關入一个無人理解的籠仔，予我hām簡單的實話都無法度對相信我的朋友講──我已經失去成做人的基本。「我毋知欲按怎講起。」我只會使按呢嚅。田牧師用堅定閣溫柔的目睭看我。「喔，袂要緊，我淡薄仔會使體會。",
    "paragraph_id": 1338
  },
  {
    "title": "復活的人",
    "author": "胡長松",
    "text": "」 2 田牧師繼續講：「我想起三十冬前做兵的時，我是小小的人事兵，彼時部隊的長官愛我做假記錄，我無允怹，就予怹設計蹧躂，佇眾人面前受侮辱，心內烏暗，感覺失敗。我甚至捌認為活咧無啥物意思。」 「哦？」 「因為心內艱苦，我就趁有閒的時偷偷仔讀聖經，祈禱。我感覺真有效果呢。聖經講，咱人有時稱做智識，反轉做戇，你知無，有時，真理佮自由並無遐爾遠──我揣你來，就是欲共你講關係信仰的代誌。",
    "paragraph_id": 1339
  },
  {
    "title": "復活的人",
    "author": "胡長松",
    "text": "」 「我想，我佮牧師講的真理可能真遠。」 「嘛毋是按呢。你知無，信本身就是神祕的代誌？」 我擔肩。我發現伊的五官真深。伊假若是咧回應我的擔肩，紲落講： 「我是這个部落的囡仔，細漢的時我就洗禮矣，我的阿祖捌替較早來遮傳教的西洋牧師捾過kha-báng呢──雖然已經是幾落代的信徒矣，毋過我並毋是真認真讀道理。",
    "paragraph_id": 1340
  },
  {
    "title": "復活的人",
    "author": "胡長松",
    "text": "阮兜自我捌代誌以來就是佃農，無家己的田地，我的老爸是孤子，去考著消防隊員，伊二十三歲娶我的老母，是教會的人介紹的、隔壁村的散赤人查某囝。怹生阮四个兄弟姊妹，我是排大漢的。我的阿母佮阿媽平時佇附近的田地做穡鬥跤手，一家的生活勉強罔度。我讀國中三年彼冬過年時，府城有一間三溫暖大樓火燒，阮老爸出勤，拍火的時救幾落个烏道的佚迌人出來，毋過伊家己煞佇火場犧牲去，彼時，我的上細漢小妹才三歲爾爾。",
    "paragraph_id": 1341
  },
  {
    "title": "復活的人",
    "author": "胡長松",
    "text": "阮兜本底就無什物錢，阮老爸死了後，得著一筆撫恤金，就有阮老母的一个遠親來鼓舞，講有一个基金，利息足懸，會使投資，阮老母為著予生活較好，就共錢落入彼个基金。結果是一場騙局，幾个月後，報紙報出來，彼个基金破產矣，一先半圓嘛提袂轉來。阮阿媽身體本底就無好，經過這二个打擊就致病過身去。「彼時我問我的老母，阮老爸佮阿媽死了去佗位，阮阿母講上帝疼怹，共怹接去身邊矣。所以我就對上帝真無諒解。",
    "paragraph_id": 1342
  },
  {
    "title": "復活的人",
    "author": "胡長松",
    "text": "佇我的想法，佚迌人是歹人、是罪人，雖然教會內面的傳道共我講，我的老爸為罪人犧牲的義是上大的，伊一定是已經蹛佇上帝的樂園內底──毋過按呢的講法嘛無減輕我對上帝的不滿。我祈禱的時對上帝賭氣講：若是祢欲救罪人犧牲義人，按呢，我毋倚靠祢！所以我hām高中都無考就離開厝、離開教會，我的想法是，阮老母一个愛飼四个傷辛苦，我甘願倚靠我家己的氣力趁錢共伊鬥跤手。",
    "paragraph_id": 1343
  },
  {
    "title": "復活的人",
    "author": "胡長松",
    "text": "「我無愛予厝裡的人揣著，一開始去佇中部揣一寡散工來做，做土水、做板模、做鉎工，攏是小工仔爾，薪水少，雖然有幾擺捌共薪水偆落來的部分寄轉去厝，毋過嘛只是干焦彼幾擺，大部分的情形，我hām家己都飼袂飽。我想，彼是因為我無啥物技術，所以薪水無夠額。按呢，我就去到一間修理車行欲學技術。",
    "paragraph_id": 1344
  },
  {
    "title": "復活的人",
    "author": "胡長松",
    "text": "彼間修理車行的頭家算是對我袂歹，教我功夫、拍薪水予我，閣補貼吃飯，毋過嘛是無夠用，後來，我為著省錢，搬去佮車行內底其他的薪勞做伙蹛，想袂到放工的的時間煞學著跋徼。十跋九輸，我就開始欠人錢，甚至為著欲還遐錢，去外口跋愈大的徼。愈輸愈跋，愈跋愈輸，輸甲還袂起，最後就開始走路。「我四界流浪，閣毋敢引固定的穡頭做，驚予人揣著，所以就有一頓無一頓，甚至開始抾菜市仔收市了後的漚菜葉仔過日。",
    "paragraph_id": 1345
  },
  {
    "title": "復活的人",
    "author": "胡長松",
    "text": "有一暝，寒流來，我翻牆跳入農家的雞寮跤窩咧，閣枵閣寒，一想起過去我的老爸猶袂死的日子，想起面前光景，閣毋知阿母怹過甲按怎，一見笑，目屎無張持就輾落來。就是這个時陣我聽著一聲：『田保羅，你閣毋翻頭？』。雞寮內底的雞嘛同(像)時啼一陣。我斡頭，無看著人。本底叫是錯覺，毋過，因為有叫我的名，閣有雞啼，所以我知影，可能是聽著上帝咧對我講話。",
    "paragraph_id": 1346
  },
  {
    "title": "復活的人",
    "author": "胡長松",
    "text": "我細漢的時就捌聽阿媽講過，上帝有時會對人講話，就親像古早會對撒母耳講話仝款，毋過愛一直到彼遍，我才知影確實有。所以我隨就驚一趒，起身離開彼个所在。結局，才一跳出牆，行無三步，我就感覺頭眩目暗，昏倒佇路裡。「我閣醒過來是坐佇一台利仔卡〔lī-á-khah〕裡，有人拖咧行，我的身軀頂懸蓋［kah］一領衫，應該是咧拖車的人為我蓋的，毋過我無法度翻身，看袂著伊。我想欲講話，毋過虛弱甲講袂出聲。",
    "paragraph_id": 1347
  },
  {
    "title": "復活的人",
    "author": "胡長松",
    "text": "愛一直到入門我才知影伊是一个老歐吉桑，蹛佇一間柴板釘的寮仔裡，彼間厝的壁是魚鱗疊的柴壁，有破孔，風會對隙縫灌入來。壁頂懸掛一个小小的十字架。才一入門，我就聽著一个歐巴桑的聲，喝講：『噯喲，你是去佗位捙這个毋成囡仔轉來？阿你裘仔褪落來共蓋，也毋驚家己寒死？閣有，你利仔卡內面遐家私頭仔咧？』歐吉桑講：『家私我先共囥路邊，這个囡仔可憐。』歐巴桑講：『你就是按呢，萬項都可憐，阿啥人共咱可憐？",
    "paragraph_id": 1348
  },
  {
    "title": "復活的人",
    "author": "胡長松",
    "text": "你遐家私若予人提去，我才看你欲做啥物穡頭？咱是hām一枝鋤頭都買袂起矣你知無？阿閣人昨昏就來吩咐你去鬥跤手，穡頭就咧少矣，你今閣佇遮蕩〔tōng〕，以後看啥人欲倩你？』歐吉桑無應聲，共我抱去伊的眠床倒咧，閣共一領被蓋佇我身軀。我褫開目睭想欲講話，猶是虛弱到講袂出聲。伊講：『你先莫講話，先歇一下。』了後歐巴桑嘛行入來房間，歐吉桑斡頭講：『去共口面雞籠仔裡彼隻雞掠掠來刣，燉〔tīm〕來予這囡仔吃！",
    "paragraph_id": 1349
  },
  {
    "title": "復活的人",
    "author": "胡長松",
    "text": "』歐巴桑的面無歡喜，講：『彼雞最後一隻矣，欲留過年等恁孫轉來才刣的，你晉刣去，咱過年是欲吃啥？你是當做咱足量尚喔！』『唉，你這个查某人，過年才閣講啦，妳也無看這囡仔，瘦閣薄板，跤手冷吱吱，無吃寡營養我看連鞭愛餓死。妳嘛予我拜託一下。若無，就看佇上帝的面子，共彼隻雞刣予伊吃啦！我去焚火。』假若是聽著歐吉桑講著上帝，歐巴桑的面才落軟落來。連鞭，我就鼻著歐吉桑佇大灶焚火的味......",
    "paragraph_id": 1350
  },
  {
    "title": "復活的人",
    "author": "胡長松",
    "text": "當彼个歐巴桑共雞湯捧入來的時，已經無閣是無歡喜的面，伊笑頭笑面招呼我吃，無張持予我感覺伊就親像是我死去的阿媽......彼个時陣我才知影咱人的身軀有『愛』這个物件。當彼个歐巴桑捧雞湯予我的時，我同(像)時嘛體會著我的老爸會入去火場救人的仝一種感情──阮老爸並毋捌遐伊所救的人，就親像歐吉桑、歐巴桑嘛並毋捌我。我想起彼工佇雞寮跤聽著上帝咧叫我，無張持感覺面前的兩个老人假若是上帝派來對我講話个天使。",
    "paragraph_id": 1351
  },
  {
    "title": "復活的人",
    "author": "胡長松",
    "text": "閣過幾工我的身體恢復，就向怹告辭。「轉去厝裡了後，我開始準備聖經學院的考試，然後，就進入聖經學院佮神學院讀冊。」 田牧師講到遮，我感受伊故事內面的溫情，嘛感覺我囡仔時代的故鄉親像來佇面前，目箍燒落起來。我感覺田牧師的目神裡有一種講袂出的神祕佮慈悲，親像佮伊的經歷呼應。「一路過來，我只是了解浪子的心情，我總是用按呢的心情咧牧會。上帝疼咱，伊用伊對咱的疼愛塑造咱。」伊用安慰我的聲調按呢講。",
    "paragraph_id": 1352
  },
  {
    "title": "復活的人",
    "author": "胡長松",
    "text": "奇妙的是，佇伊開喙的是，我感覺伊講的浪子就是我。最後田牧師講伊想欲教我祈禱，我無理由拒絕伊，所以伊共手貼佇我的肩胛頭開始伊的禱詞。佇伊祈禱的時，我感覺親像有熱油流入我肩胛頭受傷的必紃〔pit-sûn〕，燒燒仔湠開，沓沓仔順筋路進入我的全身。我暗中感覺伊是有特殊能力的人。佇祈禱結束了後，我共田牧師講，伊祈禱的時我親像看著頭殼內有一葩電火點著〔to̍h〕。田牧師講彼真正常，無啥物通感覺驚奇的。",
    "paragraph_id": 1353
  },
  {
    "title": "復活的人",
    "author": "胡長松",
    "text": "「你敢閣有感覺著啥？」田牧師按呢問。「我親像感覺有啥物著欲結束矣。」我按呢講。「嘛有新的會開始！」田牧師講。3 「咱盈暗做伙佇百合之家圍爐。」 中晝，春岫佮我做伙行出教會的時按呢共我講。自彼暝春岫共我講遐的話了後，這二工我佮春岫互相的看法假若有淡薄變化，嘛假若透過這个變化，我對伊看我的眼光有一種全新的體會。春岫假若嘛理解著這一切，用一款過去毋捌有的氣口對我講話，親像我的身上這馬有一个新人。",
    "paragraph_id": 1354
  },
  {
    "title": "復活的人",
    "author": "胡長松",
    "text": "只是，伊敢了解，這个新人，開始用一種伊毋捌理解的態度塊面對伊？「做伙圍爐，我想你袂拒絕吧？」春岫用一个坦然、純潔的口氣講。伊的眼神共我當做干焦伊所知影的彼个新人──彼个新人，佮伊有一个全新的連結，這是伊的口氣所透露的。我雄雄感覺，伊的口氣佮眼神當塊「塑造」我。──塑造…… 我想起田牧師講的話──伊用伊對咱的疼愛塑造咱。毋過佇遮，彼个「伊」，是春岫。",
    "paragraph_id": 1355
  },
  {
    "title": "復活的人",
    "author": "胡長松",
    "text": "春岫大概毋知，伊沓沓仔用某一種我完全無法度拒絕的力量佇我的身軀作用，親像雨水拍佇沙埔，嘛親像一个捲鑽欲共我絞入一个暗靜的運命的中心。透過這个塑造，我無閣是頭殼有號的彼个軟弱、瘦梭、孤單的人，嘛無閣是彼个拒絕故鄉、予家庭放殺的人；透過這个塑造，我假若沓沓仔成做一个有血色的查甫人。毋過伊敢知影？「我欲按怎會拒絕？」我按呢講。",
    "paragraph_id": 1356
  },
  {
    "title": "復活的人",
    "author": "胡長松",
    "text": "二九暝，春岫怹規家佮百合之家的眾姊妹做伙圍爐，莊老師嘛來，聽講按呢已經幾落年，甚至對下晡，月里姨佮春美就開始佇百合之家的大灶跤無閒煮食，完全是大廚子〔tōo-tsí〕的屈勢。到暗頓的時間，眾人坐七、八塊桌，佇百合之家的餐廳圍爐，親像是一家人。我佮春岫怹兜坐佇仝一塊桌。春美咧做「工程師」的翁婿嘛到位矣。伊講伊的空課無閒煞矣。叫做蕭建年，是對大武山來的一个非常結實、勇健的排灣查埔囝，講話嘛真海派樂觀。",
    "paragraph_id": 1357
  },
  {
    "title": "復活的人",
    "author": "胡長松",
    "text": "春美講伊有一个足精彩的過年的故事，所以伊就順阮的邀請講矣：「阿就是我們都是一家人啊！以前太古時候，我們山裡有三個神聖的古壺，是金、銀和陶做的。有一年過年的日子，從大武山跑下了兩條狗，牠們撞裂了陶壺，從裂開的壺中就長出了一個漂亮的女嬰，那個女嬰長大後就和百步蛇結婚，之後生下了三個兄弟。老大就是穀樓社的頭目，老二是隔鄰的平埔族舞檀村的頭目，而老三因為精通巫術，就成了我們那裡的巫師的祖先了！",
    "paragraph_id": 1358
  },
  {
    "title": "復活的人",
    "author": "胡長松",
    "text": "對了，我就是穀樓社的人，是山的主人百步蛇的後代哈哈喝酒喝酒喔！」 「但是爸爸，那兩條狗狗又是從哪裡來的呢？」 「你這個孩子！我怎麼會知道的啊？真是的！說不定就是上帝養的狗狗囉！哈哈哈！」 月里姨佮兩个囡仔嘛聽甲哈哈哈笑起來，就佮規个餐廳歡樂的笑聲溶做伙。毋知啥人去僎卡拉OK來，眾人那吃那唱，嘛啉一寡酒，甚至到尾段，逐家吃甲差不多矣，碰赤碰赤，相招綴歌聲跳舞起來。「喂，阿典！新年快樂，唱一條歌啊！",
    "paragraph_id": 1359
  },
  {
    "title": "復活的人",
    "author": "胡長松",
    "text": "」春美講，「今仔日咱毋是唱聖詩，嘛無唱悲傷的歌，你一定愛唱一條來予逐家鼻芳。愛用感情用性命唱知無！」 「無唱。我聽就好。」 「哪會使？你一定愛唱。」 「春岫嘛無唱啊！」我看春岫。「按呢就是伊毋著。無，恁兩个做伙唱，做伙唱！」 「對對，一起唱一起唱！先喝酒，喝了酒就可以唱得比施孝榮好聽了啊！」蕭建年嘛按呢講。春岫坐佇我身邊的位，喝講：「春美！」我斡頭看伊規个面漲紅起來。",
    "paragraph_id": 1360
  },
  {
    "title": "復活的人",
    "author": "胡長松",
    "text": "毋過彼毋是受氣的紅，伊搖頭，保持笑容看我一眼，佇伊摔〔sut〕一下就過的眼神裡，我的頷仔頸嘛燒落起來。「噯喲，嘛毋知恁二个是咧祕思佗一个年代的？來啦，規氣我來替恁點歌！」春美按呢講，然後就徛起來，行去頭前點歌的所在。「唉，毋知春美咧想啥。」春岫按呢講，頭偃低。伊話是按呢講，毋過，我咧想，伊講「毋知」的物件現此時假若成做一領紗質的透明網仔共阮箍圍起來，雖然，我猶講袂清楚彼未知的物件到底是啥。",
    "paragraph_id": 1361
  },
  {
    "title": "復活的人",
    "author": "胡長松",
    "text": "我共目光徙走，這間紅磚仔所起、有古早味的建築物，佈置甲充滿年節的氣氛，佇大門所對的正面壁頂懸，大紅紙佮「春」字加添袂少喜氣，重漆過的柴質的窗仔框頂懸嘛用會反光的彩帶妝點。",
    "paragraph_id": 1362
  },
  {
    "title": "復活的人",
    "author": "胡長松",
    "text": "另外，我有注意著，佇窗佮窗之間的空間，特別用十字繡的作品佈置起來，遐十字繡畫的作品配色真特殊，用大量的釉藍佮銘黃做底色，用飽滇毋過無傷豔的色緻繡出金燈台、無花果、翠鳥佮一寡聖經的故事，予這个笑聲佮歌聲所充滿的鬧熱空間加添一个我講袂出的異國風釆。「攏是蕙琴姊妹去揣來的圖樣，聽講去圖書館掀袂少中世紀猶太藝術的畫冊，才閣共遐的配色用佇遮十字繡畫內面。」春岫可能注意著我咧看遐繡畫，按呢講。",
    "paragraph_id": 1363
  },
  {
    "title": "復活的人",
    "author": "胡長松",
    "text": "「『上帝咧編織咱』，這是佇風災失去家庭的蕙琴姊妹時常見證的話，伊的十字繡畫，本身就是上帝咧編織的見證。」 「真有古味啊！」我講。我心內一面暗想，「塑造」的概念親像佮伊講的「編織」互相有呼應。編織，予我想起色彩的牽纏；塑造，提供立體的想像。當我咧沉思的時，台頂春美的聲透過放送頭傳來：「下一首，〈愛情限時批〉，咱邀請李春岫小姐、葉國典先生上台！」 「好啊！好！好！」 噗仔聲擒〔khînn〕來。",
    "paragraph_id": 1364
  },
  {
    "title": "復活的人",
    "author": "胡長松",
    "text": "春岫看我，我嘛看伊，面攏紅起來。這回，彼个未知的透明的紗仔網假若閣一遍對阮箍絚來。「春岫姊！唱歌，唱歌！」 「阿典！唱歌，唱歌！」 我只有直直擛手表示拒絕。佇眾人的噗仔聲裡，春岫的頷仔頸已經紅甲透矣，笑甲喙唇變做一个大大的曲弧，目睭嘛因為笑意迷濛甲假若啉酒醉仝款。「建年兄，這首我不會唱，不如你上去唱啦！」我講。「對對對，姊夫！我們合唱吧！」春岫講。「那怎麼行！」蕭建年看我。我用懇求的目光回看伊。",
    "paragraph_id": 1365
  },
  {
    "title": "復活的人",
    "author": "胡長松",
    "text": "「哪裡不行？走吧！姊夫！我都知道這是你拿手的招牌歌啊！」春岫按呢講。當春岫徛起身的時，春美的翁婿就佇阮的懇求後嘛徛起來。怹二人行上台。噗仔聲愈大聲矣，音樂彈奏的時，春美轉來座位，用一个「無你的法度」的無奈眼光看我。我佇春岫的歌聲之中行出餐廳。山谷的夜暝清冷，溫度假若一下手降低落來，我行來到湖邊的舞台，看水潭頂懸罩一層飄渺的水霧，佇燈光的反照裡假若流動的深藍色的水墨圖。",
    "paragraph_id": 1366
  },
  {
    "title": "復活的人",
    "author": "胡長松",
    "text": "我心內想：江文達敢有看過這款神祕的畫面？尤其是，用伊充滿愛情的眼光？蟲豸的叫聲佇夜風裡拖甲真長，「啁──啁──啁──」親像用真大的氣力才劃開這寒靜的溫度，閣假若是對水潭尚深的草根所茁〔puh〕出來的叫聲。Hām身份都無的人，是無愛情的資格的啊！我按呢想。我想起離鄉去佇埃及的約瑟。──假使你直直問我新的人生敢有可能，我顛倒欲講，你會使入去聖經問約瑟看覓咧啊。我想起春岫是按呢講過的。",
    "paragraph_id": 1367
  },
  {
    "title": "復活的人",
    "author": "胡長松",
    "text": "今，敢是倒轉去無奈世間的時陣矣？我行上彼條山谷的小路，佇遠遠的斡角有一間kám仔店的電火光光，我想著彼間kám仔店的門口有一台公共電話，第一遍想著我佮我原來的世界閣有連接，按呢，我就佇蟲豸的伴奏中，用一種自認是英雄的跤步對遐行去。Kám仔店內底真鬧熱，平時是老公婆二人咧顧的店傳出少年人佮囡仔的聲嗽。佇外地做工的、讀冊的、做生理的攏轉來過年矣，我按呢想。（終其尾猶是愛面對的啊。） 雨閣落起來。",
    "paragraph_id": 1368
  },
  {
    "title": "復活的人",
    "author": "胡長松",
    "text": "我共話筒夯起來，共零角仔落入去話機，話筒裡「嘟──」的聲音予我躊躇。閣一遍，我共號碼敲出去，是台北的厝裡的電話號碼。線接通矣。毋過我閣毋知欲講啥。喨二十幾聲，無人接電話。閣一遍，無人接。我軟弱矣。我親像得救仝款，噗一聲共話筒掛轉去。佇砛簷跤，我恬恬看閣來的雨霧雄雄共規个夜暗的山林崁咧，親像愛人仔離別前的相攬。",
    "paragraph_id": 1369
  },
  {
    "title": "復活的人",
    "author": "胡長松",
    "text": "4 我佇公共電話邊仔的椅條坐咧，一隻黃色有虎紋的尾蝶〔bué-ia̍h〕飛來歇佇我的跤邊，我共揲走，伊閣飛轉來。「少年家，你咧等誰？」 「其實我嘛毋知。」 Kám仔店的歐吉桑行出來，用嬈疑的目光看我，擔一下肩，閣行入去矣。我綴伊行入去。我共伊買一罐米酒，就斡轉來坐佇椅條啉起來。想袂到，當新春的炮仔聲佇人家厝響起來的時，遠遠的山路裡，春岫的人影出現矣。",
    "paragraph_id": 1370
  },
  {
    "title": "復活的人",
    "author": "胡長松",
    "text": "伊來到我的面前，講：「落雨矣，莊老師煩惱你，愛我提雨傘來揣你。」 伊的面紅紅，非常美麗，佇夜霧中搖搖顯顯。「敢會是妳煩惱我，哈哈，我猶無欲走，坐落來陪我開講一下好無？」我講。「你醉矣。」伊講。毋過伊猶是坐落來。「毋是！我就是無醉，才會毋敢去台頂佮妳唱彼條〈愛情限時批〉啊！」 「著著著！你無醉────」伊共尾音拖長，笑起來。伊笑起來真迷人。",
    "paragraph_id": 1371
  },
  {
    "title": "復活的人",
    "author": "胡長松",
    "text": "佇雨聲裡，可能因為孤單的心情，我清楚想起彼个關係「布衣羅漢」的故事。我對春岫講： 「妳知無，有一段時間我並毋是遐呢佮意我的故鄉。我拄才想起故鄉的『布衣羅漢』的故事。彼是成百冬前的代誌矣。妳敢想欲聽？」 伊用一个有興趣的表情頕頭。「『布衣羅漢』本底是一个乞食，毋知位佗位來到阮庄頭，無人知影伊的身世。",
    "paragraph_id": 1372
  },
  {
    "title": "復活的人",
    "author": "胡長松",
    "text": "流傳講伊來到位的時，阮庄頭已經幾落冬歹年冬，而且庄北的彼个大埤嘛連紲填〔thiām〕死幾落个人，真無平靜，庄內的人就跋杯請教王爺。想袂到王爺降令講愛用活人來祭。阮庄內的故事講，彼个乞食就『自願』成做犧牲，予庄內的人照三頓共伊供養三月日。三月日了後，阮庄內的人佇埤仔頭挖一个堀共伊活埋做祭，然後，地方就平靜落來。怹佇埤仔頭起一座紀念碑，庄內的人共伊封做『布衣羅漢』。「『布衣羅漢』究竟是啥物款的人？",
    "paragraph_id": 1373
  },
  {
    "title": "復活的人",
    "author": "胡長松",
    "text": "我自細漢就對伊非常好奇。一个外鄉人佇什麼條件之下會按呢甘願『恬恬無名』獻出生命？這超過我囡仔時的智能理解真遠。雖然逐冬七月，廟裡攏會專工去為伊放水燈超渡，毋過紀念碑頂懸除了『布衣羅漢』四字啥物嘛無寫，無身世，無事由，甚至連伊的本名嘛無。彼時我感覺石碑並毋是為著欲誠心紀念所峙的，閣較親像一群人為著會使平靜活落去的一个不得已的補救──佇集體謀殺了後，怹用這塊石頭來化解眾人心內的譴損。",
    "paragraph_id": 1374
  },
  {
    "title": "復活的人",
    "author": "胡長松",
    "text": "「所以我對這个故事感覺見笑。",
    "paragraph_id": 1375
  },
  {
    "title": "復活的人",
    "author": "胡長松",
    "text": "我尤其感覺見笑的是大漢出外了後的某一年，故鄉王爺廟的慶典毋知是按怎上新聞，閣共新聞的鏡頭掣去到『布衣羅漢』的面前，類似廟公的人物共故事講了，用光榮的氣口講：『聽講庄內的人家家戶戶輪流飼伊三月日，共伊飼甲肥tsut-tsut』…… 「佇新聞畫面，彼个廟公予我感覺深沉的悲哀，尤其『肥tsut-tsut』三字致使我的內心予袂輸成做同謀者的恥辱填平去，就按呢，我家己佇電視機的面前流目屎。",
    "paragraph_id": 1376
  },
  {
    "title": "復活的人",
    "author": "胡長松",
    "text": "」 「傷過殘忍無情矣！」春岫講。「就是啊！」我閣啉一喙米酒。我繼續講：「我閣會記，『布衣羅漢』碑的正爿是囡仔時一个查某囡仔怹兜的舊鐵厝。倒手爿是圳溝佮雜樹林，彼塊碑的表面親像久年的墓牌（毋過比一搬的墓牌較懸嘛較瘦），『布衣羅漢』四字已經無色，干焦偆塌凹〔thap-lap〕的字痕。翻頭想，彼親像就是我的故鄉見笑的胎記。某一方面來講，伊嘛親像是我性命中的其中一椏有毒的樹藤，時常旋入佇我心內的捲鑽。",
    "paragraph_id": 1377
  },
  {
    "title": "復活的人",
    "author": "胡長松",
    "text": "「布衣羅漢碑彼个所在是無應該蹛人的，大約是因為按呢，我對蹛佇邊仔彼間鐵厝的查某囡仔才會印象遐爾深，彼个查某囡仔生甲真清秀，毋過講話大舌袂輸啞口，伊的阿媽抾字紙過日，踏一台跤踏車，後壁拖一个鬥輾仔的鐵籠仔，四界抾轉來的字紙疊甲規厝間內外。我無看過查某囡仔的老爸（聽講因為啥物案件予警察掠去關），嘛無看過伊的老母（聽講彼个老母佇伊二歲的時就綴「契兄」走矣）。是毋是因為按呢，廟口的彼群囡仔就特別愛創治伊？",
    "paragraph_id": 1378
  },
  {
    "title": "復活的人",
    "author": "胡長松",
    "text": "怹一群歹囡仔放學了後沿圳溝欲去埤墘佚迌的時會經過彼間鐵皮厝，見若看著查某囡仔，有時用糠榔枝頂懸挽落來的刺共伊鑿〔tsha̍k〕，有時用羊蹄甲的烏色豆筴做鏢遠遠共射，假若苦袂得無聽著伊用大舌的聲哀叫反抗。有足濟遍，彼个查某囡仔的阿媽看著這个情形，受氣，提掃帚出門，用一種低閣梢〔sau〕親像鴨咧叫的聲共怹詈，怹顛倒笑甲愈大聲，雄雄譁一下四散去，偆查某囡仔一个人徛佇遐哮。",
    "paragraph_id": 1379
  },
  {
    "title": "復活的人",
    "author": "胡長松",
    "text": "伊的阿媽按怎趕按怎喊攏無效，因為過幾工怹就會閣出現。我對彼群囡仔的作為非常看袂起。「彼群囡仔內底掣頭的彼个佮我仝班，叫做王天福，是好額人後生，怹老爸是地方頭人，廟裡的董事，因為阮兜的田是共伊贌作的，所以阮老爸看著伊攏會共腰偃甲足低。「有一工，嘛是佇放學的路裡，怹閣共查某囡仔掠咧，用糠榔枝挽落來的刺嚇伊，一群人甚至欲共查某囡仔的衫仔裙褪落來。我佇後壁就提一枝樹枝做武器趕過，佮怹拍起來。",
    "paragraph_id": 1380
  },
  {
    "title": "復活的人",
    "author": "胡長松",
    "text": "彼遍王天福予我槓著後擴腦震盪，怹老爸掣伊來阮兜興師問罪，因為人確實是我摃的，我的爸母就叫我跪佇怹大人的面前會失禮。「毋過我並無放伊煞。彼遍的代誌過一站了後，學校開始風聲講『布衣羅漢』倒爿的樹林鬧鬼，有幾落个同學講暗頭仔捌對圳溝的這爿看著雜樹林內底有穿白衫的鬼仔，另外一个風聲講遐鬼可能就是布衣羅漢『顯靈』咧作怪。按呢，怹就毋敢閣倚近遐。其實，一切攏是我假鬼嚇怹。",
    "paragraph_id": 1381
  },
  {
    "title": "復活的人",
    "author": "胡長松",
    "text": "過幾工，王天福講怹老爸揣廟裡的人去遐做法消災，我就共伊唱聲，講恐驚布衣羅漢『顯靈』，就是針對伊王仔天福來的，因為有人就蹛佇布衣羅漢的厝邊，逐工受一群歹囡仔凌治，是伊掣頭的，布衣羅漢才會看袂落『顯靈』。王天福聽著我的話，面青面綠，規身軀嗶嗶惴，毋過為著面子，強應：『才毋是！』我就共伊激，講：『毋是？無，你敢有膽半暝入去雜樹林啊？』伊講：『我哪會毋敢！",
    "paragraph_id": 1382
  },
  {
    "title": "復活的人",
    "author": "胡長松",
    "text": "』按呢，彼工盈暗伊王天福就招一个換帖的（其實無人敢允，是伊硬逼的）佮伊做伙入去雜樹林……」 「王天福彼遍險險驚破膽，伊的序大人後來講，彼暝伊會使活咧，完全是王爺公的保庇，因為王天福『誠實』看著『布衣羅漢』佇樹仔的頂頂下下跳……這件代誌結束了後，有一段時間，我一直重複一个夢境：夢裡的布衣羅漢透過我的想像，成做一个瘦梭的人，伊的面消瘦，勼做一丸，瘼甲親像無肉的鳥鼠佇樹林內跳懸跳低……」 「喔，原來是按呢……想袂到，囡仔時的阿典兄竟然捌為著查某囡仔假鬼過啊！",
    "paragraph_id": 1383
  },
  {
    "title": "復活的人",
    "author": "胡長松",
    "text": "」春岫講。「所以妳想，我敢會是彼个布衣羅漢轉世？」 「無這種代誌啦，阿典兄！」春岫的聲調內面有一款我毋捌對伊的喙裡聽過的哀愁佮柔情。「其實我這站嘛較少夢著矣，是拄才無張持想起的。」我按呢嚅：「我實在厭閣夢著矣。逐遍若夢著，就感覺性命是一塊拋荒的草埔。」 阮二人攏恬落來。過一下仔，我繼續講：「我只是毋甘願，是按怎毋管我按怎拍拚喝聲，這个世界猶是聽袂著我的聲？",
    "paragraph_id": 1384
  },
  {
    "title": "復活的人",
    "author": "胡長松",
    "text": "就假若我佇家己一个人的青埔，永遠行袂出來矣。」我感覺我親像欲哮出來。「並毋是按呢啦。我相信，慢慢總是有人會聽著你的聲的。」伊講。我閣啉一喙酒，斡過看伊的目睭，伊的目睭閣大閣深，假若是一个捲鑽，今我發現彼內面已經毋是江文達，我煞看著我家己假若跋落佇內面。「春岫，有一工妳嫁我好無？我想……我會使成做一个西拉雅，咱會使互相倚靠。」我提出勇氣按呢講。我越那講越那無張持共伊的手牽起來。",
    "paragraph_id": 1385
  },
  {
    "title": "復活的人",
    "author": "胡長松",
    "text": "伊看我，並無隨共手抽走，只是用伊平靜美麗的面容看我，閣用另外一枝手掰開我垂落來的頭毛，用憐憫的聲調講：「唉，阿典兄，你只是醉矣啦！你誠實醉矣啦！",
    "paragraph_id": 1386
  },
  {
    "title": "復活的人",
    "author": "胡長松",
    "text": "」 \fIX    尾蝶 1 因為二九暝的失態，予我毋知按怎面對春岫，所以初一中晝我醒過來（其實我完全毋知前一暝是按怎倒起哩眠床的）了後，心內就phok-phok彩，驚仔見著春岫的時毋知欲講啥才好，結果，搪著月里姨仔，伊講，春岫離開七層嶺，掣幾个姊妹去港市拜訪矣，愛過幾落日才會轉來。敢是咧閃避我？我按呢想。雖然按呢想，毋過，因為會使避免礙謔，我的心內嘛敨一口氣。",
    "paragraph_id": 1387
  },
  {
    "title": "復活的人",
    "author": "胡長松",
    "text": "「是彼个呂福信早前安排的，呂先生嘛綴咧轉去港市矣。」月里姨親像知影我的心事，按呢補充：「阮春岫講，你愛好好仔歇睏，所以無吵你。」 也好。假使有一款愛情是會使予春岫恬恬佇無人知影的寂寞裡付出佮長等，按呢，我佇暗靜中的波動又閣有啥物通誇口？閣過二工的初三，佇冬天日頭的早起，我一个人行去穆哥怹兜。伊蹛佇一个生足濟山芋佮野蕉的崎邊平地，附近閣有幾落間人家厝。",
    "paragraph_id": 1388
  },
  {
    "title": "復活的人",
    "author": "胡長松",
    "text": "彼幾間人家厝門前攏有控固力的埕，用剖好的火柴佇埕前疊做矮牆，埕邊當咧曝菜脯。有一隻改裝的鐵牛仔載拄挽的柑仔蜜轉來，佇埕的倚徛家厝這頭，幾个歐吉桑佮歐巴桑就坐佇埕邊，共柑仔蜜揀出好嫼，然後用紙箱包裝，準備欲銷去市場。怹越那做代誌越那開講，自有樂暢的聲嗽。",
    "paragraph_id": 1389
  },
  {
    "title": "復活的人",
    "author": "胡長松",
    "text": "穆哥怹兜頭前嘛有仝款的一个適合農事的埕，我捌看伊透早佇埕裡共伊採收的竹筍裝入竹籠準備運送，嘛捌看伊佇埕裡提鍥仔共剉落來的竹仔的枝葉剾掉成做竹篙，了後縛規捆搬起lih鐵牛仔。怹的鐵牛仔iân-jín有力，四粒輦仔粗甲假若跤桶，輦皮有phok起來的一逝一逝假若草索的胎紋，是會使輕鬆仔通行佇湳田佮路糊糜仔路的農事車。我佮遐歐吉桑佮歐巴桑有時佇教會相搪，所以怹大約捌我，掔頭對我招呼。",
    "paragraph_id": 1390
  },
  {
    "title": "復活的人",
    "author": "胡長松",
    "text": "怹講穆哥已經足久攏無啥物笑容矣，怹閣講毋過彼是莫怪。穆哥的精神確實無好，假若幾落暝無睏的目睭浮浮腫腫，二道目眉垂做八字，佇伊尖瘦毋過顴骨突出的咖啡色的面裡形成消極的印象。伊共我講伊已經共竹仔園攏整好矣，按算另外取竹母重頭種竹。我共穆哥講，我佇伊佮警察面前並無講實話。「其實，我彼工有看著彼个駛貨車的人。」 伊夯頭看我，毋過假若早就意料著仝款，面頂只有半詼諧半酸削的表情。",
    "paragraph_id": 1391
  },
  {
    "title": "復活的人",
    "author": "胡長松",
    "text": "「無代誌啦，有時陣實話是無簡單講的啊。像我，就是一世人愛講實話，才會致到今仔日按呢啊老弟。閣再講，橫直我早就知影是啥人下手的。」 「哦？」 「應該是遐土地開發商啦。怹前二工閣特別拍電話來拜年咧。遐穿西裝的精牲。講是拜年，其實就是閣一遍威脅我賣地。」 「怹閣有講啥？」 「怹是無閣講啥，顛倒是吳阿基，竟然對我講你的歹話呢！」 「哦？啥物歹話？」 「啊就你頭拄仔講的部份啊。",
    "paragraph_id": 1392
  },
  {
    "title": "復活的人",
    "author": "胡長松",
    "text": "伊是講既然你想欲佇警方頭前掩護彼種惡人，我就應當對你持防。」 「我並無掩護的意思，閣再講，伊怎樣知影我看著啥？」 「伊是講你有共別人講過，干焦無對我佮警方講。我才毋信。橫直嘛無重要。」 「哪有按呢生？」 我心內想，其實我事後干焦對春岫一个人透漏過。毋過，春岫是無可能對吳阿基講啥的。「煞煞去矣，橫直嘛無啥物。」 「哪會無啥物？我來就是欲共你講的，我有看著伊的面，我會使做證掠出彼个惡人！」 「免矣啦！",
    "paragraph_id": 1393
  },
  {
    "title": "復活的人",
    "author": "胡長松",
    "text": "就算咱揣會著，伊嘛是棋子爾爾，閣再講，你閣去做證，按呢你的身份毋就隨時出破？我共你講哦，福信仔是共我講你有危險呢！先莫講你假死這條警方袂放你煞，干焦你予山跤鄉遐的人摠〔tsang〕著，我看你大約嘛無命去。煞煞去矣啦！我看你莫閣絞入來。」 穆哥雖然遭遇種種威脅，毋過伊對我有一種仁慈，我閣想起彼工伊佇警方面前有特別顧慮著我的處境，心內就有一種感激。像時我嘛對吳阿基有一款鄙相的心情。「我想，出破嘛好啦。",
    "paragraph_id": 1394
  },
  {
    "title": "復活的人",
    "author": "胡長松",
    "text": "橫直，這个失去身份的籠仔，我已經無想欲閣蹛矣。」 「喔話嘛袂使按呢講。我會共你提起吳阿基的代誌，就是我本身已經對伊的為人有一定程度的理解矣。」伊親像是有看著我的心思，繼續講：「假使伊看咱這山中野人的智慧無夠重，按呢終其尾嘛只是三斤貓咬四斤鳥鼠，毋去秤看覓仔家己的斤兩啦。」 「敢講你有啥物發現？」 「是啊！其實你會記無？彼工是吳阿基騎烏堵拜共你對竹園彼條路載來，毋過我翻頭想，伊哪會遐拄好經過？",
    "paragraph_id": 1395
  },
  {
    "title": "復活的人",
    "author": "胡長松",
    "text": "閣再講，伊平時仔並毋是騎彼條小路來七層嶺揣我的。所以這幾工莊老師去調查，伊昨昏來共我講，吳阿基竟然是黎教授的學生咧，而且，伊嘛是彼个啥物『悠情山野觀光協會』的理事哩！」 「有這款怪事？」 「就是啊！而且，咱幾遍講著彼个觀光協會，伊嘛無表示伊家己佮彼个協會的關係。莊老師講，原來伊是貓仔吃麵龜咧假慈悲哩！真正共咱裝痟的！",
    "paragraph_id": 1396
  },
  {
    "title": "復活的人",
    "author": "胡長松",
    "text": "」 我無張持想起彼工健行的時，吳阿基講啥物欲做遐查某囡仔的游泳教練的豬哥面，心肝頭一陣抱心起來。伊繼續講：「所以我共你講，怹可能規捧攏是湊好的，遐建商佮彼个協會，可能是計算過欲一步一步踏入來。",
    "paragraph_id": 1397
  },
  {
    "title": "復活的人",
    "author": "胡長松",
    "text": "只是怹無按算，竟然會予你這个衰潲的經過當場看著，後來想講規去使弄歹話看咱互相敢會變面無，佳哉我姓穆的頭殼無遐爾嫼……著啦，你這个衰潲的，尚好是趁早離開阮這个是非地，若無，怹早慢會揣你拄數……」 「就算怹的代誌出破矣，掠我拄數閣有啥物路用？」我按呢嚅。穆哥講：「話毋是按呢啦……講起來是我失覺察……」這馬，換伊的面出現一寡歹勢的表情，伊繼續講：「我捌共你的代誌對彼个吳阿基講過。",
    "paragraph_id": 1398
  },
  {
    "title": "復活的人",
    "author": "胡長松",
    "text": "假使怹若誠實佮山跤鄉的惡霸有交插，我想，你的處境可能已經真危險矣！所以唉啊，無論你偌呢佮意這个所在，我想，晉是你暫時離開的時陣矣！」 「毋過彼个駛貨車的人……」 「你毋免閣管矣！我講過，既然已經知影是啥物狀況，是誰駛的貨車就無遐爾要緊矣！」 伊用認真的表情看我。我吐一下大氣，講： 「閣有，我本底想講，若傷好矣，愛綴你誠實去放浪山佮夢湖邊看覓咧。想袂到……」 「有啦！",
    "paragraph_id": 1399
  },
  {
    "title": "復活的人",
    "author": "胡長松",
    "text": "等代誌過去，咱綠林的軍隊總是有機會啦，你講著無？」 2 佇彼暝，天將欲光的蟲豸叫聲裡，我寫一張批予春岫，到早起，我共批提予春美請伊轉交，慎重共伊講我愛走矣。春美用梟疑的目神看我，問我：「發生啥物代誌？」 「有一寡姑不二衷。」我按呢共應。「你哪毋等春岫轉來才走？」 「穆哥講，我驚仔是有危險矣。愈早走愈好。我會閣拍電話共春岫講。」 「喔！原來是按呢。",
    "paragraph_id": 1400
  },
  {
    "title": "復活的人",
    "author": "胡長松",
    "text": "」 本底我認為只要我下決心，我的世界會使翻轉，毋過，我沓沓已經知影，這个世界真歹翻轉，我嘛真歹翻轉。雖然，有某一个部份的新我假若佇想像裡形成，毋過，愛的拋荒地閣一遍將我箍圍，親像一粒卵的卵殼將我佮世界隔開矣。我的離開，終其尾嘛仝款是船過水無痕啊。我共包袱仔揹咧，本底欲直接離開矣，毋過想著田牧師的關心，無張持就斡去教會。當我行佇彼條山林的小路的時，注意著一隻尾蝶佇路邊的馬櫻丹的花欉之間飛懸飛低。",
    "paragraph_id": 1401
  },
  {
    "title": "復活的人",
    "author": "胡長松",
    "text": "是佮彼暝仝款、黃色有虎紋的尾蝶。我心內想，敢講是二九暝看著的彼隻？假使若是，終其尾，伊會佇佗位歇跤？我直直看伊，毋過，尾蝶一直攏無停歇落來。我繼續行，聽著對教會的方向有一陣青春野性的歌聲傳來，詳細共聽，歌詞是：「刺桐開花滿叢紅，賜容開花滿山香……」行到位才知影，原來是一群庄內的囡仔當咧練唱歌，也田牧師就徛佇囡仔的面前指揮。歌聲暫停落來。「我欲走矣！」我共田牧師講。田牧師問我哪會雄雄喝欲走。",
    "paragraph_id": 1402
  },
  {
    "title": "復活的人",
    "author": "胡長松",
    "text": "我只是擔一下肩。無話通講。伊無講啥，招呼我入去牧師室。伊請我坐，泡茶予我，為我祈禱。我閣一遍感覺著對伊的手有熱流流對我的身軀。我感覺奇妙。「毋管去到佗，就共這片山林當做你的故鄉吧！聖經寫講，溫柔的人有福氣，因為怹欲承接土地。」祈禱煞，田保羅牧師對冊架仔提一本冊予我，按呢講：「當你叫是無人疼你的時，愛會記，猶閣有上帝疼你。這本靈修的小冊是我寫的，你若無棄嫌，有閒的時罔看罔看。",
    "paragraph_id": 1403
  },
  {
    "title": "復活的人",
    "author": "胡長松",
    "text": "會記，繼續讀經，繼續思考，繼續走揣，繼續祈禱。閣有，拍電話來抑是寫批轉來予我，予我知影你的情形。」 伊親像一个老爸咧吩咐囝仝款，共我的手絚絚搦〔la̍k〕咧。其實我無足的確。毋過，溫柔的人有福氣，因為怹欲承接土地，我越那想這句話，越那對田牧師頕頭講：「一定。」心肝頭煞假若產生一款溫柔的寄望。我閣一遍共我的包袱仔揹起來。",
    "paragraph_id": 1404
  },
  {
    "title": "復活的人",
    "author": "胡長松",
    "text": "毋知是按怎，當我行出教會，拄才山林之間的彼隻尾蝶，好親像用一个特別的姿勢，無張無持飛入我的頭殼。3 春岫： 多謝這段時間妳對我的款待佮百合之家的照顧。我猶是提出勇氣寫批予妳，主要因為我的日子雖然予一个奇怪的光景箍圍起來，毋過，我私下咧想，竟然有機會會使誠實揣著妳，這淡薄仔親像是一場夢，按呢，這段日子所產生的這張批信，敢毋是夢的回聲？我愛坦白承認，我四界流浪，來遮本底就是為著欲走揣我失去的故鄉。",
    "paragraph_id": 1405
  },
  {
    "title": "復活的人",
    "author": "胡長松",
    "text": "毋過我閣會記拄來的時咧觀賞戲劇排練，我捌感覺著一款失落的打擊，就親像一个啞口的來到歌唱比賽的會場，或者，一个買袂起啥物的散赤囡仔行入去五花十色的百貨公司。我會使理解妳咧探求創造，確實，創造是神聖的，毋過，我一直問我家己：假使創造是神聖的，按呢，是按怎佇我自身的部份看來就攏無意義？我一直咧想：我到底是啥物？我到底是啥物？當然這个問題已經纏綴我足久矣，自我讀冊的時就無離開我過。",
    "paragraph_id": 1406
  },
  {
    "title": "復活的人",
    "author": "胡長松",
    "text": "咱彼時討論著「半石人」的神話，我更加清楚，對我來講，對人成做石頭，發生佇離鄉者身上，這是一个物化的過程。妳講是「罪」的概念，這我毋捌，毋過我願意相信。所以我才會講，我一个人來到拋荒的草埔。事實上，愛一直到我成做一个公務員，我才知影，離開故鄉的我並無合〔ha̍h〕這个時代；抑是講，這个時代並無合我。我欣羡同事攏會使共代誌做甲精光閣幼路，四鋩四角，講話嘛是巧利閣鳥精，親像隨時攏準備好勢欲奮志向上。",
    "paragraph_id": 1407
  },
  {
    "title": "復活的人",
    "author": "胡長松",
    "text": "這是怹的時代，確實，毋過，毋是我的。幾個月前我發現我注定是愛予這个時代放棄矣。我無法度親像怹按呢做代誌佮講話，我嘛無法度親像怹按呢假笑佮交陪，這就假若我頭殼頂的胎記自我出世就共我纏綴仝款。毋過，反倒轉講，是按怎「故鄉」的概念予我更加痛苦？我閣一遍回想。",
    "paragraph_id": 1408
  },
  {
    "title": "復活的人",
    "author": "胡長松",
    "text": "我出世佇一个龜怪落伍的農漁村，雖然有時嘛數念故鄉，毋過嘛有足長的時間因為頭殼頂的咒懺對故鄉感覺真厭，每一遍黃昏時規群夜婆佇田岸邊的麻黃樹四圍飛懸飛低，我就感覺遐是我的地獄。我是厝裡幾落个囡仔的其中一个，我一出世，就有厝裡的親情講我的兄哥佮我的阿公是予我剋死的。佇彼種落伍的所在，按呢的講法竟然嘛無人反對。",
    "paragraph_id": 1409
  },
  {
    "title": "復活的人",
    "author": "胡長松",
    "text": "其實我已經無印象阮老母敢有對我笑過，我的老爸對我無算刻薄（甚至我最近有夢見伊的笑容），毋過伊共規个人埋佇伊的瘦田佮伊的酒矸仔裡。我有一个小弟減我二歲（另外閣有幾个姊妹），有一遍伊欲食菝仔，我就掣伊佇厝邊人兜的菝仔園偷挽菝仔，去予主人掠著，主人共阮押去爸母的面前算數，阮老母共我詈，閣對菝仔園的主人講：「抾擱〔khioh-ka̍k〕的、這个烏番！教攏袂聽！你規氣共拍拍予死好啦！",
    "paragraph_id": 1410
  },
  {
    "title": "復活的人",
    "author": "胡長松",
    "text": "」阮老爸佇邊仔啉酒攏無出聲，假若攏無伊的代誌。所以我嘛時常會想起「布衣羅漢」的流浪乞食的故事。我想，佇彼時陣開始，我心內就已經假若彼个流浪乞食仝款「離鄉」矣。毋過，我無親像妳所編的劇內面的Rikwa遐爾好運，我一直揣袂著回鄉的路途。對我來講，世界嘛是予大雨嵌咧的樹林，無人行會入來。這个世界就是孤獨。從細漢我就想欲逃走。",
    "paragraph_id": 1411
  },
  {
    "title": "復活的人",
    "author": "胡長松",
    "text": "除了恥笑佮剾洗，我無啥物朋友，我定定家己一个人坐佇田岸邊想像家己是一枝草、一隻蚼蟻、一片樹葉、一塊柴箍、一張廢紙、一粒檨仔、一蕊花、一片雲、或者：一塊石頭。是，我時常想像家己是路邊的石頭，有時大粒，有時細粒，按呢的想法予我暫時離開艱苦。對足細漢，我就認為人佮石頭無啥物精差，到初中，化學課的元素表更加支持我的想法。氫、氮、氧的原子構成這个世界。我相信我是按呢構成，石頭嘛是按呢。",
    "paragraph_id": 1412
  },
  {
    "title": "復活的人",
    "author": "胡長松",
    "text": "人的惡毒的心仝款是元素做的，並無比石頭閣較高尚。為著這个論點，我捌佮我的同學相諍，我想，怹一定認為我無應該用彼張化學元素表奪走伊對美麗人性佮靈魂的想像。我知影，佇後來我去都市讀冊、去匿佇文藝內面晉前，彼是我獨有、鴨霸的即物世界。就是因為按呢，當我彼日聽著阿鳳姨講起半石人的神話的時，我感覺著一種奇妙的親密，就親像予射筒注入佇我的血筋，假若彼才是我的神話。毋過，這只是另外一个失落的開始。",
    "paragraph_id": 1413
  },
  {
    "title": "復活的人",
    "author": "胡長松",
    "text": "我是到大學時代離開故鄉足久了後，才知影其實故鄉本身並毋是刁工對我無情抑是冷淡，只是，怹的面貌予一領敨袂開的咒懺的蜘蛛網所掩崁，怹對世界的生驚無法度對抗蜘蛛網後壁的真實，而且，怹無親像我仝款，會使學習穿煉金術士的道袍逃走。這是我尚蓋傷心的部份。到最後，我理解，我家己認為的逃走，只是進入另外一片拋荒地。經過這呢濟年，我猶是承認我失敗矣。經過這呢久，我啥物攏是，嘛啥物攏毋是。",
    "paragraph_id": 1414
  },
  {
    "title": "復活的人",
    "author": "胡長松",
    "text": "我已經久長毋捌面對家己的靈魂。嘛是因為按呢，佇田牧師的面前，我感受著我對「創造者」（失禮，其實我閣毋知彼是啥物）的敬畏佮對家己的自卑──這个自卑是早就形成的我知影，毋過，是佇穆幹事面前我發現家己hām一句簡單的實話都講袂出來的時，達到悲劇的懸度（當然，佮江文達相比，我的「悲劇」就是完全無值得講的矣）。",
    "paragraph_id": 1415
  },
  {
    "title": "復活的人",
    "author": "胡長松",
    "text": "二九暝我閣一遍對過年團圓的氣氛離開，用夯頭看星的心情咧回想彼个親像煉金術士仝款的過去，即物世界的虛妄親像夜風對我吹來，我感覺體內有一个欲崩去的感受，就假若予彼陣風吹必去，而且，必去的殘骸其中一塊予我閣一遍看見我的彼个故鄉農村的形影。假使我是彼个神話裡的半石人，按呢，彼个農村就拄拄好是我無法度閣翻頭看的血跡地；佇殘骸裡嘛有我的爸母。當然，必去的猶閣有另外一塊……只是，我無想欲閣寫矣。",
    "paragraph_id": 1416
  },
  {
    "title": "復活的人",
    "author": "胡長松",
    "text": "假使會使，我只想欲走揣一个新的人生…… 請相信我，我想欲走揣一个新的人生故事，我一定會振作起來。我會繼續讀約瑟，而且，江文達已經提供我一个對離鄉的「半石人」翻轉來「真實的人」的可能路程，閣有我所問妳關係江文達的一切答案，甚至，我會使感受著妳一直深深愛伊（妳無需要否認），遮種種對我的想像攏是重要的關鍵。所以，我已經決定開始動筆矣，我已經想好重要的一章，叫做〈稗佮麥〉，甚至，我已經共草稿拍好矣。",
    "paragraph_id": 1417
  },
  {
    "title": "復活的人",
    "author": "胡長松",
    "text": "當然，假使這是無法度原諒的冒犯，我嘛只好拜託妳量早予我知影，佇妳的面前，我感覺我家己是一个無路用的人而已。當然，我深深向望咱閣有機會見面，這對我有重要的意義。PS.我肩胛頭的傷好真濟矣，我嘛會緊完成彼个手術，然後繼續共其他完成的稿寄予妳。",
    "paragraph_id": 1418
  },
  {
    "title": "復活的人",
    "author": "胡長松",
    "text": "葉國典 草 (2012/10/15起筆，2014-01-24初稿完成，2014/3/7二稿) \f 第  六  部     門徒        Diou, oua-mang kow hia?朋友，你為何來遮？",
    "paragraph_id": 1419
  },
  {
    "title": "復活的人",
    "author": "胡長松",
    "text": "～ 馬太福音 26:50 ～     \f  1 親愛的田保羅牧師，我已經轉來到這个繁華的都市一段時間矣，毋過，我一直認為我猶袂轉來，因為你講，會使共七層嶺當做我的故鄉，所以，我就放心仔用坦白而且無掩崁的文字起造這个真實的鄉愁。",
    "paragraph_id": 1420
  },
  {
    "title": "復活的人",
    "author": "胡長松",
    "text": "尚重要的是，我希望你無因為我的無知感覺厭僐〔siān〕，我當咧構思我的故事，以江文達佮李春岫的故事做肥底所寫的〈稗佮麥〉只是一个起鼓，伊一定有無好的所在，毋過，共稿寫出來了後我感覺著幾年來毋捌有過的踏實，我竟然感覺彼並毋是單純的創作，閣較親像我總算透過文字替歷史裡的江文達伸冤，這敢是一種形式的「供應」──就親像李春岫所賜予我的約瑟的啟示？",
    "paragraph_id": 1421
  },
  {
    "title": "復活的人",
    "author": "胡長松",
    "text": "我嘛真多謝你慷慨共新港語的馬太福音寄來，我假若佇這个古早的語言的證據內面，摸著一種新的心跳。其實我今寫遮的文字予你，是特別欲共你報告一个奇怪的夢境，毋過因為這个夢傷過奇怪矣，致使我感覺應該愛先共規个背景交代予清楚。",
    "paragraph_id": 1422
  },
  {
    "title": "復活的人",
    "author": "胡長松",
    "text": "我肩胛頭的傷會使講完全好矣，毋過冬天，這个都市有時非常的溼嚴〔sip-gàn〕，經過彼場簡單的手術共頭殼額的號提掉了後，我閣倒轉來遮，溼嚴的印象煞予我新的體會，好親像是天氣造成這个都市的性格，這就假若我私下認為咱某一方面的欠缺會影響咱的人格仝款，我是用這个奇怪的方式共這个都市的天氣佮過去我頭殼的胎記連接起來。",
    "paragraph_id": 1423
  },
  {
    "title": "復活的人",
    "author": "胡長松",
    "text": "這種無定的溼嚴，嘛予我想起阮徛家的玄關衣帽間，彼个因為天氣所影響的徛家生活機能的設計，假若嘛是無仝文化「層次」的顧慮。佇阮「高級」的徛家，怹認為大門口的玄關一定愛有衣帽間，因為會使共出外的大裘隨時吊佇遐，嘛方便予人客佇出入的時處置怹的外衫、鞋仔佮雨具等等──雖然在我看，這完全無啥物必要，我自來毋捌想過這款代誌。",
    "paragraph_id": 1424
  },
  {
    "title": "復活的人",
    "author": "胡長松",
    "text": "我認為厝裡任何所在攏會使囥類似衫仔架佮鞋櫥仔彼款物件來完成這个任務，當然嘛會使共衫仔架佮鞋櫥仔囥佇大門邊就真利便矣，類似彼種簡單的家具hām衣帽間的一片門的價數嘛毋免，結果按呢的想法怹煞完全毋去考慮。甚至當我共想法講出來的時，怹用不可思議的目光看我，假若是講：彼是無文明的散赤人才會有的料小〔liāu-siáu〕的頭殼。",
    "paragraph_id": 1425
  },
  {
    "title": "復活的人",
    "author": "胡長松",
    "text": "怹認為共衫、鞋凊彩擲佇門邊毋但影響高級徛家的美觀，嘛因為所穿的衫仔鞋（佮穿、褪的過程）的暴露，假若造成怹佮怹的人客的祕密的洩漏仝款，是對怹的「高級」族群的某一个程度的凌遲。好啦，就算怹的顧慮有理，我自來毋捌想過有啥物朋友會時常來到厝裡，何況是致重這號龜怪的鋩角的朋友──當然怹是無仝，怹出入的朋友濟，特別的拜訪就莫講矣，干焦我的丈姆三工二暝一攤的麻雀攤就會使予規間徛家鬧熱tshih-tshih矣。",
    "paragraph_id": 1426
  },
  {
    "title": "復活的人",
    "author": "胡長松",
    "text": "對怹來講，拍麻雀嘛是慎重佮展示怹金生的面底皮的重要交際。佮衣帽間仝款予我無法度理解的閣有蜜月旅行的行李箱。心雅堅持愛用某一種R牌的行李箱，講是怹公司時常出張的同事紹介的，理由是「好看又好用」、有「品味」，是用輕閣勇的金屬合金製造的歐洲製品，甚至佇電影007嘛時常會出現。心雅一向的自持佮定著，這馬成做高高在上的美學威嚴的驕傲。",
    "paragraph_id": 1427
  },
  {
    "title": "復活的人",
    "author": "胡長松",
    "text": "阮佇百貨公司的R專櫃，伊看著一个佮意的竟然愛五萬幾箍，彼个價數是我二月日的薪水，我當場強欲袂喘氣。銀色的金屬表面用直條紋鍛造，反映出五彩燈火的色水，簡單中的變化，媠當然是媠，毋過我到今猶無法度算出彼个「媠」的價值。箱仔拍開，內底是有一寡怹講好用的隔間，毋過在我，嘛無講就偌呢特別。後來，我佮心雅參詳，講我有看過我的朋友有類似的物件，問看伊敢願意用借的。",
    "paragraph_id": 1428
  },
  {
    "title": "復活的人",
    "author": "胡長松",
    "text": "伊問我敢是仝款R牌的，我講，看外表應該是，按呢伊才勉強答應。我結婚前後一直真無閒，到出國前一日，才位朋友遐共彼二卡行李箱提轉來，伊一看，毋是彼个牌子，只是外表仿的，伊講「一看就知矣」，按呢，當場變面矣，閣講我刁工戲弄伊。尚慘的是，就算欲買，傷晚，百貨公司已經歇睏矣。伊講伊某一个阿姑嘛有，若是早知影我借來是彼款物件，伊去共伊的阿姑借就好矣，伊講毋過已經遐爾晚，雄雄去借嘛只有更加見笑爾爾。",
    "paragraph_id": 1429
  },
  {
    "title": "復活的人",
    "author": "胡長松",
    "text": "我看伊越那流目屎越那款行李的形，袂輸是我蹧躂伊、欲逼伊離家出走。後來我才知影，伊有一群朋友就是用遮的物互相咧秤斤論兩，袂輸是用「去過幾个國家」閣有用「按怎品味」咧定義幸福的。當然，所謂「按怎品味」其中重要的要件，就是身邊用的家私、行程的規劃、飯店、食食……等等。對彼个時陣開始，我就知影，我欲予伊感覺「幸福」，可能是真僫的矣。",
    "paragraph_id": 1430
  },
  {
    "title": "復活的人",
    "author": "胡長松",
    "text": "所以，假使若欲用篇幅來描寫彼遍以行李箱開始的蜜月旅行是偌呢不如意，恐驚是三暝三日嘛寫袂了的矣，總講，這一切干焦會使講是我自揣的，只是，透過蜜月旅行予我更加了解而已。親愛的田保羅牧師，你看過遐爾濟的男男女女，我想，你毋知敢會使了解我講「自揣」的意思？其實，我家己嘛是經過久久才理解家己當初對心雅的彼个無藥醫的迷戀是按怎形成的──我認為彼其中是自卑佮敬畏所形成的吸引。",
    "paragraph_id": 1431
  },
  {
    "title": "復活的人",
    "author": "胡長松",
    "text": "甚至你敢會使體會，就佇我晉前描寫的初初看著心雅的感動的畫面內面，事實就是有這種敬畏咧牽挽──我現此時回想佇學校的紅磚圖書館看著伊咧讀詩的時的彼个高貴、優雅的氣質的時，猶原感覺會著──你敢欲相信，是這个敬畏促成我對伊的迷戀的？簡單講，心雅的身上有我初初離開故鄉的理由，有我自卑的自我所欠缺的一切。這種以欠缺做基礎的愛，究竟是愛的本質，抑是我扭曲的自我反射？我一直咧想這个問題。",
    "paragraph_id": 1432
  },
  {
    "title": "復活的人",
    "author": "胡長松",
    "text": "這敢是親像一个啥物攏無的奴隸無自覺去愛著貴族的女主人？這是我佇蜜月旅行了後就開始想的問題。田保羅牧師，轉來到遮了後，我一面讀你送我的小冊，一面咧回想你佇七層嶺教會所講過的話，你講：「愛的內面無驚惶，獨獨齊全的愛，趕出驚惶。」毋過，這佇我人世的愛情經歷是無法度想像的──我所經歷的愛情竟然就是以驚惶開始啊！",
    "paragraph_id": 1433
  },
  {
    "title": "復活的人",
    "author": "胡長松",
    "text": "我猶會記佇紅磚的圖書館，心雅的面看起來就是一个goddess，佇我庄跤囡仔的想像內面，伊的面，就假若文達的批裡所描寫的Assyria女神Ishtar的彼款豐美的詩句。彼工伊坐佇我的對面窗邊，穿一軀文靜的白洋裝（就親像我所寫過的，我後來才共伊的初印象佮我細漢佇水圳邊搪著的彼个揪violin的大漢查某囡仔的形像相連接）。",
    "paragraph_id": 1434
  },
  {
    "title": "復活的人",
    "author": "胡長松",
    "text": "下晡時的日光假若風輕輕仔捋〔lua̍h〕過伊的頭毛佮目眉，伊的喙唇有假若紅大理石的高貴金滑，而且閣是溫純柔軟的，我瞄著伊咧讀的冊是一本Shelley的詩集，伊的目光親像雄雄停留佇啥物詩句，閣假若注意著我咧偷瞇伊，夯頭瞋〔tsîn〕我，大範美麗的眼神內面出現戒備，機竅、驕傲（毋過毋是拒絕人的囂俳〔hiau-pai〕）的表情──紲落，伊就起身離開矣。我對伊無理由的敬畏該當就是對彼時開始的。",
    "paragraph_id": 1435
  },
  {
    "title": "復活的人",
    "author": "胡長松",
    "text": "有幾落禮拜的時間我繼續去圖書館，毋過攏無看著伊。我佇校園走揣伊，攏揣無伊的影跡。甚至我懷疑伊並毋是阮學校的學生，只是因為啥物代誌才來的──我到底是塊驚惶啥物？伊是毋是已經有男朋友矣（親像伊遐爾媠，無可能無人追求的）？伊去阮學校是毋是就是欲揣伊的男朋友的？或者，伊敢是發現我起心動念矣，抑是伊受氣矣，刁工咧避我？",
    "paragraph_id": 1436
  },
  {
    "title": "復活的人",
    "author": "胡長松",
    "text": "尚嚴重的是，我甚至感覺我配伊袂得過，而且可能永遠袂閣有機會看著伊美麗的面……我就是佇按呢的驚惶內面繼續我對伊的數念佮走揣。一直到彼工，我佇學校湖邊的社團閣一遍看著伊── 就是佇彼个時陣，我共家己講，我永遠袂予伊閣離開我的視線，所以就按呢展開我家己嘛無法度了然的心狂火熱的追求。田保羅牧師，這是我轉來到這个溼嚴的城市無張持想起的代誌。",
    "paragraph_id": 1437
  },
  {
    "title": "復活的人",
    "author": "胡長松",
    "text": "經過頭殼額仔彼个手術，我感覺面對過往有無仝的角度，這是予我驚奇的變化。我佮心雅結婚了後佮伊的爸母做伙蹛佇龜溪北岸的怹的徛家，彼是高級社區大樓的其中一間，怹講大樓的厝邊攏是律師、醫生佮公務人員。",
    "paragraph_id": 1438
  },
  {
    "title": "復活的人",
    "author": "胡長松",
    "text": "毋過老實講，交官窮、交鬼死，我佮怹遐厝邊一向無啥物互動，顛倒是佮遐顧門的社區守衛仔感情袂嫼，尤其是其中一个姓蕭的獨身仔，五十出頭歲，禿一粒光頭，外號「落漆的」，伊喝欲考公務人員已經喝十幾年矣，毋過直直氣身惱命考袂著。怹厝佇基隆河接入淡水河附近的河中島三角埔仔，人是真心適詼諧，尤其時常共我誇口佇口面佮一寡查某囡仔發生奇奇怪怪的代誌。",
    "paragraph_id": 1439
  },
  {
    "title": "復活的人",
    "author": "胡長松",
    "text": "比如有一遍伊共我講伊有夠衰潲去酒家予一个查某囡仔騙去，講是佮朋友去酒家啉酒，本底是真少掣小姐出場的（啥人有彼个錢？），結果彼工，一个毋捌看過的媠姑娘仔自稱小莉一直涎〔siânn〕伊，唉散無錢，酒吞落腹就共「落漆的」攬咧，佇伊的喙直直唚講伊愛伊，唚甲「落漆的」破例提一萬箍出來予伊，講欲掣伊「出場」。",
    "paragraph_id": 1440
  },
  {
    "title": "復活的人",
    "author": "胡長松",
    "text": "紲落彼个小莉閣講因為前兩日破病嘛無上班，共伊司奶，拜託伊「順紲」補前幾日的台，按呢「落漆的」竟然就閣共朋友現調一萬予伊，講是「補台」，最後掣伊「出場」。攏總開二萬，結果一出酒家，「落漆的」欲載伊去飯店，小莉講伊啉傷濟矣，想欲吐，閣人無爽快，拜託「落漆的」先載伊轉去厝提藥仔，就報路斡遮斡遐，佇一條巷仔口叫伊停車，然後雄雄跳落車，人闖入巷仔底的暗影看無人。",
    "paragraph_id": 1441
  },
  {
    "title": "復活的人",
    "author": "胡長松",
    "text": "「落漆的」連鞭就想講按呢嘛毋是辦法，伊想講酒店的人攏有看著伊共人掣出場，時到若小莉出啥物代誌伊就閣落漆矣，所以就綴伊落車欲逐伊。想袂夠，彼个小莉踞佇一枝電報柱後壁欲匿伊。佇巷仔底怹眼神相接的瞬間，「落漆的」知影小莉是刁工欲諞伊的矣，氣一下共車斡轉去酒店欲共媽媽桑投，竟然看著小莉閣斡轉來酒店上班。",
    "paragraph_id": 1442
  },
  {
    "title": "復活的人",
    "author": "胡長松",
    "text": "「落漆的」共我講，彼種上班的小姐無可能佮咱講感情，因為背後攏有特殊的原故才會遐爾欠錢、為錢出賣身體，伊講：「也既然就已經為錢賣身矣，哪有可能佮你講感情？諞你就袂赴矣呢！」佇伊的心內，查某人是為著錢才會佮查甫人鬥陣的，這是「落漆的」偏差的人性見解。當然，就因為伊對我無所保留，所以嘛是我佮心雅見面晉前尚適當的探路者。",
    "paragraph_id": 1443
  },
  {
    "title": "復活的人",
    "author": "胡長松",
    "text": "我閣一遍看著「落漆的」的時，伊拄好行出大樓門口彼片青銅刻龍的大門邊的守衛室，喙角蹺蹺，用威嚴的眼神，手插胳咧看來來去去的人──這是伊時常有的眼神佮姿勢，親像伊咧守衛的是總統府抑是火藥庫彼款所在。我行倚的時，伊本底無意識著會是我，甚至到我徛佇伊的面前，伊猶閣共我當做生份人底金金相，愛一直到我喝伊「落漆的」，伊才雄雄認出來。「葉的！竟然是你？也你頭殼額仔的彼个金龜號……」 伊會感覺驚奇我相信是當然的。",
    "paragraph_id": 1444
  },
  {
    "title": "復活的人",
    "author": "胡長松",
    "text": "佇遐已經無人認為我閣活咧，就親像佇迦南地無人會認為約瑟竟然閣活咧仝款。伊佮所有的人仝款，叫是我已經佇彼場風颱雨的意外中死去矣（唯一看法無仝的是記者佮保險公司的理賠部門。記者彼時寫我可能「畏罪自殺」，這點拄好予保險公司提來做調查的藉口，有幾落遍來佇大樓出出入入，這是「落漆的」共我補充的。） 「發生一寡意外，死人並毋是遐爾好做！」我按呢講。伊哈哈笑起來：「佳哉。",
    "paragraph_id": 1445
  },
  {
    "title": "復活的人",
    "author": "胡長松",
    "text": "我聽講，閣二月日你就會使正式申請死亡矣咧！」 「是啊！哈哈！」 我嘛綴伊笑。「申請死亡」的講法實在是有龜怪的矣。「是講，這站你是佇佗位？」 「以後才共你講啦。」 連鞭，我就感覺伊的表情怪怪。「所以你這站攏無佮厝裡連絡？」伊講。「當然矣。」 「按呢莫怪……」 「莫怪按怎？」 「唉……」 伊的面黯淡落來，假若無細膩去撓〔lā〕著蜂岫。「葉的，我共你講，捌有人來遮揣你。」伊的口氣神祕。「哦？啥物人？",
    "paragraph_id": 1446
  },
  {
    "title": "復活的人",
    "author": "胡長松",
    "text": "」 「我毋捌的人，怹嘛毋講，看起來毋是好人。我共怹講你早就失蹤去矣。」 「喔。按呢怹敢閣有講啥？」 「嗯……無矣、無矣……閣有……」 「閣有啥物？」 「閣有，趙小姐有身矣呢！」 「佗一个趙小姐？」 「就是你的夫人趙小姐啊！」伊繼續講：「聽講有身四五月日矣，也恁丈姆趙太太閣共我講，聽候你失蹤滿一冬『正式死亡』了後，趙小姐就會使辦結婚，共囡仔生落來矣！」 「呸！啥物我『正式死亡』？",
    "paragraph_id": 1447
  },
  {
    "title": "復活的人",
    "author": "胡長松",
    "text": "也你敢有聽講對方是誰？」 「喔！一个拋哩拋哩的『太子爺』咧，時常駛一台白色的SL300載伊，閣駛入來車庫停佇你的車位咧！」 「腫頷！閣共車駛入來車庫、停我的位？」 「是啊！葉的！」    田保羅牧師，我聽著「落漆的」按呢講，規个人攏楞〔gông〕去矣，假若天地顛倒反、閣兼佇我的頭頂佮跤底咧轉踅。我規个心肝攏亂去矣。本底欲轉去厝裡面對一切的，想袂到場面變成這个款，這敢是上帝針對我講白賊的處罰？",
    "paragraph_id": 1448
  },
  {
    "title": "復活的人",
    "author": "胡長松",
    "text": "我拜託「落漆的」為我保守祕密，若會使就閣替我探寡消息，然後我就先走矣。這遍我無拍算簡單準煞，所以就先佇附近稅厝。龜溪的南岸幾公里內有二間大學，附近有袂少專門租予學生徛的宿舍，我就揣著龜溪邊一間公寓改的小套房蹛落來。佮我接接〔tsih-tsiap〕是一个大學生，伊講厝頭家無閒攏交代伊發落，合約只是形式，押金一月日，水電照錶行，房租照時交予伊就會使。",
    "paragraph_id": 1449
  },
  {
    "title": "復活的人",
    "author": "胡長松",
    "text": "我的這間因為有一个後窗，光線較好，所以佮別間比貴五百。彼工共稅厝的代誌安搭好勢了後已經是黃昏時，我行上龜溪的堤岸，龜溪位東爿的草山盤流落來，成做基隆河的一條支流，佇這截無啥物水量，堤岸內，溪水兩爿的埔地已經簡單建設做散步的公園，有雜樹佮石椅、控固力的步道等等，閣有一个籃球場，甚至佇較狹的水道之間排列石墩予人渡河。",
    "paragraph_id": 1450
  },
  {
    "title": "復活的人",
    "author": "胡長松",
    "text": "春冬之交的陰寒時天，樹葉佮水邊的茅仔受冷風剾過失去活氣，偆落來的白氆色調佮水色的墨綠形成對比。心雅怹厝佇北岸，自較早我就時常佇這段溪埔散步，印象是對拄結婚的時就開始矣，我嘛捌佇遮搪過真濟無仝款的人，除了運動的市民，閣包括坐輪椅予外勞捒咧的有錢的老歲仔佮固定出現的流浪漢，我嘛捌搪著佇草山坪彼間神學院服務的外國傳教師佮西爿溪橋下面橋墩咧翕相的西洋Model。",
    "paragraph_id": 1451
  },
  {
    "title": "復活的人",
    "author": "胡長松",
    "text": "我捌一遍佮彼个坐輪椅予外勞捒咧的有錢老歲仔開講（伊一向非常儼硬，本底是無可能插我的，彼工伊的輪椅予外勞捒入去石縫稠車，我拄好佇邊仔共鬥跤手捒起來，所以才有機會開講起來），想未到話尾牽來牽去，竟然發現伊佮心雅的老爸較早就有熟似──伊對怹的關係保持一種神祕的氣口，我相信是佇部隊抑是官場之中相捌的，後來心雅的老爸也就是我的丈人共我講，彼个老歲仔就是捌替小蔣的駛過烏頭仔車，有一工小蔣的叫伊共車駛去離遮無偌遠的草山跤，佇龜溪較頂流的溪邊叫伊落車共車後斗的一捆細枝竹仔提出來插土圍地，閣共講，圍出來的地就算是伊的，伊就按呢無張持得著一塊地，大範大範起一棟別莊佇溪邊。",
    "paragraph_id": 1452
  },
  {
    "title": "復活的人",
    "author": "胡長松",
    "text": "莫怪伊的面遐爾儼硬不可一世，彼時我的心內是按呢想的。其實佇溪埔運動的市民大約攏是苦瓜面，看著並無歡喜，自較早就是按呢矣，怹連運動都有急欲爭取健康的目的性，這个目的性予怹的面假若硩佇一塊烏色的帆布下底；甚至彼个有錢閣儼硬的老歲仔除了想欲受人尊敬的漚面，嘛揣袂出有啥物快樂的元素。",
    "paragraph_id": 1453
  },
  {
    "title": "復活的人",
    "author": "胡長松",
    "text": "尚重要的是，當我離開這段時間了後閣行上這溪埔的路，煞雄雄是其中尚「苦瓜」（「落漆的」的用語）的一个了──甚至講，「落漆的」面頂的同情就說明一切矣，伊的眼神假若是講：想未到閣有人比我較落漆的…… 我本底hām轉來嘛無想欲轉來，想袂到，一轉來煞是按呢的局面，這馬，心雅腹肚膨膨有身的想像畫面，親像一个「天譴」進入我的頭殼。這究竟是命運創治，抑是我家己做得來的？我一直拍拚咧想。",
    "paragraph_id": 1454
  },
  {
    "title": "復活的人",
    "author": "胡長松",
    "text": "（後來我想著彼暝我啉酒醉對春岫求婚的代誌，內心家己感覺犯罪見笑起來。）老實講，我已經想欲放棄矣。我所想的，是共一切放殺的放棄，所以就假若無魂野鬼佇路裡行。──位遮，我會使行對佗去？彼工我大約是抱按呢的心情，沿溪埔的堤岸一路行到龜溪佮基隆河相接的溪喙埔地，天色已經齊暗。",
    "paragraph_id": 1455
  },
  {
    "title": "復活的人",
    "author": "胡長松",
    "text": "彼是都市中拋荒的河埔地，基隆河烏色的河面袂輸雄雄展開，我徛佇岸邊，一欉粿葉樹假若營養不良的囡仔，予北風搧甲葉仔凋蔫，樹身嘛徛袂在〔tsāi〕。佇烏色河水的對岸有微微燈火浮佇暗毿的沙洲頂面，該當就是河中島的三角埔仔，我無張持想起「落漆的」講過，怹兜三角埔邊仔的田地早前因為基隆河改道的工程夆徵收去，這馬就淹佇基隆河的新水路下跤。",
    "paragraph_id": 1456
  },
  {
    "title": "復活的人",
    "author": "胡長松",
    "text": "伊不時怨嘆政府喝徵收就徵收，值無啥物錢，嘛無啥物好聽話，結果怹祖業的田就按呢水頭無名水尾無姓浸入佇河底──「所以，我的一世人就今按呢去了了矣！",
    "paragraph_id": 1457
  },
  {
    "title": "復活的人",
    "author": "胡長松",
    "text": "」伊講，「若無，這馬土地起大價，我會使提地契予你看，我嘛會通親像山邊別莊的遐『哥仔』逐暝佇高級夜店歕雪茄攬查某咧，彼一定爽甲歪膏揤斜〔uai-ko-tshi̍h-tshua̍h〕……」 想袂到，當我的頭殼浮現「落漆的」的彼个落魄甲親像枵狗欲數想豬肝骨的古錐的面容的時陣，我聽著風中有一陣手風琴的聲。彼是古早彼種形式的「那卡詩」音樂。",
    "paragraph_id": 1458
  },
  {
    "title": "復活的人",
    "author": "胡長松",
    "text": "詳細聽，原來是位駁岸的盡尾彼頭傳來的，我行過，發現是較早聽過的一首教會音樂。一个瘦梭的老人抱一台紅色的手風琴咧彈，向河，坐佇駁岸頂。我詳細看伊的面，無啥物大特色，生甲真平常，是一行入街路就會溶佇人群的面。「平安！」伊斡頭講。位伊的眼神我才發現伊是一个青盲。我驚一趒。回想伊竟然知影我行倚去。可能是聽著我的跤步聲，我按呢想。「喔！你好！」 琴聲停睏。",
    "paragraph_id": 1459
  },
  {
    "title": "復活的人",
    "author": "胡長松",
    "text": "我問伊怎樣會來遮，伊講伊的徛家佇附近，禮拜一向佇河邊無偌遠的白芝蘭教會聚會，而且伊逐暝攏會來遮佮耶穌見面。「哈！按呢伊生做啥款？」我滾笑問伊。「你應該家己來看覓咧啊。」伊嘛笑笑。雖然笑笑，毋過後來我才理解，減彩伊是類似聖經裡寫的先知彼種人。伊講：「祂共我講，你今仔日就會見祂！」 雖然我毋相信，毋過我感覺著驚。伊竟然假若知影我的心思，繼續講：「彼時撒該嘛著驚，毋過耶穌對伊講：『今仔日我欲蹛恁兜！",
    "paragraph_id": 1460
  },
  {
    "title": "復活的人",
    "author": "胡長松",
    "text": "』所以你嘛免驚。我干焦欲先問你，敢相信祂死了三工復活？」伊頭夯懸，斡過來用伊看袂著的空空的眼神對我。我擔一下肩，講：「復活？這無啥物特別啊。聖經就是按呢寫的敢毋是？」 「是啊，〈羅馬書〉寫講：你若喙裡認伊是主，心內信上帝叫伊對死裡復活，就會得救。」 「毋過啥物是『得救』？」 「你著愛先知影咱的苦境有偌大，才有通了解『得救』。",
    "paragraph_id": 1461
  },
  {
    "title": "復活的人",
    "author": "胡長松",
    "text": "總是，你嘛會使先問家己：敢會使相信十字架頂的耶穌死了三工復活──我閣一遍問你。」 「若這點，我顛倒是無想過──應該是講，真龜怪，講『無想過』，假若是因為我嘛無感覺有啥物通懷疑。」 「按呢就真好辦矣，少年家！你該當感謝祂！」 彼个神祕的老人話講到遮就無閣繼續矣。伊開始用猶太小調彈伊胸前的手風琴。風裡的手風琴樂聲有一種特別的氣味，彼是非常迷人閣悲傷的旋律，就親像古早彼齣電影《厝頂的提琴手》的旋律。",
    "paragraph_id": 1462
  },
  {
    "title": "復活的人",
    "author": "胡長松",
    "text": "毋知是按怎，當伊的音樂閣響起，我想起春岫怹兜門口的彼欉粿葉樹佮阮故鄉舊厝門口的彼欉，頭殼內面，大大有臘質表面的粿仔葉佮黃色的大花蕊，假若予河邊的風佮樂聲吹動。尚龜怪的是，當我想著按呢的畫面，離鄉、罪惡佮夆放殺的苦汁假若面前的溪水溢懸起來，紲落，我就無張持進入一種講袂清楚的激動：四肢發熱，同時感覺著皮膚假若通電，規身軀起雞母皮一陣一陣。──啥物是「得救」？我佇回程一路問家己這个問題。",
    "paragraph_id": 1463
  },
  {
    "title": "復活的人",
    "author": "胡長松",
    "text": "行轉到我的房間的時，我假若破病仝款，虛弱甲隨倒落眠床，然後就行入一个特別的夢境…… 2 親愛的田保羅牧師，假使講夢境有時是佮眼前世界仝款存在的另外一个世界，按呢，一定是我彼工所做的這个夢吧！我佇彼暝的夢中駛車載我的爸母去到一座青翠的山嶺，鬥陣的閣有春岫，伊另外駛伊的白色本田佮阮做伙去。青giàng-giàng的天真懸，有假若棉仔的白雲浮佇山尾溜，路邊是各色野花的春天色緻。",
    "paragraph_id": 1464
  },
  {
    "title": "復活的人",
    "author": "胡長松",
    "text": "我的爸母心情攏真好，滿面春風，有我自細漢罕得看著的美好笑容。阮共車停佇一棟白色建築物頭前的停車場，彼棟建築起佇山坪的平台，本身閣有五層樓懸，真莊嚴，外牆漆做白色的，雄雄看就親像是一間山頂的教會，毋過因為我假若無看著厝頂的十字架，所以聯想，可能是另外一个宗教團體聚會的所在。佇建築物內內外外，袂少人穿白衫烏褲（抑是烏裙），面帶笑容，高尚、清氣閣有精神互相拍招呼。",
    "paragraph_id": 1465
  },
  {
    "title": "復活的人",
    "author": "胡長松",
    "text": "怹親像為著某一个活動抑是儀式咧無閒準備，跤步踏真緊咧出出入入。當我猶咧觀察這一切的時，有一个查某囡仔位人群內面行對阮徛的所在來。我看伊的面，生甲白淨足像心雅（毋過佇意識內面真清楚並毋是心雅），伊的長頭鬃留到肩胛頭，用客氣閣歡迎的聲調共阮說明，講彼工是怹教主的生日。伊閣講：「今仔日來遮的人有福氣矣，只要入來，攏會得救！」因為伊的笑容，我就相信伊的話，姑情逐家做伙入去。",
    "paragraph_id": 1466
  },
  {
    "title": "復活的人",
    "author": "胡長松",
    "text": "毋過我的爸母無願意，怹講外口的空氣較好，怹甘願佇附近踅踅咧。我問怹：「敢講恁無愛得救？」怹只是搖頭。春岫看我為難，就開喙，講伊會使陪我的爸母做伙佇彼附近行，叫我毋免煩惱。按呢，我就綴彼个長頭鬃的查某囡仔後壁，行對建築物去。",
    "paragraph_id": 1467
  },
  {
    "title": "復活的人",
    "author": "胡長松",
    "text": "我peh幾十層的石梯了後來到建築物的大門頭前，才發現原來建築的內部是挖對山入去，佇大門看起來就親像是一个磅空，邊仔是一个大水沖〔tsuí-tshiâng〕，水沖後面是山壁懸低大細的石頭，水真大港泄對門口正爿的山壁落來，沖入去一个水池，閣經過橋跤流入山溝。因為彼个景緻傷特別矣，我本底想欲閣看一下，毋過參加活動的人這時攏擠來矣，共我捒入彼个磅空。",
    "paragraph_id": 1468
  },
  {
    "title": "復活的人",
    "author": "胡長松",
    "text": "一入去內底，本底嘻譁的聲音連鞭攏消失矣，佇一个奇怪的氣氛內面肅靜落來。幾落百个人徛亭亭，恬恬排列佇一間大廳，假若咧聽候啥物──這無親像是咧做生日──我心肝頭才一按呢動念，就看見頭殼頂一塊一塊白布寫烏字的輓聯咧飄動，連鞭我理解：彼竟然是一个告別式的靈堂！恐怖的是，怹所有人的面容煞攏微微仔底笑。閣紲落，我看著尚頭前的靈桌頂懸是拄才掣我入來的彼个長頭鬃的查某囡仔的烏白相。",
    "paragraph_id": 1469
  },
  {
    "title": "復活的人",
    "author": "胡長松",
    "text": "我驚一趒，斡頭問身邊的一个查甫：「伊是誰？」伊就用歹凊凊的梟疑目光回看我，講：「敢講你毋捌伊？教主啊！伊今仔日生日啊！」我聽一下跤尾攏軟去，哀叫一聲，頭斡咧就走。身邊的人隨就做伙喝聲：「背骨者！掠伊！莫予伊走！掠伊！掠伊！」 我驚破膽大伐奔走。所有的人攏伸手欲掠我，毋過我無予怹掠著。",
    "paragraph_id": 1470
  },
  {
    "title": "復活的人",
    "author": "胡長松",
    "text": "走到門口，我翻頭看，彼个長頭鬃查某人的面，竟然佇山壁的水沖裡浮刻出來，目睭仁變做藍色的，內面有紅色的火，我佮伊四蕊目睭相對看，彼是非常邪惡的眼神，雄雄，伊的大手就位水沖伸出來……我斡咧繼續走，遠遠看著我的爸母佮春岫佇停車場，就越那走越那喝咻，叫春岫先共車發動，緊載我的爸母落山。",
    "paragraph_id": 1471
  },
  {
    "title": "復活的人",
    "author": "胡長松",
    "text": "我走到我的車邊的時，看春岫怹的車已經出發踅過山谷的第一个彎路，心肝頭才小可放心，結果想未到，大氣都猶未喘，煞就聽著水沖的方向piáng一聲。山洪暴發矣！我發動我的車，油門踏盡磅…… 天地已經變色，山洪袂輸鬼魂佇我的後壁咧追殺。我一路佇嘩嘩水聲的威脅裡逃命飆車落山，毋過猶是袂赴，來到山跤的時，大水已經逐到位，而且面前有一座三拱的牌樓。",
    "paragraph_id": 1472
  },
  {
    "title": "復活的人",
    "author": "胡長松",
    "text": "我的車速傷緊，定著愛挵〔lòng〕起哩矣，所以下意識喝一聲：「主啊！救我！」想袂到，才一喝了，車就予趕來的大水撐懸。我真實感受著規个人雄雄浸佇水裡，綴車身一下手浮懸起來，而且浮懸的車身佇掣流中準準準軁〔nǹg〕過牌樓的拱門，挵倒路邊一擔共西瓜疊甲親像小山崙的西瓜擔，最後，我的身軀翸〔phùn〕離開我的車，佇大水中鑽入彼堆翠青、假若浮筒當咧浮沉的西瓜。",
    "paragraph_id": 1473
  },
  {
    "title": "復活的人",
    "author": "胡長松",
    "text": "就佇這个時陣，佇夢境內面，一陣樂暢雄雄對胃腸衝〔tshìng〕起來，我清楚意識著我得救矣。佇遐西瓜的保護裡，我的身軀閣一遍浮懸，心肝頭感受著毋捌有過的平安、清涼佮敨縛。我雙手挾〔gia̍p〕兩粒青翠的大西瓜浮佇水面，看著我的爸母佮春岫佇頭前等我，這時，就位夢境裡醒過來。田保羅牧師，假使夢有真實的部份（親像上帝賞賜予約瑟的彼種夢），按呢，自我細漢到大漢，定著就是這个夢矣。",
    "paragraph_id": 1474
  },
  {
    "title": "復活的人",
    "author": "胡長松",
    "text": "我醒來了後，對夢中疊甲若山的西瓜的翠青佮活氣感覺遐爾特別，假若遐西瓜共我的一切危機攏用怹的翠青保護起來──這到底是啥物款的夢啊？我坐佇窗邊，回想前一暝老人對我講會見著上帝的話，心內就浮現一陣驚奇。",
    "paragraph_id": 1475
  },
  {
    "title": "復活的人",
    "author": "胡長松",
    "text": "我嘛想起你捌佇七層嶺的教會講過「上帝攝理」的這个奧祕，我猶會記，佇山林的通透明淨的窗光之中，你用充滿信心的聲調講上帝就親像人用雙手仝款，一直共天地佮萬物托咧，閣因為祂治理萬有，所以地上花草五穀的生長焦蔫、人佮動物的飽足枵饑、健康破病、富有散赤等等，攏出佇祂假若老爸仝款的手。然後你佇教堂的講台用興奮溫暖的聲調講：「各位兄姊，敢講咱佇僫得理解的萬物生長的祕密內面看袂出天父的大氣力嗎？",
    "paragraph_id": 1476
  },
  {
    "title": "復活的人",
    "author": "胡長松",
    "text": "」坦白講，彼時我是聽無的。我干焦搖頭，認為你講的物件不過就是科學的「大自然」法則，我甚至真無禮貌佇心內想，彼只是你對「大自然」的神祕運作的另外一个解說爾爾。毋過，這回佇這个奇怪的夢裡，我竟然無張持意識著「逐粒西瓜攏是上帝賞賜性命的拯救」的奇怪的想法！",
    "paragraph_id": 1477
  },
  {
    "title": "復活的人",
    "author": "胡長松",
    "text": "甚至我回想，遐西瓜外皮的特殊翠青反射出假若青玉的光輝，假若有一款活氣佮力量，予我聯想著你捌講過耶穌死後，門徒佇五旬節經歷聖靈對天降臨的畫面，這是我的能力完全無法度解說的。我唯一會使肯定的是，夢中大水裡的西瓜翠青的色水遐爾飽滇真實，予人一看充滿向望、平安、喜樂、飽滇、甘甜…….甚至佇我醒來了後，猶閣感受著夢中靈魂佇大水裡浮升的樂暢──這，敢會是你所講過所謂聖靈無聲的安慰？我的頭殼熠過按呢的想法。",
    "paragraph_id": 1478
  },
  {
    "title": "復活的人",
    "author": "胡長松",
    "text": "敬愛的田保羅牧師，我欲對你透漏，醒來了後，我竟然清楚感受著規身軀假若予一領通光的被單包圍，而且前一暝就感受過的電流又閣一陣一陣流過我的皮膚，這假使若毋是我家己的經歷，我是完全無可能相信的。只是，當我的心情慢慢穩定落來，我的家後心雅大腹肚的畫面，閣一遍親像一个咒懺出現佇我的頭殼。3 我一直咧想，假使誠實有上帝，按呢，咱人所做的逐項代誌祂攏是看會著的吧？",
    "paragraph_id": 1479
  },
  {
    "title": "復活的人",
    "author": "胡長松",
    "text": "也若按呢，我這个人是憑啥得祂看顧──可能是受著彼个夢的推捒，我竟然開始思考罪佮得救是啥物的這个我過去毋捌想過的代誌來矣。我甚至認為，彼个夢裡一定閣有啥物我毋知的奧祕咧等我，尚可惱的是，因為夢中磅空的死亡意象是遐爾驚人，才無偌久，我竟然就閣開始對翠青的西瓜所暗示的上帝的活氣救恩懷疑起來矣。",
    "paragraph_id": 1480
  },
  {
    "title": "復活的人",
    "author": "胡長松",
    "text": "我開始後悔彼時佇七層嶺無好好仔聽你解說聖經的道理，佇莽懂之中，我的心煞無張無持進入另外一个虛無的光景，假若予罪的感受硩甲無法度喘氣矣。這就好親像好天的日頭連鞭匿入烏雲內，予我感受著毋捌有的陰風慘慘。田保羅牧師，我按呢講是較無禮貌，毋過，敢講上帝一出現就隨閣離開，按呢，毋是比伊完全毋捌來過閣較食力？",
    "paragraph_id": 1481
  },
  {
    "title": "復活的人",
    "author": "胡長松",
    "text": "甚至當我目睭瞌瞌，竟然感受著夢中靈堂裡的人講我有罪，千百雙手伸出來共我衫仔褲揪稠咧，假若我永遠走袂出來，甚至我hām佇夢中開跤走彼款的勇氣嘛失去矣。就佇按呢的情形之下，我無意中閣重讀江文達寫予春岫的批裡的這段文字，竟然規身軀振動起來。伊寫講：「亞當偷吃禁果的時，就脫離佮上帝的（原始的、天然的）性命力同在的和諧，進入強烈的不安，造成人佮外界的阻隔。",
    "paragraph_id": 1482
  },
  {
    "title": "復活的人",
    "author": "胡長松",
    "text": "佇態度上這是亞當的罪的翻轉：位面向上帝的態度翻轉，成做背向上帝的過程。人類所有的驚惶、見笑、罪惡攏是因為這個翻轉造成的阻隔。教會的牧師講，所以咱攏需要閣一遍的恩典的翻轉，位亞當予咱的罪惡、不安、見笑的處境翻轉轉來，重頭面對上帝，佮自然和好，嘛佮外界以及家己和好，最後得著佮上帝同在的平安……我想，咱攏是翻轉的人。」 伊佇tsin所寫著的「罪的翻轉」，我是有強烈同感的（彼就是人的本性敢毋是？",
    "paragraph_id": 1483
  },
  {
    "title": "復活的人",
    "author": "胡長松",
    "text": "）毋過，後壁的彼个「恩典的翻轉」，又閣是啥物？這是一个謎，我的心內開始認真思考這个問題，我的直覺共我講，有一个重要的答案隱藏佇內面…… 然後，可能是對這个問題想甲傷過專心矣，我竟然發現家己戇神戇神行佇街仔路矣。當我閣回神的時，已經佇較早心雅愛去的一間麵食餐館內底矣。我看時間，已經是中晝。這間餐館就佇阮徛家附近，物件無貴，毋過有冷氣，桌仔舖白色桌巾，清氣清氣。",
    "paragraph_id": 1484
  },
  {
    "title": "復活的人",
    "author": "胡長松",
    "text": "根據較早心雅講，這是怹爸母嘛認同的「北方道地口味」。我坐佇一个較內底面挹貼的座位，共服務生吩咐「鍋貼」閣有「酸辣湯」，才咧想講其實我無應該佇遮出現，煞就無張無持看著心雅矣。伊佮一个我無熟似的查甫人鬥陣，誠親密坐佇有街景的窗仔邊的位。（伊一向是坐佇彼个位，毋過，當然是佮我坐的！",
    "paragraph_id": 1485
  },
  {
    "title": "復活的人",
    "author": "胡長松",
    "text": "） 可能是因為有身，心雅的面比早前肨奶，仝款是畫粉色有精神的妝，毋過頭毛鉸短矣，穿一軀闊身、以柑仔色佮白色做底色的「孕婦裝」；坐伊對面的查甫人體格瘦毋過有精神，五官分明，小平頭佮喙鬚修整甲整齊整齊，西裝褲佮siat-tsuh嘛熨甲誠亭，完全是都市成功人士的穿衫──假若佇佗位捌看過這个查甫人──當我雄雄熠過這个意念，隨就想起我捌佇心雅公司的尾牙聚餐看過伊，連鞭我就回想起來，伊是心雅怹公司的頭家囝，嘛是心雅怹部門的少年副總，姓董。",
    "paragraph_id": 1486
  },
  {
    "title": "復活的人",
    "author": "胡長松",
    "text": "──謝謝董副總對內人的提拔。我閣會記敬酒的時我是按呢對伊講的。──哪裡？尊夫人不但美麗大方又才懷洋溢、充滿幹勁，哪個男人也捨不得冷落她啊，哈哈！──哎呀，Simon就是天生愛說笑。心雅按呢應。這个查甫人彼時輕浮的回答直直直鑿著我，伊講話的時對心雅意淫的眼神嘛予我感覺受侮辱，毋過我彼時只會使笑笑。想袂到，今，這枝侮辱的刺成做一枝擴大的箭，現現對我的面前射來矣。",
    "paragraph_id": 1487
  },
  {
    "title": "復活的人",
    "author": "胡長松",
    "text": "毋是，彼毋是干焦侮辱爾爾，閣有見笑、自卑、憤怒、棄殺、反背、失敗、懊惱、後悔、受傷……等等等等，總講一句，就假若面前這二个男女親密的畫面共我規个人的全部一切攏總拍散去矣！──你已經完完全全被放殺矣！──伊過去共你的囡仔提掉只是因為看你無夠重吧！──這一切是你家己對伊欺騙的現世報啦！我親像聽著心內的聲，按呢，我的心佇瞬間就成做一个可怕的流刑地矣。然後我竟然就想講，規氣共彼个姓董的刣予死較快活啊！",
    "paragraph_id": 1488
  },
  {
    "title": "復活的人",
    "author": "胡長松",
    "text": "敬愛的田保羅牧師，人佇完全失敗的時會出現同歸於盡的想法敢是？我煞雄雄想起大箍海仔的彼枝改造銃閣藏佇我宿舍的揹仔裡，佇彼个瞬間，彼枝家私烏色金屬的冷嚴佮絕情，煞親像沉重的跤步踏入我的心肝。就佇這个意念出現的瞬間，我假若對十天地外跋入地獄的火裡，竟然發現家己是一个極大、無可饒赦的罪人矣。我用尚緊無予怹發現的跤步逃離開彼間餐館，佇路裡，我竟然開始哮起來。",
    "paragraph_id": 1489
  },
  {
    "title": "復活的人",
    "author": "胡長松",
    "text": "4 田保羅牧師，我佇路裡越那行越那想，上帝敢是會佮人滾笑？就親像你捌講過的雅各佮上帝相偃〔ián〕的故事。我會記你用一个戲劇性的歸納氣口講雅各這个欺騙兄哥、用詭計得勝的人，為著佮兄哥見面的時會使得著原諒，偌呢仔用心計較派一大批禮物行做前，閣對上帝祈禱，求上帝救伊脫離伊的兄哥以掃的手；想袂到，就佇欲佮以掃見面晉前，上帝的使者煞雄雄佇夜暗的雅博渡口出現來佮伊相偃。",
    "paragraph_id": 1490
  },
  {
    "title": "復活的人",
    "author": "胡長松",
    "text": "你講雅各誠實了不起，伊的勇氣親像希臘神話內面的「普羅米修斯」，竟然佮上帝的使者相偃規暝。彼一定是一場驚天動地的戰鬥，到天拍氆光的時，上帝的使者看贏袂過，就用手搧雅各的大腿臼予伊跛跤。上帝喝講欲走矣，毋過雅各講：「你若無予我祝福，我就毋予你走。」按呢，上帝就賜伊一个新的名，講：「你的名無閣叫做『雅各』，愛叫做『以色列』，因為你佮人、佮上帝相拚攏贏。」然後上帝就親身為以色列祝福。",
    "paragraph_id": 1491
  },
  {
    "title": "復活的人",
    "author": "胡長松",
    "text": "田保羅牧師，彼時你講，舊的雅各得著新名「以色列」，毋過家己嘛跛跤去，這是有付出代價的祝福，而且是規个族群的祝福，閣是位上帝主動對雅各的夜襲開始的，這予我足深的印象。甚至彼日你私下共我講，你佇祈禱的時看著我這个流浪無厝的渡鳥終其尾嘛會佮雅各仝款得著一个新名，然後你提醒我，這个新名的代價毋是跛跤，是二千年前釘佇十字架頂懸為咱流血的基督。",
    "paragraph_id": 1492
  },
  {
    "title": "復活的人",
    "author": "胡長松",
    "text": "彼時我猶無法度理解你的意思，毋過我今想像，佇上古時代彼个夜暝的雅博渡口，毋知敢有親像這馬淡水河渡口的冷風，佇無光無火的暗暝，上帝的使者暗暗到位，相偃的戰鬥之中雅各一直看袂著伊的面，彼一定是真恐怖拚生死的夜襲啊…….我心內想，彼日佇彼間餐館看著心雅，敢是上帝對我的「攻擊」？若無，就佇祂予我一个夢了後，是按怎會共事實用遐爾殘酷的方式展現？",
    "paragraph_id": 1493
  },
  {
    "title": "復活的人",
    "author": "胡長松",
    "text": "當我行出餐館，我雄雄感覺規个都市是一个籠仔，親像我永遠嘛行袂出去矣。彼工盈暗我失魂落魄又閣去到河邊駁岸。青盲老人仝款佇駁岸盡尾的所在咧揪伊的手風琴。伊聽著我倚近，琴聲停睏，問我敢有看著伊的枴仔，我講無，伊就認出我是前一工佮伊相搪〔tn̄g〕的人。伊講伊的枴仔一下無細膩毋知輾對佗位去，拄才有來一隻狗，可能予狗咬去矣。紲落伊就問我好。我共伊講，我事實並無好。「哦？你昨暝無見著上帝？」伊用詼諧的口氣講。",
    "paragraph_id": 1494
  },
  {
    "title": "復活的人",
    "author": "胡長松",
    "text": "「嗯，假使彼是──」 「哦？講來聽看覓咧。」 「無講也罷，只是一个夢。是講，無夢無淒慘，夢落到底煞規个烏有去。」 「啥物烏有去？」 「總講一句，我出外，我的牽手就予人拐去矣，今仔日中晝我無意中看著伊佮人做伙。」 「敢會是誤會？」 「毋是。伊有身矣，囡仔毋是我的。」我按呢講的時，才發現我一直予這个憂愁控制──我煩惱我的牽手自頭到尾並無愛我，而且事實上嘛是按呢──毋過今欲結束矣，我彼時按呢想。",
    "paragraph_id": 1495
  },
  {
    "title": "復活的人",
    "author": "胡長松",
    "text": "「哦，所以你真愛你的牽手？」 「我嘛毋敢講。」 「按呢你按怎拍算？」 「我拍算做一个解決。」 「啥物解決？」 「就是彼種徹底的解決。」 「唉！人攏毋是完全的，罔度罔度，會使之就好。」伊按呢講。我心內疑問：我講的是啥物伊敢有可能捌？對岸的路燈耀佇水面，佮前一日仝款稀微。老人講伊無枴仔行袂轉去，拜託我掣伊轉去伊蹛的所在。「柑仔紅的木星已經踅到雙子座，毋過南爿的天，尚光的天狼星煞予雲霧遮咧。",
    "paragraph_id": 1496
  },
  {
    "title": "復活的人",
    "author": "胡長松",
    "text": "是講，誰會使為彼粒星講話啊？」伊佇路裡踅踅念，按呢嚅：「只是，天狼又閣算啥？」 雖然青盲，閣一手拖手風琴的箱仔，毋過伊跤步猶是真輕快。阮對駁岸跤的路踅入一條隘巷，彼條隘巷彎彎曲曲共阮掣入去一塊空地邊，有一簇用柴枋起的低厝仔，空地的中央有一欉足大欉的構樹，對樹欉內面有假若吊死貓仔的臭味一陣一陣飄過來。阮行過四、五个人身邊，是伊厝邊的歐里桑佮歐巴桑，共椅桌囥佇路燈下底，借路燈的光咧泡茶開講。",
    "paragraph_id": 1497
  },
  {
    "title": "復活的人",
    "author": "胡長松",
    "text": "阮佮怹拍一聲招呼，無閣加講。怹笑笑，用好賢的表情對我金金相。阮隨就來到怹兜門口。伊喝一聲：「喂！我轉來矣！」門就嘎一聲拍開。門後的厝裡干焦點一葩五燭的電火，一个比伊較少年的婦仁人穿一軀薄薄的睏衫出現，伊的面親像已經等伊足久。「我的枴仔拍無去，佳哉伊掣我轉來。」青盲老人按呢講，伊斡頭：「勞力喔！欲入來坐無？」 「喂！咱差不多愛睏矣。」婦仁人按呢講，伊的面我看袂清楚，聲音有小可陰沉。",
    "paragraph_id": 1498
  },
  {
    "title": "復活的人",
    "author": "胡長松",
    "text": "「免啦，我愛來走矣！」我講。「按呢勞力喔！」青盲老人講。伊入門了後，邊仔伊的厝邊就對我喝聲，招我泡茶。「暗時啉茶敢袂歹睏？」我行過，按呢講。「袂啊，哪會歹睏？也無親像彼个青盲的遐無閒啊，哪會歹睏？」其中一个按呢講，偆的幾个就做伙穢涗〔uè-suè〕穢涗笑起來。「唬！你有夠無正經。人暗時體力好是礙著你矣呢？」一个大箍歐巴桑按呢講，笑甲妖嬌起來。「扯！啥人講礙著我？若講礙著，嘛規十冬矣著無？",
    "paragraph_id": 1499
  },
  {
    "title": "復活的人",
    "author": "胡長松",
    "text": "規暝按呢一个青盲的拄著一个枵燥的，喝咻甲，嘛毋驚眠床枋崩去喔！」第一个開喙的歐里桑按呢講。「啥物枵燥的？無你是攏無咧孝孤喔？人彼，叫做『相依為命』。你看，伊蘭仔孤一个人對馬來嫁來台灣，連身份証就猶未辦，翁就破病枉死矣，若毋是青盲的共收留、四界走唱共顧三頓，伊是欲去佗位窩〔u〕？講起來，青盲的家己的腹肚都飼袂飽矣，閣願意按呢照顧蘭仔，所以，伊蘭仔當然嘛共這个查甫疼命命。",
    "paragraph_id": 1500
  },
  {
    "title": "復活的人",
    "author": "胡長松",
    "text": "人哪有通親像你這好命的，也毋知通惜福？」大箍歐巴桑講。「著！著！著！惜福惜福！恁父今仔日盈暗轉去就共妳孝孤一下粗飽粗飽，按呢就是惜福矣啦！」 「孝孤就孝孤！恁祖媽驚你呢？」 「喂！恁二个老公婆仔實在毋驚人彼少年的聽甲會歹勢，佇遮煞一句來一句去，咧唱褒歌哦？」 「──歹勢，我想欲請教，彼个青盲的歐里桑敢無娶？」我問。「有啦，哪會無娶？",
    "paragraph_id": 1501
  },
  {
    "title": "復活的人",
    "author": "胡長松",
    "text": "較早講是白芝蘭賣茶的富戶的後生咧，聽講就是怹某生甲傷媠，伊才會予人設計掠去關的，伊的二蕊目睭嘛是予人刑甲青瞑去的。後來為著這个案，怹兜茶行嘛收起來。」大箍歐巴桑共我講：「實在嘛是可憐啦！」 「……阿伊的某咧？」 「伊予人關入去了後，怹某就改嫁矣，唉，僥倖，聽講是互彼个陷害伊的爪粑仔拐去，彼个爪粑仔提著賞金，規家伙掣咧就去美國生活矣……」 「哦？敢誠實遐譀？",
    "paragraph_id": 1502
  },
  {
    "title": "復活的人",
    "author": "胡長松",
    "text": "」 我翻頭看青盲老人的彼間柴枋仔厝，厝邊有一欉麻黃，路燈所照，風裡麻黃的枝葉樹影親像炭筆的線條佇厝壁咧撇來撇去，厝瓦頂懸，佇尚深的紫色天幕裡，我看著一粒金熠熠的柑仔紅的星。5 過幾工，我去到大樓警衛室揣「落漆的」，伊共我講伊探聽著消息矣，講彼个查甫蹛佇草山的別莊，伊共地址提予我。我講，其實我嘛知影伊是誰矣，我去怹公司嘛揣會著伊。「這馬只偆揣機會解決矣。」我講。「解決？",
    "paragraph_id": 1503
  },
  {
    "title": "復活的人",
    "author": "胡長松",
    "text": "」伊用梟疑的眼神看我，內面有一種毋知我會按怎解決的驚。紲落伊躊躊躇躇〔ti-ti-tû-tû〕講：「葉的，我共你講，彼日『怹』閣來矣，遐神祕客，閣怹來遮問講你敢有轉來？」 「哦，你按怎講？」 「我講你有出現，毋過隨就閣離開矣。」 「扯！你哪會按呢共怹講？」 「失禮啦，我嘛是愈想愈無妥當。一開始我嘛是毋講，毋過……」 「毋過按怎？」 「毋過，怹提一疊錢予我。一疊，攏一千的。」伊的面假若欲哭出來。",
    "paragraph_id": 1504
  },
  {
    "title": "復活的人",
    "author": "胡長松",
    "text": "「攏是一千的啊！閣講我若毋講，怹就……」 「啊，你這个落漆的，我會予你害死！」 「按呢欲按怎？」 「啥物欲按怎？話你就已經講矣，閣收會轉來呢？」 「我是講，假使怹若閣來……」 阮二个恬落來。抵好一个厝邊對外面行來，阮較早捌做伙佇地下室的游泳池游泳過，伊看我，毋過親像第一眼無認出來，我共頭偃〔ànn〕低。伊佮「落漆的」拍一个招呼行入去。「我共你講，我已經二工無睏。」我講。「我想嘛是。",
    "paragraph_id": 1505
  },
  {
    "title": "復活的人",
    "author": "胡長松",
    "text": "這款代誌，若換做我嘛是睏袂去。等我交班，咱來啉一杯。」 「毋是，你無了解。這就算啉甲死嘛無路用矣。」 「喔，我是無了解。毋過，有較贏無啦，加減吧？」 「蕭的，我問你，阮某有快樂無？」 「啥？你講啥物時陣？」 「有身了後。」 「這……」 「你若無講實話，為著你洩漏我的祕密，我就共你跤骨摃予斷。」 「有啦，這站若伊看著我，攏喙笑目笑。」 「誠實的？」 「嗯，誠實的。」伊用無奈閣有淡薄仔同情的口氣講。",
    "paragraph_id": 1506
  },
  {
    "title": "復活的人",
    "author": "胡長松",
    "text": "「毋過伊本底看著你就是喙笑目笑矣敢毋是？」 「你講較早？才無咧！伊較早嘛毋捌用正眼咧看我，攏共我當做空氣仝款。」 「按呢，若是我欲單獨搪著伊，愛當時過來？」 「禮拜三盈暗八九點。伊攏家己一个人轉來，伊捌共我講，伊去學日文。」 「好，按呢我知矣。」 我斡頭欲走的時，伊講：「喂，你袂對怹按怎吧？」 「你想咧？」 「我毋知……應該講，我毋敢想。」 「好啦！你毋知嘛好啦！勞力！我先來去，再見！",
    "paragraph_id": 1507
  },
  {
    "title": "復活的人",
    "author": "胡長松",
    "text": "」 彼暝我閣去到駁岸頂，我到位的時青盲老人猶未來，我想，伊枴仔拍無去，大約是袂來矣。我佇駁岸頂坐落來。駁岸邊的彼欉粿葉樹予我想起我故鄉的爸母。爸母死了後的故鄉閣有啥物？我咧想這个問題。當我這霎〔tsit-tia̍p〕佇遐閣想起故鄉的時，彼个拄離鄉的時對故鄉的疏離煞成做一種思鄉無岫的苦汁矣。我佇夜河的景緻裡完全失神，青暝老人毋知當時出現矣，坐落佇我的身邊。「歐里桑，我這馬知影苦境是啥矣。」我共講。",
    "paragraph_id": 1508
  },
  {
    "title": "復活的人",
    "author": "胡長松",
    "text": "「哦？你講看覓咧。」 「就是當我目睭一瞌，就足想欲共某一个人刣死，毋過我發現，我無法度下手。一想著按呢，就換做是對方夯刀仔咧共我撩〔liô〕矣。遮重複的畫面一直出現，無法度停止。」 「喔！」 「晉前，我閣感覺我會使離開，共一切放落來，毋過，這遍，就算我閣再離開嘛無法度解決矣。」 「嗯。」 「簡單講，我也無刣人的勇氣，也無離開的氣力。這馬，我的苦境就親像一塊爛皮共我黏咧。",
    "paragraph_id": 1509
  },
  {
    "title": "復活的人",
    "author": "胡長松",
    "text": "應該是講，伊就是我規身軀的爛皮。」 「無代誌。我有共你講過，你若喙裡認伊是主，心內信上帝叫伊對死裡復活，就會得救。」 「這敢是你經歷過的？你的厝邊共我講，佇彼時陣你予人……」 「我是經歷過，當然囉，毋過，我的經歷只是我的，並無重要，你會有你家己的。」 「只是，聖經的彼句我一直無理解。",
    "paragraph_id": 1510
  },
  {
    "title": "復活的人",
    "author": "胡長松",
    "text": "」 「你只要想，祂死過，為咱眾人的罪死，入過陰間，復活，就是祂拍贏死亡，死亡的世界嘛是祂管，按呢咱未來的死亡嘛佇祂的手裡矣。」 「敢有其他較簡單的理解的方法？」 「你毋是講你有相信矣？」 「我只是目睭瞌瞌的信。」 「目睭瞌瞌的信嘛是信啊！我看袂著你，毋過我知影你佇遮，這是信。紅嬰仔哮的時，老母共伊惜，講無代誌無代誌，紅嬰仔聽老母惜，就恬矣。有按呢的信心就會使平安。",
    "paragraph_id": 1511
  },
  {
    "title": "復活的人",
    "author": "胡長松",
    "text": "」 「這……」 「你先免想囉啦，喂，你欲彈這手風琴無？」 「我袂曉！」 「會啦！戇囡仔！你哪會袂曉？來！你彈！」     親愛的田保羅牧師，我捌參加過鋼琴社，是小可摸過 keyboard的，所以，當我共手風琴抱咧，風箱一揪，音樂就自然對我的胸坎流出來矣。彼是一段簡單的A小調慢板即興彈奏，就假若眼前悲傷的河水。青盲老人佇邊仔共我講，聖靈就親像風箱的風，若心內有無聲的怨嘆，就用琴聲共敨放出來吧。",
    "paragraph_id": 1512
  },
  {
    "title": "復活的人",
    "author": "胡長松",
    "text": "奇妙的是，我佇樂聲的流動裡完全共時間放袂記矣。當我彈一站A小調，心內的悲傷沓沓變薄，了後，感覺身軀的爛皮脫開，彼日夢後所感受著的一領通光的被單，就閣將我箍絚起來矣。閣來，就佇無張無持之間，樂曲對A和絃跨一个F和絃跳入去C和絃，轉做C大調的華爾滋舞曲，我竟然感覺家己是佇一團大光裡越那咧踅圓觳仔越那咧唱歌矣。一陣毋捌有過的溫暖流過、共我包圍，彼時我心內暗愖：敢講這就是所謂「恩典的翻轉」？",
    "paragraph_id": 1513
  },
  {
    "title": "復活的人",
    "author": "胡長松",
    "text": "當我的樂聲停落來了後，彼道暖流沓沓退去，然後，我的心內煞出現另外一个暗毿空虛的心情，無法度克服的驚惶閣一遍親像湧摃來──仝款是失去的驚惶，毋過這遍是針對拄才退去的暖流：「伊」退去了後，我竟然雄雄感覺袂輸失去全世界仝款…… 6 敬愛的田保羅牧師，我愛對你認罪。我甚至毋知影我敢有資格指責心雅。我想起我佇一个風颱天共車駛入掣流的溪水，然後拍算消失佇所有人的記持，親像一个逃兵仝款匿佇社會的暗溝陰影之中。",
    "paragraph_id": 1514
  },
  {
    "title": "復活的人",
    "author": "胡長松",
    "text": "假使你講就是我的欺騙造成所有今仔日的結果，我嘛無話通講矣。而且，我閣愛對你承認，佇七層嶺的時陣，我時常用數想的眼光咧期待春岫的回應，甚至我啉酒醉的彼暝竟然開喙對伊求婚，實在有夠譀古見笑的矣。按呢，我閣有啥物資格對心雅指責啥物？這一切攏只有罪的痛苦爾爾。佳哉，當我痛苦的時，我已經會使沓沓回想你所講過的話，或者，用讀一寡冊來予家己的心情穩定落來。",
    "paragraph_id": 1515
  },
  {
    "title": "復活的人",
    "author": "胡長松",
    "text": "有時我會目睭瞌瞌，回想幾日前的彼个夢境，予家己閣一遍佇掣流裡漂浮起來，或者，用你所教我的方法對上帝輕聲祈禱（甚至我家己都毋敢相信矣）。毋過，毋管按怎，我猶是無法度逃僻面前現實的問題：我應該按怎面對未來佮心雅？我時常陷佇一个循環的痛苦內底，逐遍得著的答案攏無仝。第一个禮拜三來矣閣走矣，毋過我毋敢去揣心雅。",
    "paragraph_id": 1516
  },
  {
    "title": "復活的人",
    "author": "胡長松",
    "text": "可能嘛是一个逃僻的心理，當我想袂出答案，我就共江文達的批佮筆記閣一遍提出來讀，就親像一開始共你講的，用構思伊的故事來予家己感受著成做一个「供應者」的踏實。可能嘛是為著逃避啥物，彼日透早我沿龜溪溪埔的小路對水頭的方向行去，佇半路看著彼間山坪神學院的路標，就自然順路標去到彼間神學院。",
    "paragraph_id": 1517
  },
  {
    "title": "復活的人",
    "author": "胡長松",
    "text": "佇山坪的這間神學院，校舍較舊矣，壁頂懸因為澹濕生一寡青苔，毋過環境整理甲真清氣幽靜，花草樹木修整甲真雅致，杜鵑當佇路邊四界開。毋知是按怎，一行入來，我的心情嘛綴咧清爽活氣，然後我就隨意行入怹的圖書館。我佇圖書館隨手提聖經佮一寡神學的冊來掀，注意著福音書所寫的耶穌被掠的經過。福音書寫講：代誌發生佇逾越節期，耶穌祈禱了後，佮門徒做伙行過汲淪溪，去到一个叫做客西馬尼的園。耶穌佮門徒攏入去。",
    "paragraph_id": 1518
  },
  {
    "title": "復活的人",
    "author": "胡長松",
    "text": "出賣耶穌的猶大嘛知影彼个所在，因為耶穌時常佮伊的門徒佇遐聚集。猶大掣一隊羅馬兵，會同祭司長佮法利賽人所派遣的聖殿警衛隊行入園仔。怹提武器，嘛提燈籠佮火把。耶穌知影將欲發生佇伊身上的一切事，所以問怹：「恁欲揣誰？」怹回答：「拿撒勒人耶穌。」耶穌講：「我就是。」彼時，猶大嘛佮怹徛做伙。耶穌一講「我就是」，怹就攏倒退，跋佇土跤。耶穌閣一遍問：「恁揣誰？」怹回答：「拿撒勒人耶穌。",
    "paragraph_id": 1519
  },
  {
    "title": "復活的人",
    "author": "胡長松",
    "text": "」耶穌講：「我已經共恁講矣，我就是。假使恁欲揣的是我，就予遮的人走啦。」耶穌按呢講，正正應驗伊早前講說過的話：「爸啊，你賜予我的人，我一个嘛無失落。」彼時西門•彼得紮一枝刀；伊抽刀，就對大祭司的奴僕馬勒古鏨去，共伊的正爿耳仔削落來。耶穌對彼得講：「共刀收起來！你叫是我無願意啉我的爸予我的苦杯嗎？」 有解經的冊講，來掠耶穌的兵力非同小可。",
    "paragraph_id": 1520
  },
  {
    "title": "復活的人",
    "author": "胡長松",
    "text": "猶大掣來的有一speira羅馬兵，人數至少有二、三百人，閣有祭司長佮法利賽人的差役。羅馬當局派出二、三百人的兵力去對付一個手無寸鐵的加利利木工，可能規个耶路撒冷的兵仔攏到位矣，這是啥物款的場面啊！毋過耶穌叫彼得「共刀收起來」，因為伊願意啉天爸予伊的苦杯，而且伊共羅馬兵講：「予遮的人走。」我讀到遮的時，我的心內出現講袂出的憤慨佮感動矣。",
    "paragraph_id": 1521
  },
  {
    "title": "復活的人",
    "author": "胡長松",
    "text": "閣有，彼日轉來了後我嘛想起江文達，我認真想，伊確實是耶穌的門徒吧。我過去捌想過，江文達本身就是一个冤屈，是無應該的，這件代誌並無公平──毋過，敢講我會使為伊做啥物？──逐擺若問家己這个問題，自覺「成做一个無身份的人」的無力就假若一枝刀閣再對我刜〔phut〕來。我過去嘛捌想過，佇這个現實社會，江文達的熱情煞成做一个危險的虛無矣──我袂曉講，我假若感覺佇心內形成一个欠缺，只是，彼个欠缺到底是啥物？",
    "paragraph_id": 1522
  },
  {
    "title": "復活的人",
    "author": "胡長松",
    "text": "伊沓沓佇我的頭殼變做一條必紃，按怎都綻〔thīnn〕袂覓〔bā〕──毋過彼日轉來了後，假若有某一種安慰共彼條必紃綻倚來矣。我認為這个安慰是值得我去深究的，假使會使，我是偌呢仔願意順這个井繼續挖掘落去，毋過，第二工，「落漆的」專工走來揣我矣（我驚仔有臨時緊急的狀況，所以有予伊知影我稅厝的所在）。「落漆的」共我講，遐「閻羅王」閣來矣，雖然這回伊啥物都無透漏，毋過伊嘛講，遐「閻羅王」根本就毋信伊。",
    "paragraph_id": 1523
  },
  {
    "title": "復活的人",
    "author": "胡長松",
    "text": "伊問我欲按怎，我只好共伊講：「十二月屎桶──盡摒（拚）矣啦！」我知影，該當面對的，猶是愛面對矣。7 田保羅牧師，我是誠實毋敢面對心雅的，我甚至嘛想講，就共這个過程掩崁起來好矣，毋過我嘛想起你捌共你過去的苦慘佮我分享，所以就認為佇你的面前嘛無啥物通隱瞞矣。所以，就佇彼一个禮拜三的盈暗，我去到大樓的門口等伊。伊坐一台計程車轉來，當伊看我徛佇伊的面前，驚甲共手捾的物件攏拍交落去。",
    "paragraph_id": 1524
  },
  {
    "title": "復活的人",
    "author": "胡長松",
    "text": "伊的面白死殺，假若看著亡靈徛佇伊的面前。「你不是……怎麼會？」伊的喙開哈哈，兩枝手用無自然的姿勢去閘伊膨起來的腹肚，彼个動作予伊看著真狼狽。「是的，我沒死，我沒死哩！」我講。「那麼，我……」 「妳的事我都知道了，今天就是特地找妳談談的。我們去那裡談吧！」 然後阮就行來到溪埔的一个挹僻的椅條坐落來。我共講我攏知矣，包括伊佮啥物人做伙。伊的面充滿驚惶，佇我的面前竟然遐呢仔生份。我用一種殘忍的目光看伊。",
    "paragraph_id": 1525
  },
  {
    "title": "復活的人",
    "author": "胡長松",
    "text": "我問伊：「妳現在想怎麼樣？」 伊講：「把孩子生下來。」 「所以，現在又想生了？」 伊有身的面本底就捾水，這馬扭曲起來，假若予人掟絚〔tēnn-ân〕的水球。「隨你怎麼嘲笑吧。」 「妳知道，發生這件事，最痛苦的是什麼嗎？」 「不知道。」 「那麼我告訴妳吧？我昨晚竟然還想著和妳睡覺。想著妳的……算了吧，反正妳現在卻挺著一個肚子，而且那個漂亮的肚子竟然還懷過我的孩子哩──只是妳把我的孩子拿掉了。",
    "paragraph_id": 1526
  },
  {
    "title": "復活的人",
    "author": "胡長松",
    "text": "」 「不用那麼惡毒。你還是只想和我睡覺而已。」 「哈哈作為一個丈夫，這樣想不是很正常嗎？」 「丈夫？你還有臉說嗎？搞失蹤？」 「所以那個姓董的就應該趁虛而入了？」 「你真不要臉！我合理認為你已經死了！你憑什麼指責他？」 「我死了嗎？妳拿到死亡證明了？我看妳是連死亡證明也懶得等，我還特地挑了個天災，想說妳大可不必等那麼久，想不到妳急急忙忙就和他搞在一起了，巴不得我早點死吧！",
    "paragraph_id": 1527
  },
  {
    "title": "復活的人",
    "author": "胡長松",
    "text": "」 「看你說得真下流，真不要臉！我是這樣嗎？是你害我，害我……」 伊哮起來矣。「害妳爽得很，還要把孩子生下來呢！」 「鬼話！我爽嗎？我爽嗎？」 「妳告訴我，你們結婚以後，妳會住在他的草山大別墅吧？」 「你管不著！」 「我怎麼會管不著？別忘了，我現在還是您的合法丈夫呢，趙小姐，而且我活得好好的，我只要去警察局把失蹤給註銷就行了，至於妳和那個有錢副總的孩子……」 「你還真賤！",
    "paragraph_id": 1528
  },
  {
    "title": "復活的人",
    "author": "胡長松",
    "text": "我想不透當初怎麼會和你結婚。」 伊哭甲遐爾淒慘，親像彼粒予人掟絚的水球破去矣。「怎麼樣？現在妳這個上等人種知道什麼叫做被命運擺佈的滋味了吧？」 「我剛懷孩子的時候，曾經登過報紙，也是盡可能地想知道你的下落……」伊越那哭越那講。「算了。不然妳說說看，妳那時候是愛我的嗎？我是說，當我把車子開進溪流的時候。」我問伊。伊看我，阮二人安靜一站。「國典，那時候我真的很傷心。對不起。真的，我對不起你！",
    "paragraph_id": 1529
  },
  {
    "title": "復活的人",
    "author": "胡長松",
    "text": "但是……我想要我的孩子！」 伊共面埋入伊的手婆。「好吧！不然妳告訴我，妳總算願意把孩子生下來了，所以妳是快樂的，對嗎？至少今天在我出現之前。」 伊無講話。「回答我吧！心雅。我看過妳和他在一起的樣子。妳只要告訴我，妳是不是已經能夠成為一個快樂的母親了。」 「我不知道。」 「妳怎麼會不知道呢？妳會把孩子生下來不是嗎？」 「我真的不知道。」 「誠實地說吧！就當作我不在這裡好了。」 「好，我很快樂！",
    "paragraph_id": 1530
  },
  {
    "title": "復活的人",
    "author": "胡長松",
    "text": "這樣你高興了嗎？」 「我怎麼有資格說高興呢？不過，妳說的是真的？」 「……」 「我再問妳一次，妳真的感到快樂了嗎？」 「好吧，真的。為了我的孩子，我願意這麼說。」 「那麼，妳想要怎麼辦呢？」 「……」 「好吧！既然妳不開口，那麼就我來開口吧。那麼，我們就離婚吧！在我明天去警局註銷我的失蹤以後，我們就找律師簽字吧。」 伊用驚奇的面看我。「妳不願意嗎？",
    "paragraph_id": 1531
  },
  {
    "title": "復活的人",
    "author": "胡長松",
    "text": "」 「不是，我不知道，我……」 「我們就徹徹底底到此為止了。也好啦！心雅。好好把妳的孩子生下來吧！」 「可是……」 「保險還沒理賠吧？」 「壽險還沒有。意外險有先賠了一筆。」 「到時候錢就還回去吧。還有什麼嗎？」 「還有你的官司，本來已經宣判了，可是，他們把錯事都往你身上推，但你又失蹤了，因為罪證不足，所以法官就判定無罪結案了，檢方也沒有再上訴。」 「本來就罪證不足，那是檢方捏造的案子啊！",
    "paragraph_id": 1532
  },
  {
    "title": "復活的人",
    "author": "胡長松",
    "text": "我本來就是被草率起訴的無罪犧牲品。只有妳爸會要我認罪協商。」 「但你如果把失蹤註銷，案子會怎麼樣呢？」 「讓法官他們去傷腦筋吧？總不會現在就把我收押吧？」 「還有，那之後呢？你會去哪裡？」 「我想先回家看看。」 「你家那裡還有地方住嗎？」 我無應伊。「真的要這樣嗎？」伊用加真平靜的眼神看我。伊的眼神猶是真媠。「嗯。我已經想了很久了。就是這樣……對！真的是這樣。我送妳回家吧！",
    "paragraph_id": 1533
  },
  {
    "title": "復活的人",
    "author": "胡長松",
    "text": "」 阮起身，我予伊行佇我的頭前。毋知是按怎，當我看伊揹一圈肚搖搖擺擺咧行的畫面，感覺著這二十年來的日子攏只是虛無爾爾。敬愛的田保羅牧師，我嘛偷偷仔哭矣。我想，這就是我佇這个城市的一切矣。紲落來的部份我就無閣講矣，當你收著批的時陣，我一定是已經離開抑是當咧準備離開矣。最後，你可能閣會煩惱遐想欲追我的人，這點先請你放心，我共「落漆的」交代過，若怹閣來，就共怹講我已經出國袂閣轉來矣。",
    "paragraph_id": 1534
  },
  {
    "title": "復活的人",
    "author": "胡長松",
    "text": "當然，我袂閣共「落漆的」講我真實的去向矣。春天著欲到位，我相信佇你的面前已經是一个百花齊媠的山林。是啊，我親像嘛看著彼个山林佇我的面前妖嬌美麗起來矣。第  七  部     尾聲        Tabe, mariyang wagi, Seyluf aw.Kavagango-un aw ta imhu!嗨，日安，我的百合花。我愛妳！1 恢復身份了後，我倒轉來到七層嶺的山林。",
    "paragraph_id": 1535
  },
  {
    "title": "復活的人",
    "author": "胡長松",
    "text": "雖然講恢復身份，毋過，我過去的彼个舊身份已經佮我斷去矣。「這个山嶺親像阿母，用伊的奶水共我育飼。」這是春岫講的，伊講我會使共這句話囥佇我的小說。我搬轉去百合之家的工友宿舍，日時做百合之家的穡頭，暗時有閒就繼續寫江文達的故事。通常我一起床就佇樹林散步。透早，山林的霧有時佇日頭微光之中假若金色的紗仔，有時，伊親像一重金粉掖佇草花頂懸。",
    "paragraph_id": 1536
  },
  {
    "title": "復活的人",
    "author": "胡長松",
    "text": "然後，當霧著欲散的時，我就去百合之家的餐廳佮怹做伙食早頓，早頓了後，就照怹吩咐的做空課，或者是佮較早仝款，去編輯室鬥跤手。三月底，漲流時天的連日大雨造成嘉南沿海偏鄉的水災，一寡小庄頭過去五十年毋捌淹過大水，這回淹到腰，尚深有四尺，雖然無造成大傷害，毋過大水退去了後的衛生已經出狀況，需要全面的清潔佮消毒。",
    "paragraph_id": 1537
  },
  {
    "title": "復活的人",
    "author": "胡長松",
    "text": "閣遐的沿海偏鄉少年人無夠，所以春岫就掣百合之家的二十幾个姊妹佮三、四个社工，志願去鬥跤手，我嘛加入佇怹的隊伍。彼遍阮所支援的庄頭有三百幾戶受災，毋過庄內有八成攏是老人，蹛佇古早的紅磚仔厝。阮到位的時庄內已經有臭味，庄內老人佇阮到位晉前有共一寡細項傢俱搬出室外，怹搬無法的就留予阮處理。我毋捌想過百合之家的姊妹氣力遐大，共家家戶戶的傢俱佮電器攏搬出來，了後對室內室外大大細細的所在進行清潔佮消毒。",
    "paragraph_id": 1538
  },
  {
    "title": "復活的人",
    "author": "胡長松",
    "text": "尤其是春岫，毋但佇大日頭跤鬥搬、鬥清，閣負責所有指揮佮資源協調的空課。伊戴一頂瓜笠，面佮跤手的皮膚因為拚汗烏甲發金。彼幾日，我佮伊做伙搬過幾十跤的tháng-suh（衫仔櫥）佮冰箱，做伙仆佇土跤清水溝仔，做伙抔〔put〕過幾落台土拉庫的爛土。幾工了後，阮完成任務，遐老人感謝甲流目屎，歐巴桑絚絚共春岫攬咧，講怹翻頭想著會驚，若毋是阮去，怹誠實毋知欲按怎。",
    "paragraph_id": 1539
  },
  {
    "title": "復活的人",
    "author": "胡長松",
    "text": "佇回程的路裡有幾落个姊妹回想起來攏感動甲哭矣，春岫私下共我講，「出力幫助人」本身就是養護事工，除了會予家己歡喜，閣會得著存在的自信，這對百合之家重生姊妹的心理建設非常有效。「有時，汗佮友情會使共悲傷的魔鬼趕走。」伊按呢講。我認為春岫是有思想閣有氣力的現代新女性（我自認氣力不如伊濟濟），伊流汗的面比平時閣較媠，伊的社工工作尤其是一个榮耀。自彼遍開始，我佮伊之間的互動更加自由互信。",
    "paragraph_id": 1540
  },
  {
    "title": "復活的人",
    "author": "胡長松",
    "text": "雖然伊真無閒，佇教會佮百合之家之間時常傱來傱去，掣活動、參訪、協談、教青少女跳舞、做簿冊、指導家政班……等等等等，毋捌停歇過，毋過阮猶是時常見面，有時佇百合之家，有時是我特別去怹兜揣伊。有一工春岫共一批文達翕的相片提予我，伊共我講，彼就是伊佮文達講欲做伙進行的專題，是關係「民族誌」的翕相計畫。其實文達早就咧粒積這方面的相片矣。",
    "paragraph_id": 1541
  },
  {
    "title": "復活的人",
    "author": "胡長松",
    "text": "這批相片對我有誠大的幫贊，怹是十吋的烏白相片，四圍留半吋白邊，貼佇烏色的厚紙枋頂懸。逐張相攏是銀粒仔真粗、線條反差佮層次分明的灰階〔hue-kai〕畫面。伊佇筆記的某一位捌寫一句話：「粗粒仔的立體感畫出光、影佮空氣的存在，這才是接近民族精神佮命運的記號。」我尚早看著這句話的時並無法度理解，愛一直到看過這批相片，才小可體會伊的意思。",
    "paragraph_id": 1542
  },
  {
    "title": "復活的人",
    "author": "胡長松",
    "text": "遮的相片展現江文達對烏白翕相藝術真熟手的手藝，伊佇相片後壁的厚紙枋頂懸會用鉛筆為相片提名，有時會寫一寡簡單的文字說明。伊的相片有西拉雅的人情世界。",
    "paragraph_id": 1543
  },
  {
    "title": "復活的人",
    "author": "胡長松",
    "text": "佇一張提名〈老母佮囡仔〉的相片，有一个穿西拉雅傳統服裝的婦仁人徛佇樹林之間的竹籬笆佮伊的徛家頭前，胸前抱一个褪光光的三、四歲囡仔（已經無算細漢紅嬰仔矣），伊身後竹籬笆下跤生一大簇過山香，過山香的邊仔是一跤桶的洗身軀水，另外有一个查某囡仔當佇徛家跤的灶前燃火。相片內面的三个人攏看鏡頭，笑甲干焦看會著兩排白白的喙齒。",
    "paragraph_id": 1544
  },
  {
    "title": "復活的人",
    "author": "胡長松",
    "text": "佇提名〈磚仔窯的勞動〉的相片，規身烏sian的工人對磚仔窯的門口拖一車磚仔出來，另外一个工人撐佇磚仔窯的壁咧食薰歇睏，佇一堆磚仔角的後壁，懸懸的磚仔窯的煙筒當咧霧煙。另外，佇〈港喙的歡跳〉裡，有三个少年家越那走越那咧共一隻小船拖入一个內海港灣。",
    "paragraph_id": 1545
  },
  {
    "title": "復活的人",
    "author": "胡長松",
    "text": "三个少年家攏穿短褲截仔，無穿頂懸衫，拄過晝的大日頭照佇怹褪剝裼〔thǹg-pak-theh〕的尻脊骿，手骨歡喜舞動，跤骨佇海水裡歡跳，跤步共湧泡踢懸起來，怹日光下的影假若烏色的箭射佇沙埔，身軀的線條予湧波箍圍起來。佇〈出獵〉裡，是一个身揹「偝籃」的青年徛佇竹林跤，腰縖〔hâ〕一枝長長的琅嶠刀，伊兩手攬佇胸前，看鏡頭的眼神有淡薄歹勢，毋過充滿自信。",
    "paragraph_id": 1546
  },
  {
    "title": "復活的人",
    "author": "胡長松",
    "text": "佇〈籠仔佮沙絪〉裡，是穿傳統平埔服裝「籠仔」佮「沙絪」的兩個婦仁人。江文達佇相片後壁寫：「籠仔，音loo-a，平埔族對襟的頂懸衫，布邊有幾何裝飾。沙絪，音sa-in，青布裙，桶裙。」 佇〈提鏢鎗的老人〉裡，有一个滿面皺痕的老人提鏢鎗坐佇樹林的一粒石頭頂，跤邊是一隻土狗。佇〈魚篝的勞動〉裡，一个青年提竹仔製的尖斗形的魚篝〔koo〕佇溪裡掠魚，相片內面，伊共魚篝囥入溪仔的掣流。",
    "paragraph_id": 1547
  },
  {
    "title": "復活的人",
    "author": "胡長松",
    "text": "佇〈有Galunlun頭箍的慶典〉裡，戴澤蘭佮圓仔花所編的Galunlun頭箍的平埔族人，手牽手圍一輦，佇暗暝的慶典裡跳舞。佇〈春天的掖種〉裡，四个少女穿西拉雅服裝，手捧種子徛佇山谷田園中央，頭偃低，目睭瞌瞌咧祈禱。怹的面容天真閣虔誠。當然，我的印象尚深的是彼張提名〈西拉雅的愛佮花環〉的相片。",
    "paragraph_id": 1548
  },
  {
    "title": "復活的人",
    "author": "胡長松",
    "text": "彼是佇慶典翕的，有一个美麗的二十幾歲查某囡仔，伊有重紃的目睭佮厚厚的喙唇，穿西拉雅傳統服裝，頭戴澤蘭佮圓仔花所編的花環，花環頂懸插一蕊白色的百合花，身軀披瑪瑙珠佮螺仔珠所穿〔tshng〕的旆鍊〔phua̍h-liān〕坐佇花蕊紅艷的刺桐跤的韆鞦，歡喜的笑面充滿春天愛情的想像佮甜美。這个查某囡仔本身就是一个夢。伊就是這馬時常佇我眼前的春岫。2 「若用妳這馬的社工專業來看，江文達到底是啥物款的人啊？",
    "paragraph_id": 1549
  },
  {
    "title": "復活的人",
    "author": "胡長松",
    "text": "」 提著相片彼工，我問春岫。伊共雙手叉佇胸前，想一睏講：「若用我這馬的眼光，伊有類似創傷症候群的現象。算起來其實非常脆弱。」 「創傷？」 「是啊！咱遮的姊妹足濟因為受著家庭暴力等等，嘛有按呢的現象。」 「家庭暴力，若這項，我對資料是看袂出伊有按呢的經歷。」 「當然，這無必然，嘛無一定是家庭暴力。友情的傷害、身體的傷害、性的傷害等等，攏是可能的原因。」 「妳彼時陣敢有聽伊講過？",
    "paragraph_id": 1550
  },
  {
    "title": "復活的人",
    "author": "胡長松",
    "text": "」 「無，伊無啥物講過。你看伊批寫起來躼躼長，毋過私下大部份話真少，伊毋是快樂的人。」 「哦？」 「我想，高中的時期可能是關鍵。伊淡薄仔提過有一个伊真信任的朋友捌傷害伊，毋過伊無講細節。」 「阿若是用妳彼時陣的眼光咧，伊是啥物款的人？」 「伊喔，若是用我彼時陣的眼光來看，是無藥醫的理想分子。」 「按怎講？」 「比如伊時常無法度忍受佇小吃店的電視新聞。",
    "paragraph_id": 1551
  },
  {
    "title": "復活的人",
    "author": "胡長松",
    "text": "閣有，伊捌共我講伊研究過較早的大肚王國，伊認為咱愛恢復以原住民做精神主體的政治觀，應該予平埔佮其他各族的原住民輪流做國王！」 「哇！」 「所以我有時就感覺伊傷愛做夢。」 「毋過我認為伊講的有理啊！彼嘛是美麗的夢敢毋是？就親像伊共妳翕的彼張〈西拉雅的愛佮花環〉，就愛有做夢的能力，才有通發見『夢的美麗』哩，像我就我永遠都翕袂出遐呢媠的相片啊！」 「哈哈，你是講『夢的美麗』？",
    "paragraph_id": 1552
  },
  {
    "title": "復活的人",
    "author": "胡長松",
    "text": "You flatter me !」伊笑出來。「本底就是，我無需要刁工flatter you啊。只是，我想，我永遠翕袂出遐呢媠的畫面爾爾。」我用小可自卑的氣口按呢應。「阿典兄嘛毋免看輕家己啊！翕袂出伊彼種粗粒仔烏白相片的憂鬱美感，你嘛會使用畫的啊！」 「可惜，我更加袂曉用畫的。」 「哈哈，你敢有興趣？我會使教你粉彩，逐个人攏會，一定比翕相的閣較媠。阮佇家政班的畫圖課你嘛會使來呢！",
    "paragraph_id": 1553
  },
  {
    "title": "復活的人",
    "author": "胡長松",
    "text": "」春岫共「呢」的尾音揪懸，用熱情兼有鼻音的聲調講。「誠實的？」 「當然誠實的啊！」 「按呢妳敢有機會做我的Model？」 「哼，你想咧？佇小說內底，我敢毋是早就成做Model矣？敢講你閣有啥物無滿足的？」 3 春岫一定是有看出來矣，最近我傷過投入佇小說，有時竟然佮伊講話會戇神去。我甚至有時會聽著文達的聲，彼就假若伊佇批裡對春岫講話的彼種輕聲細說的聲調。",
    "paragraph_id": 1554
  },
  {
    "title": "復活的人",
    "author": "胡長松",
    "text": "甚至有時我感覺文達就親像一个半通光的烏影坐佇我的面前，當我詳細看伊，伊就閣一點一滴沓沓仔消失去：先是眼神，閣來就是目眉、鼻仔、喙唇、面、頭毛、肩胛頭……最後是規身軀。春岫佇我的面前是一个真實的實體，毋過，伊嘛假若是夜暝的夢，是無法度把握的虛像，尤其當我想像內面的伊咧佮文達講話的時。彼工，我佇小說的筆記頂懸寫這句話落來：江文達，我的第二个存在。是按怎會有按呢的想法？",
    "paragraph_id": 1555
  },
  {
    "title": "復活的人",
    "author": "胡長松",
    "text": "對一世人攏咧逃避的我來講，顯然，江文達是加真勇敢的人。雖然我頭殼額的金龜號已經予醫生提起來矣，我猶是會感覺有一日會成做江文達，這个想法有時嘛會予人驚惶……我一直想像，江文達位「野百合」行入舞台：伊熟似春岫，愛伊，嘛投入環保運動佮族群復興運動，毋過受匪類傷害、予怹掠去、失蹤去……經過遮濟冬，閣因為一个奇怪的原因，掣我進入這个失蹤者的故事。我一直咧想：江文達現此時到底佇佗位？",
    "paragraph_id": 1556
  },
  {
    "title": "復活的人",
    "author": "胡長松",
    "text": "4 轉來七層嶺了後第一遍去教會，田保羅牧師問我：「最近好無。」 看著伊慈祥親切的表情，予我想著坐火車落南的時，彼个捌匿佇橋跤的浪子假若死去矣，我決心欲有一个新的性命。我問田保羅牧師，該當愛按怎去看待一个犧牲的人？伊用安慰人的聲調回答：「耶穌講：『一粒麥仔若無落落去土跤死，原在是一粒麥仔爾爾；但是若一下死去，就會結真濟粒麥仔。』這是犧牲者的死亡佮新的性命之間的翻轉，內面有神的旨意。",
    "paragraph_id": 1557
  },
  {
    "title": "復活的人",
    "author": "胡長松",
    "text": "你嘛有讀著，耶穌佇客西馬尼園對羅馬兵講：『我已經共恁講矣，我就是。恁若揣我，就容允遮的人去。』彼是一个犧牲的典範，伊照家己的約束無拍損一隻羊，共家己交出佇死，閣用順服來抹消世間人的罪過。初代使徒親像司提反、彼得閣有濟濟入獅仔坑的基督徒大約攏了解犧牲的道理，甚至近代人權佮反對獨裁的人士嘛攏會使理解，耶穌本身就是一个教示。」 「毋過，犧牲的勇氣位佗位來？",
    "paragraph_id": 1558
  },
  {
    "title": "復活的人",
    "author": "胡長松",
    "text": "」 我無張持想起春岫講伊後來閣有讀著幾落首江文達發表的詩──假使是按呢，文達至少有過一段會使寫字佮發表的時間，毋過，是按怎伊無閣出現？是毋是因為伊知影伊若出現會造成啥物人的不利？或者，伊究竟受著啥物特別的設計、警告抑是威脅？「我咧想，假使有機會會使做出某一種選擇，是毋是卑微的人嘛會有神性的瞬間？若是按呢，彼个神性的勇氣對佗位來？」我紲落按呢講。田保羅牧師講：「愛佮信心吧！",
    "paragraph_id": 1559
  },
  {
    "title": "復活的人",
    "author": "胡長松",
    "text": "愛世間的人、對死閣再活的全能者掌理死亡佮永生的世界充滿信心的人，可能會較有犧牲的勇氣吧！」 我欲走的時，田保羅牧師用關心的聲音提醒我：「著啦，閣有一點：你敢毋是佇批裡講『怹』有人去台北揣你？這敢毋是表示，『怹』已經知影你真實的身份矣？而且，你今已經無閣是一个無身份的人矣，敢袂隨時暴露佇危險？」 「應該是無要緊。我相信怹袂揣對遮來才著。」 雖然按呢講，毋過，我的心內猶是不安。",
    "paragraph_id": 1560
  },
  {
    "title": "復活的人",
    "author": "胡長松",
    "text": "5 為著加減了解文達失蹤前的情形，我佮春岫時常做伙討論伊的詩。春岫認為，〈尾站〉可能是江文達寫的最後的詩，發表佇一九九○年九月三十的報紙： 我毋捌感覺我到矣，雖然已經來到 海湧的尾站…… …… …… 我毋捌感覺我到位矣 雖然愛佮火把餳〔siânn〕我轉去 假先知共甌仔予我，佇我毋知的 最後的暗頓。我相信，這內面有啥物特別的信息，毋過，為著解讀伊，我的思考陷入佇困境。",
    "paragraph_id": 1561
  },
  {
    "title": "復活的人",
    "author": "胡長松",
    "text": "根據追查，江文達該當是彼年開學前的八月二十二日失蹤的。我共春岫講：「就算伊誠實已經行到尾站，痛苦的是，咱可能完全無機會知影尾站晉前的故事矣，因為咱並無最後的真相。敢會有殺人者來共咱講：是！我就是佇某某狀況之下共伊刣死的？」 「真相誠實真困難啊，阿典兄！」 「我向望伊敢會親像約瑟，偷偷仔匿佇佗位？」 二人恬靜一站，互相感覺著一種捒袂走的失敗感。「對詩本身來解讀，伊最後遭遇以『愛佮火把』做名義的欺騙。",
    "paragraph_id": 1562
  },
  {
    "title": "復活的人",
    "author": "胡長松",
    "text": "毋過，真相嘛停留佇遮爾爾。」我按呢講。暗時食飯飽，我一个人佇樹林中散步，無張持想起文達的小妹莎容予我的彼本畫冊，內面有伊講文達真佮意的彼幅意大利文藝復興畫家堤香〈謹慎的寓言〉（我家己共號做〈翻轉的人〉）的彼張圖，我感覺詩本身佮彼幅圖的精神假若是相通的。轉去到厝我隨共這幅圖揣出來看。我閣一遍斟酌畫面的三个人對三種動物的頭像：正面中年人下面是一个獅頭；正爿少年人下面是一个狗頭；倒爿老人下面是狼頭。",
    "paragraph_id": 1563
  },
  {
    "title": "復活的人",
    "author": "胡長松",
    "text": "老人是以一種散漫粗糙的風格，暗示過去時間的變換和模糊的記憶。中年人是正面呈現，以強烈的光影有力地塑造，這使他較之另外二個面孔更為切實而暗示了現在。少年人處在面對強烈光源的地方，彷彿面對新一天的曙光，暗示了未來……謹慎包含三種能力：記憶、智慧和預見，它們各自作用分別是保存過去、知曉現在和前瞻未來。",
    "paragraph_id": 1564
  },
  {
    "title": "復活的人",
    "author": "胡長松",
    "text": "謹慎涵蓋了人生三階段……獅子，迅而猛，表示現在；狼，拖走它的獵物，象徵奪走我們記憶的過去；狗，討好主人，讓我們想到未來，它不斷用希望誘惑我們。我注意著江文達共尚尾彼句畫底線。伊嘛拄好寫出「愛佮火把餳我轉去」按呢的詩句。敢誠實是抵好爾爾？或者，這本身就是江文達的某一个祕密。我雄雄假若看著江文達心內的一个極大的陰影，認為袂使凊彩看待。我隨就去春岫怹兜，共我的想法對伊講，嘛問伊文達敢有提過這幅圖。",
    "paragraph_id": 1565
  },
  {
    "title": "復活的人",
    "author": "胡長松",
    "text": "春岫搖頭，用不可思議的眼神看我，伊講：「你親像比我較熟似伊哩！」 彼个眼神假若是看著一个無該當存在的物件。「你知無，文達有時會一捆頭講真濟話，有時就誠恬，就親像規个心神掩佇啥物內底。」 6 因為好奇，我誠實去家政班綴怹學畫圖。春岫講，畫圖是呼吸，畫樹仔是佮大自然之間的對話。「樹仔會講話。」伊共家政班的姊妹講：「就算所有的人攏毋插〔tshap〕你矣，一片葉仔猶是會安慰你。",
    "paragraph_id": 1566
  },
  {
    "title": "復活的人",
    "author": "胡長松",
    "text": "」 伊叫逐个人共一片葉仔囥佇面前桌頂，手提鉛筆，一面用一蕊目睭盯佇葉仔的形體線條，一面靠家己的感覺予畫筆佇紙頂懸順葉仔的線條勢面徙動。「用感覺的，毋是用尺量的。」伊按呢講：「用感覺描，嘛毋免驚歹看。」 了後，伊叫逐家試。我無法度體會。伊行來到我的身邊的時，我連一條線都猶未畫出來，見笑甲規个面燒落。「我無感覺。」我講。「你當然有感覺！畫圖佮算術仝款攏是本能，只是咱無好好仔練習過。",
    "paragraph_id": 1567
  },
  {
    "title": "復活的人",
    "author": "胡長松",
    "text": "」伊按呢講：「你用一蕊目睭看葉仔就好！我牽你畫一遍。」越那講，伊越那行到我的後壁，身軀偃低，牽我的手越那畫起來。「咱位葉仔的底部開始，你專心感受葉仔線條的起落，手提筆嘛綴咧按呢描，用感覺的，毋是用思考的。我今佮你相像，目睭是看葉仔毋是看筆，你看……免驚，到遮是葉尖，沓沓仔斡落來，到遮收束……好矣──」 想袂到紙頂懸完成的，是一片真活氣的葉仔。伊對我笑。「會使按呢試畫看覓咧。",
    "paragraph_id": 1568
  },
  {
    "title": "復活的人",
    "author": "胡長松",
    "text": "」 「是講，按怎袂有比例佮透視的問題？」 「你試看覓，畫圖的頭殼無仝，比例佮透視佇感覺內面會統合。」 當春岫牽我的手描葉仔的時陣，我感覺伊的手有一種溫度，予我的心內假若葉仔仝款的性命咧茁穎，彼是一首詩。彼暝我夢著我番仔厝的爸母，佇夢境內底怹無講話，我彈手風琴予怹聽，是一台紅色的手風琴，猶太人的小調舞曲，怹用疑問的眼神看我。",
    "paragraph_id": 1569
  },
  {
    "title": "復活的人",
    "author": "胡長松",
    "text": "紲落我佇夢中看著江文達佮我的爸母徛做伙，有一種不安，毋過我毋知是按怎不安，一直到我看著海邊王爺廟的燒王船的慶典。佇海墘，火對王船內外衝懸，鑼鼓喧天。最後我看著故鄉的彼間廟共布衣羅漢填入一个土坑，我驚甲醒過來。7 「我認為江文達可能是一个袂堪得受侮辱的人，所以伊堅持去參加彼場尚尾的抗爭。」我按呢共春岫講。",
    "paragraph_id": 1570
  },
  {
    "title": "復活的人",
    "author": "胡長松",
    "text": "為著了解彼个年代的環保運動，我去都市的圖書館揣舊雜誌來讀，想袂到，無意中佇《環運月刊》看著袂少江文達的相片。彼當時伊可能是固定提供相片予彼本刊物的翕相者。予我驚惶的是，伊尚尾的一批相片竟然出現佇一九九○年的十月彼號，有伊所翕的彼間工廠的污水污染佮抗爭事件的相片，抗爭事件的翕相日期是一九九○年的八月二十二日，也就是伊失蹤彼工無毋著。這是重大的新發現。假使伊予怹掠去，是按怎相片閣會出現？",
    "paragraph_id": 1571
  },
  {
    "title": "復活的人",
    "author": "胡長松",
    "text": "這是我真大的疑問。然後我就收集彼幾月日的相關新聞，仝年十一月，檢察官介入調查，彼間工廠的污水處理確實有問題，毋過工廠宣稱，污水工程是外包的，佮怹無關係。紲落的新聞寫講有烏道廠商介入污水工程的圍標，工廠本身竟然嘛是受害者。了後，閣有一个新聞講，污水處理相關的廠商已經有幾个人起訴矣，嘛有牽涉官員烏紗受賄。我共遮所有的資料影印一份，提轉來七層嶺予春岫看。春岫嘛驚一趒。「無應該閣看會著彼張相片啊！",
    "paragraph_id": 1572
  },
  {
    "title": "復活的人",
    "author": "胡長松",
    "text": "」伊承認彼是伊無看過的一篇翕相報導，尤其文達失蹤了後，伊有一段時間完全無心情關心環運的代誌，伊講：「哪有可能人予怹掠去矣，相片閣出現？」 「除非──」我講：「除非人毋是予咱所以為的遐烏道的掠去的。」 「按呢……」 「我會記妳有講過，妳仝時間嘛予人掠去敢毋是？」 「是啊，你的意思是……」 「我懷疑，是仝一篷人做的。若有機會，我想欲去調查向時這波事件的發展。比喻講，是對啥人不利，對啥人有利。",
    "paragraph_id": 1573
  },
  {
    "title": "復活的人",
    "author": "胡長松",
    "text": "對我目前的資料理解，這个事件的發展對遐烏道其實真不利。」 「若按呢……」 「尚有可能是其他處理污水的廠商所做的。閣妳佮伊做伙佇仝時間予人掠去，這有可能毋是巧合，也若毋是巧合，知影妳佮江文達關係的相關人士，尚有可能是誰？」 春岫用著驚的面看我。「敢講是S？」 「我確實是按呢懷疑。畢竟，妳前一站嘛捌共我講過，伊彼時共妳威脅，嘛有講過『任何人對妳的愛攏是危險的』按呢的話敢毋是？",
    "paragraph_id": 1574
  },
  {
    "title": "復活的人",
    "author": "胡長松",
    "text": "」 「毋過實在講，我猶無法度理解S會用遐呢粗殘的手段。」 「嘛有可能毋是伊家己做的，伊只是有關係的人。」 「啥物款的關係？」 我擔肩。「仝一篷人、互相利用、受著威脅等等，攏有可能。而且莫袂記，文達佇詩裡寫著『愛佮火把餳我轉去』，我想，伊是毋是有發現伊受啥人利用去……」 8 我拜託春岫載我做伙去彼時的抗爭路線踏查，伊竟然答應我。過兩日，阮就佇禮拜結束了後坐上伊彼台白色本田。",
    "paragraph_id": 1575
  },
  {
    "title": "復活的人",
    "author": "胡長松",
    "text": "車先是佇山線高速道路駛一段時間，然後阮就進入到青色的山跤平洋。春日，空氣內面攏是土泥的芳味佮稻芳，山跤鄉的稻較早熟，已經著欲收成矣，斑芝佇路的兩爿開甲紅冇冇。閣無偌久，阮就來到力力溪。「潘水亞捌共我講，佇大學的時代伊佮文達加入綠色自救會參加抗爭。遐工廠超抽地下水，造成力力溪二爿的地層落陷，閣利用眾人無注意的暗暝抑是風雨排洩毒氣佮毒水。自救會彼時成功動員五六个庄頭的人，聲勢真大。",
    "paragraph_id": 1576
  },
  {
    "title": "復活的人",
    "author": "胡長松",
    "text": "以文達所做的空課，該當閣有人會記得伊才著啊！」我講。阮共車停佇溪邊的駁岸跤，行到駁岸頂徛一站，看袂出啥物。一个佇溪埔放羊仔的少年家當咧喊伊的羊仔食溪埔的草。我問少年家，伊講怹是附近飼羊的人。「工廠已經減真濟矣！」春岫按呢講。「你看，羊咧食草有夠古椎。」 日頭斜照佇溪水佮羊群，是非常平和溫暖的畫面。",
    "paragraph_id": 1577
  },
  {
    "title": "復活的人",
    "author": "胡長松",
    "text": "春岫講伊早前去過綠色自救會辦公室，印象佇庄仔內，其實就是某里民活動中心，會使斡過去問看覓咧，結果因為路草傷久無行，閣有一寡新路，阮竟然踅有夠久才揣著。阮到位的時，有幾个歐里桑佇內面咧行棋開講。怹講自救會其實真久無運作矣，毋過我講著文達的時，其中的一二个人猶有印象。「恁是講彼个揹翕相機的少年家，知啦，頭殼額仔有一塊胎記，衝組的啦。就是有一遍的抗爭，我親目睭看著伊予人押上一台無掛車牌的箱仔車呢！",
    "paragraph_id": 1578
  },
  {
    "title": "復活的人",
    "author": "胡長松",
    "text": "喔，彼足久矣哦？」其中一个講。「欲二十冬矣！」我講。「也彼个少年的落尾咧？敢有平安轉來？」 我佮春岫做伙搖頭。「所以阮欲來問看歐里桑對彼工閣有其他的印象無？」我問。「這哦…….實在傷久矣啦！」 「按呢，歐里桑敢會使共阮講伊是佇佗位予人押去的？」 「就佇溪邊彼間工廠門口遐啊，橋閣較過彼間化工廠。」 「阮拄才佇省道附近的駁岸看過，敢是西爿彼間？」 「應該是。",
    "paragraph_id": 1579
  },
  {
    "title": "復活的人",
    "author": "胡長松",
    "text": "若對遐向西，差不多閣愛二三公里……只是，彼間工廠幾年前已經停工矣。」 我佮春岫到位的時，彼間工廠的大門關稠稠，我看大門的鐵枝仔生鉎甲足厲害，hām門縫都發草矣。「就是佇遮予人掠走的哩？」 我佇遐相來相去，親像期待文達的烏影會使佇遐重現。「你想欲佇遮揣著啥物？」春岫看我。我擔肩。經過這呢久，一切攏無仝矣，我知影。",
    "paragraph_id": 1580
  },
  {
    "title": "復活的人",
    "author": "胡長松",
    "text": "「我咧想，若是閣有留啥物線索落來，可能是一段文字、相片、報導等等，所有可能的所在咱攏來閣揣看覓，一定會使共最後的謎敨開。」 「毋過我感覺你是揣袂著矣。真相就佮畫圖仝款，有時，咱毋是用思考的，有時，只有靠本能感覺才有法度描出來。」 「話是按呢講無毋著。",
    "paragraph_id": 1581
  },
  {
    "title": "復活的人",
    "author": "胡長松",
    "text": "毋過，咱會使去調查其他的所在，其實閣有足濟所在會使去揣，比如講，文達怹兜的資料應該閣有咱毋知的，另外閣有其他伊身軀邊的人，若有機會，咱會使──」 我本底想閣欲繼續講，毋過春岫雄雄用一種委屈的低聲調共我的話拍斷。「阿典兄──」 我才發現伊的兩蕊目睭澹去矣。「我想，你盡力矣，毋過我認為文達確實已經走矣，你真清楚。我想，伊已經走矣……閣按怎揣，伊嘛是袂閣轉來矣敢毋是？」伊用悲傷的聲調講。",
    "paragraph_id": 1582
  },
  {
    "title": "復活的人",
    "author": "胡長松",
    "text": "「這……」 「我只是講，抱遐呢大的向望講話敢毋是一種痛苦？」 伊共頭頕落來。我嘛共頭頕落來。「若按呢，咱今會使做啥物？」我講。伊無話。我嘛無話。日頭閣較斜矣，斜斜的日予溪仔的一切攏充滿性命：溪水、菅芒、石頭、水鳥、野樹、草花…… 閣有春岫予風吹散去的頭毛。我講：「這條力力溪閣過，一直到海口的所在就是烏索村，是文達怹阿母的故鄉，算起來嘛是伊的故鄉。",
    "paragraph_id": 1583
  },
  {
    "title": "復活的人",
    "author": "胡長松",
    "text": "伊佇最後彼首詩寫『我毋捌感覺我到矣，雖然已經來到/海湧的尾站』，按呢就予我想欲去彼个海口看覓咧。」 春岫講伊淡薄仔忝矣，問我車敢會予我來駛，我講好。阮就閣坐起lih伊的白色本田，沿駁岸跤的路直直駛過。兩人一路恬靜。阮經過幾落个庄頭，經過足大片的稻田佮魚塭，最後佇港喙附近看著一塊寫「烏索」的看板。",
    "paragraph_id": 1584
  },
  {
    "title": "復活的人",
    "author": "胡長松",
    "text": "溪的駁岸已經到盡尾，遐就是力力溪曠闊的海口矣，道路對遮斡入庄頭，低低的人家厝起佇路的兩爿，閣駛過，經過一个小漁港，人家就較少矣，出現海墘的駁岸、另外一大片的魚塭佮雜錯的墓仔埔，阮注意著遮的地層落陷甲足嚴重，有幾間紅磚仔厝佮遐的墓仔埔已經半沉入土跤，四界攏是茅仔佮土沙拋荒的景緻。我共車停佇遐，有一个足深的感覺，就假若是文達掣我去的，海湧的聲有一種講袂出的悲傷。",
    "paragraph_id": 1585
  },
  {
    "title": "復活的人",
    "author": "胡長松",
    "text": "我徛佇海墘的駁岸面對大海，看著一个島佇遠遠的海平線浮出來。「『海湧的尾站』敢會是遐？」我講。「拉麥島！」春岫按呢講。「哦？彼竟然就是妳寫的神話內面的拉麥島啊？妳知無，我才咧想講，我的小說欲對遮重頭開始咧！」 伊坐落來。我嘛綴伊坐落來。紲落我講： 「我一路咧想，我欲予文達轉化，予伊掣少年時的阿母轉來這个烏索仔的故鄉。妳知無，我的故鄉番仔厝嘛是親像按呢的所在，所以講起來，文達嘛是咧掣我家己轉去啊。",
    "paragraph_id": 1586
  },
  {
    "title": "復活的人",
    "author": "胡長松",
    "text": "伊的詩予我靈感，我欲予伊對海湧裡行出來，一行出來，就聽著一首失傳的古謠，古謠內面咧呵咾平埔囡仔的勇敢。我會佇小說內面寫出伊愛情的聲音，彼个聲音會沓沓仔結實就親像查某人的跤腿佮奶房，嘛欲寫出怹兩人做伙的戰鬥，閣有日出佮黃昏時的溪河佮大海。佇故事的最後，文達會共女主角講，伊就是一隻鮭魚，伊一世人的氣力抵好有夠泅轉去共伊生湠的源頭，這是伊的戰爭。",
    "paragraph_id": 1587
  },
  {
    "title": "復活的人",
    "author": "胡長松",
    "text": "伊無失敗，伊欲跳起lih一隻叫做Nanang的船仔，佇月光下對拉麥駛去，伊會看著飛烏佇月光裡跳舞，遐飛烏的存在無需要走揣，怹的身世嘛無需要走揣……妳敢聽有我的意思？」 佇黃昏海湧的聲流裡，我已經袂記之彼个恬靜有偌久長矣，最後，春岫夯頭，用溫柔毋過閣假若搾〔tsik〕出來的笑容講： 「我干焦咧想，其實咱今仔日討論文達嘛實在真久矣──」 「嗯？",
    "paragraph_id": 1588
  },
  {
    "title": "復活的人",
    "author": "胡長松",
    "text": "」 「我無啥物其他的意思，我干焦咧想，你嘛愛做一寡會予家己笑出聲的代誌敢毋是？這是我身為社會工作者的友情的建議哦。我的意思是：敢是有時陣會使小歇一下？」春岫講。「小歇？」 「是啊，你敢有看過卡繆的《瘟疫》？」 「有。」 「按呢你敢知影我尚佮意內面的佗一段？",
    "paragraph_id": 1589
  },
  {
    "title": "復活的人",
    "author": "胡長松",
    "text": "我尚佮意的就是彼二个老戰友Rieux醫師佮Tarrou先生，怹佇久久鬥陣對抗瘟疫的勇敢、苦楚佮疲勞的日子當中的某一个暗暝，做伙出城去敨一口氣，最後二个人相招跳入去大海比賽游泳……卡繆予我的心得是，咱該當用最大的氣力解決人面前的痛苦，毋管遮的痛苦偌呢荒譀、邪惡、無法料想、僫得理解；毋過咱家己的日子佮性命有時嘛愛顧，按呢並無過份。所以你知無，當你拄才講：『若按呢，咱今會使做啥物？",
    "paragraph_id": 1590
  },
  {
    "title": "復活的人",
    "author": "胡長松",
    "text": "』的時，我竟然無張持想起這个小說的畫面哩！著著著！我拄才誠想欲共你應講：『喂！阿典兄，咱規氣跳入水裡游泳哩！』……我敢會使按呢講？」 「我知影彼段。」我感覺心跳咧加速，噗噗彩。春岫斡頭看我。伊美麗有重紃的目睭攏是目屎矣。遐的目屎親像是講：「咱面對彼个苦楚的日子是毋是已經傷過久長矣？」 「妳當然會使按呢講啊，任何妳佮意的攏會使！」我嘛斡頭看伊。「好啊！按呢咱行！阿典兄，行！",
    "paragraph_id": 1591
  },
  {
    "title": "復活的人",
    "author": "胡長松",
    "text": "今仔日離開亡者，咱規氣跳入水裡游泳哩！」 伊竟然親像一隻野豹仝款跳起來，面對夕陽，雄雄牽我的手佇沙埔仔跑走起來！9 春天黃昏時的海水猶真生冷，而且風誠透──毋過阮佇沙埔跑走，春岫直直欲共我捒入海水，毋過我毋允伊。阮大聲笑起來。阮佇風裡喝咻。阮共跤印蓋〔khap〕佇海湧浸過的溼軟的金色海沙頂懸，跤骨潦入海湧，跤頭窩以下攏澹去矣。日頭共阮拖長的影照佇沙埔散開的白色湧沫〔phue̍h〕頂懸。",
    "paragraph_id": 1592
  },
  {
    "title": "復活的人",
    "author": "胡長松",
    "text": "最後，阮坐佇水墘的一塊水流柴，彼塊水流柴的柴皮已經予海水洗甲金滑，予夕陽畫出一種古早溫暖的色水，伊親像已經等候阮足久足久矣。阮共澹去的鞋仔褪起來，共跤目浸佇海水。春岫的兩枝手骨撐佇水流柴，親像心內咧唱歌，用一種優雅的速度擺動伊的身軀講： 「你應該共我講寡你家己的故事。」 「我哪會有啥物故事？」 「就講你這段日子的流浪好矣。",
    "paragraph_id": 1593
  },
  {
    "title": "復活的人",
    "author": "胡長松",
    "text": "」 「翻頭看嘛是見笑，捌親像痟的仝款四界走揣家己，煞啥物嘛無矣，只是流浪的『堂吉軻德』吧？叫是家己會使成做偉大的騎士，其實啥物嘛毋是。算起來有淡薄仔酸涼。」 「毋過，流浪的『堂吉軻德』嘛有正直勇敢的冒險過程哦，閣再講，伊最後嘛是回鄉矣敢毋是？」 金柑仔色的黃昏夕陽共天佮大海染紅，紫色的晚雲假若浮佇海平線彼條金色的光帶頂懸，海面上有烏色的島影佮慢慢徙動的船隻。",
    "paragraph_id": 1594
  },
  {
    "title": "復活的人",
    "author": "胡長松",
    "text": "我佇微光佮湧聲的箍圍裡感受著毋捌有過的自在佮踏實。春岫是一个天生的好聽眾。我就對尚早匿佇大橋跤的彼段開始講起，一直講到山跤庄佮七層嶺。我雄雄感覺，會使按呢講家己的故事嘛已經無啥物通講酸涼的矣。",
    "paragraph_id": 1595
  },
  {
    "title": "復活的人",
    "author": "胡長松",
    "text": "天色漸漸暗落來，有幾落遍，我聽著春岫因為我講的故事笑出聲，當伊閣斡頭，雖然我已經看袂清楚，毋過會使感受著彼个眼神，家己就假若沉醉佇一種久長的幸福內底矣…… 彼工阮起身離開海墘的時，天色已經齊暗矣，想袂到，當阮行到車邊，毋知對佗位出現的四个警察連鞭共阮圍咧。「請問敢是葉國典先生？」其中一个出聲問。「我就是葉國典。」我講。「按呢麻煩你綴阮轉去分局一逝〔tsuā〕。",
    "paragraph_id": 1596
  },
  {
    "title": "復活的人",
    "author": "胡長松",
    "text": "」 兩个警察聽我講煞，隨就踏晉前共我押咧。怹一人一爿共我的手䘼掠咧，鏇〔tsuān〕對尻脊骿，力頭真無客氣，予我肩胛頭拄才好的胸掛骨新傷大疼起來 「喂！警察先生，是啥物代誌？」春岫喝。「葉先生涉嫌對賴鐵先生的重傷害，所以愛綴阮轉去一逝。」拄才先開喙的彼个按呢回答。「袂使，恁袂使按呢掠人。」春岫閣喝，伊的聲因為急，竟然小可梢〔sau〕聲去。我才看著頭前斡角遐確實已經停兩台警車矣。「小姐，妳莫激動。",
    "paragraph_id": 1597
  },
  {
    "title": "復活的人",
    "author": "胡長松",
    "text": "阮遮有拘票，袂有毋著的。」 怹共一張單提出來，頂懸有我的名。怹押我行，我規个人攏楞〔gông〕去矣，心內糟亂，六神無主。「按呢請問，恁是佗一个分局的？」春岫繼續問。「山跤分局！」 講煞，怹就共我捒入去警車。最後，我聽著春岫佇車窗外大聲喝：「阿典兄，你先毋免緊張，我會隨揣律師過去。」 我對伊頕頭，毋知伊敢有看著。10 按呢我敢閣有法度寫我的小說？我坐上警車了後先是想著這件代誌。",
    "paragraph_id": 1598
  },
  {
    "title": "復活的人",
    "author": "胡長松",
    "text": "毋過，連鞭就家己感覺好笑起來：攏啥物時陣矣？紲落，我就開始回想佇山跤庄的芎蕉園發生的代誌…… 就算欲擔罪嘛需要一个鬥搭的故事，我按呢想，若無，三講四漏氣，毋著加舞的矣。到分局了後，怹共我送入一个房間，內面有一塊桌仔。一个瘦瘦儼硬〔giám-ngē〕的警察行入來，伊的面予我感覺刻薄。「哦？佇阮的資料，你頭殼頂有胎記，叫做『祕雕』哦？今你煞手術共提掉矣，敢毋是『祕雕』？哈哈，我看是有心欲逃亡著無？",
    "paragraph_id": 1599
  },
  {
    "title": "復活的人",
    "author": "胡長松",
    "text": "」 我只是擔肩。「是講你嘛奇怪，本底都報失蹤矣，何必撤消？按呢毋是咧揣死？尤其公務人員遮呢好空竟然毋做……喔，著hoonnh，你閣卡一條圖利案呢！」伊共我剾洗。「彼條犯彼條，莫烏白牽。」 我想起心雅佮彼个姓董的術仔，哼，煞是為著怹？我規个抱心起來。「按呢你講看覓，賴鐵的代誌是毋是你做的？」 我想起耶穌佇客西馬尼共羅馬兵講「我就是」的彼種氣魄，今我家己面對紲落來的小小難關，竟然連鞭就軟弱起來。",
    "paragraph_id": 1600
  },
  {
    "title": "復活的人",
    "author": "胡長松",
    "text": "尤其當我想起拄才春岫的笑容，心肝就搐甲強欲袂喘氣──規氣共講是海仔做的，毋是我做的啦──我的心內按呢想，愈想，就愈感覺見笑起來。「我無必要共你講。」 「好好好，閣誠袂合作之呢！你一个外地人，到底佮伊有啥物過節？」伊的聲嗽雄雄夯懸。「啥物人？」 「賴鐵啊！」 「伊喔，彼款吃銅吃鐵、蹧躂某囝的糞埽，天下間有正義感的人攏佮伊有過節！」 「所以你是替伊的前某江莎容出氣囉？」伊假若調查甲真清楚。",
    "paragraph_id": 1601
  },
  {
    "title": "復活的人",
    "author": "胡長松",
    "text": "「聽講彼時你蹛佇怹兜？」 「哼！」 「你講看覓，彼工佇芎蕉園到底是按怎？」 「佗一个芎蕉園？」 「仙姑祖廟邊彼个啊，就有人看你行入去，你閣佯生〔tènn-tshinn〕？」 「我袂記矣！」 「好好好，你沓沓仔想。」 這个警察出去了後，換一个較斯文的少年警員入來共我做筆錄。彼份筆錄問足濟問題，問了的時我已經完全無力矣。毋過我無正面共伊講銃是我彈的。",
    "paragraph_id": 1602
  },
  {
    "title": "復活的人",
    "author": "胡長松",
    "text": "伊苦勸我應該較配合咧，移送地檢署了後，可能就有機會交保。「你按呢算是好運囉。」伊用好意口氣私下共我講：「怹一定是揣無你矣，才會甘願共警方透漏你的身份的。基本上，你佇警方手裡顛倒安全哩，哈哈！」 想袂到，才閣過無偌久，怹就透暝共我移送去地檢署矣。11 佇地檢署怹共我送入一个有厚厚鐵門的房間關咧。我規暝睏袂去，唯一予我較煩惱的，竟然是春岫。伊這馬佇佗？敢會閣咧為我走傱〔tsông〕？",
    "paragraph_id": 1603
  },
  {
    "title": "復活的人",
    "author": "胡長松",
    "text": "我開始有淡薄仔後悔轉去七層嶺。尤其當我閣想起前一工佮伊佇海邊的美麗情景，我的心就閣假若有針咧揻。毋管按怎，已經袂使對春岫有任何過份的想法矣。按呢想雖然疼，毋過，當我閣一遍想著耶穌講的彼句「我就是」，煞感覺溫暖，假若有一个新的勇氣佇心內產生矣。第二工透早隨就開偵查庭，檢察官坐佇高台問案，面猖誠歹，可能早就認定我是兇手。下面有一位書記咧拍電腦，門口徛一个法警，我的身邊嘛有一个。",
    "paragraph_id": 1604
  },
  {
    "title": "復活的人",
    "author": "胡長松",
    "text": "「葉先生，你敢有律師欲在場？」 「嗯，先毋免。」 「按呢咱敢是會使開始矣？」 「會使。」 「請問xx年x月x日盈暗你人佇佗位？」 「山跤庄的仙姑祖廟頭前廣場辦桌，我佇遐做伙食辦桌。」 「彼工你敢有看著賴鐵先生？」 「有。」 「你敢有佮伊做伙入去芎蕉園？」 「有。」 「是按怎欲入去？」 「我佮伊冤家。」 「為啥物冤家？」 「就是酒啉傷濟，詳細記袂清楚矣。」 「好，恁入去了後發生啥物代誌？",
    "paragraph_id": 1605
  },
  {
    "title": "復活的人",
    "author": "胡長松",
    "text": "」 「阮大聲冤。三二句了後，伊共我捒，我一急就提銃彈。本底只是欲嚇伊，毋過無細膩彈著伊。」 「你提的彼枝銃是位佗位來的？」 「我保留。」 檢察官表情親像無啥爽快。「我閣予你一遍機會。你提的彼枝銃是位佗位來的？」 「我保留。」 檢察官用「按呢你知死矣」的表情頕兩下頭，繼續問： 「按呢這馬彼枝銃佇佗位？」 「佇我的揹仔。」 「你的揹仔佇佗？」 「百合之家的工友宿舍。」 「誠實無烏白講？",
    "paragraph_id": 1606
  },
  {
    "title": "復活的人",
    "author": "胡長松",
    "text": "」 「恁會使去提。」 「xx年x月x日彼暝你彈幾銃？」 「一銃。」 「彈佇佗？」 「我無看著。傷暗矣。而且我啉傷濟酒。」 「彈著了後咧？你做啥物代誌？」 「我一驚，隨就逃走矣……」 12 我予怹蹧躂一暝一日了後，第一次偵查庭總算結束。檢方對我聲押禁見，紲落怹用警車共我送入看守所。彼工下晡，我換穿犯人咧穿的衫仔褲予怹關入去「禁見房」，佮另外三个人關做伙。",
    "paragraph_id": 1607
  },
  {
    "title": "復活的人",
    "author": "胡長松",
    "text": "我發現代誌假若並無親像彼个斯文警察講的遐呢單純。因為禁見，當然無人會使來面會。我感覺非常的失志絕望。毋過，第二工中晝，竟然有一寡物件送入來予我：一本聖經、一本《堂吉軻德》、一本用百合花做封面的空白的筆記、一枝鉛筆、一盒粉彩、一鍋刺薯排骨（這是春岫阿母月里姨仔的手路西拉雅料理）。我一看著遮的物件，心內激動。這是我第一遍感受著真實的李春岫──佮文達無關係的彼部份的春岫。",
    "paragraph_id": 1608
  },
  {
    "title": "復活的人",
    "author": "胡長松",
    "text": "嘛是我第一遍感受著真實的我──佮文達無關係的彼部份的我。當我掀開聖經，拄好是田保羅牧師第一遍掀予我看的彼位《雅歌》的經文： 我是沙崙的玫瑰花，是谷中的百合花。我的佳偶在女子中，好像百合花在荊棘內。我的良人在男子中，如同蘋果樹在樹林中。我歡歡喜喜坐在他的蔭下，嘗他果子的滋味覺得甘甜。我的目屎隨就無受控制輾落來。彼時陣我雄雄感覺，雖然暫時失去自由，毋過，假若有另外一个新閣自由的我佇這个內籬仔出世矣。",
    "paragraph_id": 1609
  },
  {
    "title": "復活的人",
    "author": "胡長松",
    "text": "──新閣自由的我！這是春岫予我的奇蹟。13 我是按怎欲替海仔擔罪？我一直咧想這个問題。──其實只是因為一个拄好的巧合佮衝磅爾爾啊：拄好我在場，拄好海仔閣遐呢少年，拄好，是佇我感覺我的性命已經活甲無啥物意思的時陣…… ──毋過這馬嘛已經毋是遐呢無意思矣！這馬有春岫，這馬，閣有一个春岫所塑造的新的我當佇我的心內茁穎矣，是按怎我無去改變代誌的發展？我明明知影擔落來我的後半世人就啥物攏無矣，是按怎閣擔？",
    "paragraph_id": 1610
  },
  {
    "title": "復活的人",
    "author": "胡長松",
    "text": "閣再講，海仔敢有按呢的價值？伊這馬咧創啥？敢是猶閣佮伊肥軟肥軟的七仔騎機車相攬咧四界匪類四界趖？──假使若是按呢，我敢閣有必要為伊的性命擔當啥物？──另外一方面，若反供，我毋著正正是一个無膽閣假情的人矣？我怨嘆起來矣。就佇這个時陣，春岫為我倩的林律師來見我。伊的頷仔頸掛一條十字架的旆鍊，伊講伊是百合之家長期合作的律師。",
    "paragraph_id": 1611
  },
  {
    "title": "復活的人",
    "author": "胡長松",
    "text": "佇會客室，伊共我解說，受禁見處分的人，干焦律師會使見，伊是專工欲來佮我討論我的案情的。「尚重要的所在是，葉先生，我知影你並毋是真正的兇手！我來，只是欲苦勸你講出事實。」 「我……」 「葉先生，真理是徛佇『真』頂懸的，若無真，咱所謂『善』的行為是袂在〔tsāi〕的。這是我做十幾年律師的看法。你是我的當事人，我需要說服你。而且，這个世間嘛毋是干焦我本人想欲說服你呢！",
    "paragraph_id": 1612
  },
  {
    "title": "復活的人",
    "author": "胡長松",
    "text": "」佇伊的眼神內面，我看著伊所暗示的是春岫。「你講的無毋著，毋過除了『真』，閣有『愛』的部份敢毋是？」 「確實是應該講『愛』。只是彼个『愛』敢是該當你付的？咱遐呢微細，欲靠啥來測量咱對某人的『愛』敢是適當？敢會造成世間其他的『愛』的衝突？」 聽著伊講按呢，我的頭頕落來矣。阮恬恬無話。紲落我看伊頷仔頸的彼條銀色的旆鍊，開喙問伊：「你應該是基督徒嘛！若照你按呢講，耶穌是按怎上十字架？啥人有彼个價值？",
    "paragraph_id": 1613
  },
  {
    "title": "復活的人",
    "author": "胡長松",
    "text": "伊閣是按怎測量？」 伊親像予我的話嚇驚著，規半晡無講話。「葉先生。代誌毋是你想的按呢啦。你考慮看覓咧……我來揣你，是你的朋友出力的結果哩──假使，你無認為你的『愛』比你的朋友的『愛』閣較高尚的話，你猶是該當共事實講出來啦……你想通的時，我隨時會使為你提出抗告！阮會一直想辦法，而且阮嘛會去揣真正的兇手出來投案認罪。」 「這無需要。」我掔頭講。「喔，著啦！",
    "paragraph_id": 1614
  },
  {
    "title": "復活的人",
    "author": "胡長松",
    "text": "若有機會，你應該愛提聖經的約瑟起來讀，應該愛祈禱，這是你的朋友提醒的。」我知影這是春岫講的。「代誌一定會轉變的。你放心！」 14 我的牢友共我講，頭前幾暝是尚艱苦的。後壁就會慣勢矣。「這馬你尚好祈禱檢的緊對你起訴，若無，關佇遮假若咧禁雞仝款。」 毋過伊按呢講顛倒予我更加驚惶起來。事實上彼幾日我無法度讀冊，嘛無法度寫字，干焦會使畫圖。暝佮日我佇一个講話無回聲的所在畫圖。用春岫教我的方式畫。用感覺畫。",
    "paragraph_id": 1615
  },
  {
    "title": "復活的人",
    "author": "胡長松",
    "text": "除了畫圖，我嘛佇絕望中定定做夢。夢著我的爸母佮彼个悲哀的故鄉。夢著心雅。夢著春岫。夢著田保羅牧師對我講話。夢著彼場大水佮西瓜擔。夢著我閣一遍去到潘水亞的農場佮江文達佇鳳梨園散步：佇彼个夢中我佮文達徛佇遐，草埔的頂沿貼一重薄霧，山跤村的燈火猶咧閃熠，蟲豸佇草埔咧叫，無閣有人佇我的尻脊骿咧共我逐，阮會使自由自在坐落來，伊共我講，歡迎你轉來。──毋過醒來了後，我問家己，敢誠實閣有一个所在咧等我轉去？",
    "paragraph_id": 1616
  },
  {
    "title": "復活的人",
    "author": "胡長松",
    "text": "我的心亂去矣。我開始祈禱。我想欲見春岫一面。一面就好。毋過伊遐呢遠。我佇祈禱的時哭矣。是按怎我佮律師見面的時會講出「這無需要」這種違反我的向望的話？這馬，我竟然向望海仔出來認罪矣，按呢想予我家己感覺非常見笑。",
    "paragraph_id": 1617
  },
  {
    "title": "復活的人",
    "author": "胡長松",
    "text": "我繼續佇筆記頂懸烏白畫圖，一直到一禮拜後的第二次開庭晉前，我竟然用我的正手共我的倒手活踜踜畫出來矣──這是春岫予我的第二个奇蹟，佇內籬仔，假若是伊牽我的手畫出來的…… 就佇彼工，林律師閣一遍來見我，伊歡頭喜面講，彼个「真正的兇手」已經出面投案。15 隔轉工的第二次開庭，看起來怹攏準備好矣。海仔徛佇遐，用虧欠的目神看我。仝彼位檢察官坐佇頂懸問話。海仔對伊講，代誌就是伊海仔做的，佮我無關係。「我知影！",
    "paragraph_id": 1618
  },
  {
    "title": "復活的人",
    "author": "胡長松",
    "text": "佇警局的筆錄你就講足濟矣！所以，今仔日，予恁當面來對質！」檢察官講。「毋是按呢！毋是伊做的。」我講：「是我做的。」 「好！你若愛講，按呢我來問你：葉國典，你講你做的，按呢你到底彈幾銃？彈佇佗位？」 「這……」 「報告檢察官，我知道！」海仔開喙，用伊的山東仔腔搶話。「哦？你知道，好好，那你講。」 「兩銃啦！一銃著腹肚，另外一銃著正爿的胸坎。」海仔講甲真明確。「葉國典，你講咧？」 「我只是一時袂記矣。",
    "paragraph_id": 1619
  },
  {
    "title": "復活的人",
    "author": "胡長松",
    "text": "賴鐵的傷勢知影的人本底就真濟。」 「哈哈，我看這个山東仔就無親像你偷生的咧，按呢好，按呢好，我當眾人的面閣問你，彼枝改裝銃啥人的。」 「我的。」我講。「若按呢，伊會使裝幾粒銃子？」 「這……」我竟然完全無印象。「葉國典啊！你hām人的銃會使裝幾粒銃子就毋知的人，按呢硞硞擔，是咧擔歡喜甘願的喔？",
    "paragraph_id": 1620
  },
  {
    "title": "復活的人",
    "author": "胡長松",
    "text": "這馬兇器已經佇阮檢方的手裡矣，這个李堂海嘛共偆的銃子交出來矣，嘛有交代銃是按怎改造的，你是閣有啥物話通講嘛？你若閣堅持落去，我毋但辦李堂海，閣辦你偽證兼妨害公務！」彼个檢察官大力共桌仔宕〔tǹg〕一下。我佮海仔相對相，伊對我大大搖頭，意思叫我莫閣講矣…… 16 一直到我行出地檢署，我閣毋知頭毋知尾。「總算順利交保矣！林律師有講，你的部份，照經驗大概會緩起訴吧！」春岫佇地檢署門口迎接我。",
    "paragraph_id": 1621
  },
  {
    "title": "復活的人",
    "author": "胡長松",
    "text": "我按怎嘛想袂到，除了春岫，半冬無看著的水亞哥嘛佇遐。四月的南風吹佇大路邊，我第一遍體會著春天尾溜的氣味。「是我陪海仔投案的，你都毋知，恁春岫煩惱甲呢！」水亞哥按呢講：「只是，你的口供根本就傷弱矣，雞胿免歕家己就破矣，當然無人相信彼是事實。」 「哈哈，啥物『恁春岫』啊？水亞哥見擺就是按呢亂講！」春岫用詼諧的口氣講。「著啦，阿典兄，你知無，你晉前共我講的嘛毋著，其實彼个賴鐵的傷有兩跡呢！",
    "paragraph_id": 1622
  },
  {
    "title": "復活的人",
    "author": "胡長松",
    "text": "假使hām這都毋知，是啥人會相信你是兇手啦？」 「著著著，而且人大箍海仔一出面講就講著重點矣，兩粒銃子，一粒著腹肚，一粒著正爿的胸坎，嘛對銃枝的來源攏講矣。」潘水亞補充：「分局內面的警員共我complain講你攏烏白湊〔tàu〕，予怹加舞的，你根本就無替人擔罪的才情嘛！哈哈哈哈！」 「喔！原來如此……」 「是啊！你實在喔！",
    "paragraph_id": 1623
  },
  {
    "title": "復活的人",
    "author": "胡長松",
    "text": "閣再講人我都已經叫林律師揣機會共你提醒矣，你閣按呢……」春岫共伊的鼻筋niù起來講：「欸！竟然閣會使搬耶穌出來呢！」 潘水亞紲落嘛講：「唉呀其實查甫囝敢做就愛敢擔，這是咱山跤人的氣慨嘛。事實上，我一聽著消息，隨就共海仔參詳矣，嘛毋免春岫傱來揣我啦。閣再講，自你離開山跤、予賴鐵遐的下跤手開始追殺了後，海仔就一直共我講伊欲家己擔起來。",
    "paragraph_id": 1624
  },
  {
    "title": "復活的人",
    "author": "胡長松",
    "text": "本底我佮你仝款有一寡顧慮，毋過，當我聽著你予警方掠去的消息，認為遐的顧慮嘛無啥物意義矣，所以就佮海仔談。海仔顛倒是無啥物躊躇哦！」 「總是感覺一種遺憾。」我講：「我感覺家己親像是一个逃兵。」 「咱攏是逃兵啦，阿典兄！林律師講，『真』就是真理之一。」春岫按呢講。「咱足濟人攏佇『真』的勇氣內面奮鬥啊！」 阮三个人攏恬落來。四月的南風內面有海水的鹹味，親像是對海口彼爿吹來的風。「著啦！",
    "paragraph_id": 1625
  },
  {
    "title": "復活的人",
    "author": "胡長松",
    "text": "水亞哥閣有一个好消息哩！」春岫講。「伊佮莎容決定欲佇『五月節』結婚矣，伊邀請咱做伙去！」 「誠實的？恭喜啊！水亞哥！」 「是啊，逐家做伙來歡喜！只是，莫閣入去芎蕉園喔，拜託拜託，哈哈哈！」潘水亞講。春岫嘛笑起來。伊假若文達的相片內面的彼个夢中的查某囡仔仝款，徛佇我的面前對我微笑。※ 尾章 ※ 阮共冬天送出庄頭，新的日子新的聲嗽，阮掣伊入來。歡迎，親愛的夏天，翠青的粟仔，阮歡迎你。",
    "paragraph_id": 1626
  },
  {
    "title": "復活的人",
    "author": "胡長松",
    "text": "山跤庄，一群囡仔手夯叫做「五月」的樹仔佇街頭巷尾越那行越那唱。照潘水亞所建議，我佮春岫身穿西拉雅傳統服裝去參加盛會。潘水亞講，這是參考較早江文達的想法所創新的「五月節」，一群囡仔去樹林裡揣蔫去的細欉樹仔，共樹皮剝落來，頂面用青藤、紙做的玫瑰、染色的卵殼、五色的碎花布等等的花彩來妝點。這欉五彩的樹仔就號做「五月樹」。庄內的囡仔共樹仔提咧沿路行沿路唱歌，沿路向人討賞。",
    "paragraph_id": 1627
  },
  {
    "title": "復活的人",
    "author": "胡長松",
    "text": "「我會記江文達寫過，佇世界各地，死亡佮性命的象徵親像春夏秋冬一直咧交換。佇山跤瑪嗚咾的儀式，是用竹刀刣豬的獻祭，了後才是姑娘仔頭戴Galunlun花環的春天之舞。這是死亡佮性命交換的象徵。這種交換是無所不在的。」我講。「所以水亞哥嘛共這个『交換』的想法囥入創新的『五月節』節期矣！」 「正是！共蔫去的樹皮剝掉，換穿新衫，正是新性命的翻轉哩！",
    "paragraph_id": 1628
  },
  {
    "title": "復活的人",
    "author": "胡長松",
    "text": "」 規个山跤庄因為美麗多彩的五月節充滿喜樂的笑容，閣因為潘水亞佮江莎容的婚事，歡喜甲親像過年仝款。彼群夯「五月樹」遊街的囡仔的歌聲共這个喜慶的氣氛湠開佇逐个角落。「三十六隘丁團」的青年逐家攏來鬥跤手，攏穿山跤平埔的傳統服裝，頭戴Galunlun花箍，喜氣的大聲嗽佇山嶺回聲。莎容的好姊妹蕭茉莉嘛是規軀的「籠仔」佮「沙絪」。",
    "paragraph_id": 1629
  },
  {
    "title": "復活的人",
    "author": "胡長松",
    "text": "成做新人的潘水亞佮江莎容就愈免講矣，怹的衫佮眾人無仝，是大紅的底色，仝款滾幾何的布邊。潘水亞腰縖〔hâ〕琅嶠刀，頷頸仔掛山豬牙的旆鍊，頭殼一枝足媠的孔雀羽毛，英氣萬千。江莎容的身上披滿螺珠佮瑪瑙的旆鍊，頭殼頂是羽毛佮百合花的大花環，媠甲予人袂喘氣。",
    "paragraph_id": 1630
  },
  {
    "title": "復活的人",
    "author": "胡長松",
    "text": "「三十六隘丁團」的青年予〈五月〉的歌聲掣頭，扛一頂竹仔做、結滿鮮花閣牽籐的小花轎去莎容怹兜迎娶，了後新郎牽新娘的花轎去到公廨前的廣場，大家佇遐跳舞唱歌慶祝，歡喜食飯啉酒開講。廣場正中有一座兩層樓懸的大韆鞦，佇一群未婚少女圍箍仔的舞蹈了後，怹就輪流起lih幌韆鞦，彼是徛佇長索仔的索仔結頂懸幌的韆鞦，幌起來真懸，有速度的力量佮查某人的美感。",
    "paragraph_id": 1631
  },
  {
    "title": "復活的人",
    "author": "胡長松",
    "text": "這顯然是婚禮的另外一个高潮，未婚查甫囝有權去爭取共韆鞦頂懸的查某囡仔抱落來，這是公開表示愛情的好機會，尤其怹啉酒了後更加充滿勇氣，喝聲、噗仔聲、呼噓仔〔khoo-si-á〕聲、笑聲欲共規个庄頭囂去，查甫囡仔佮查某囡仔的面攏笑甲紅貢貢。我無料著春岫嘛會加入佇彼个未婚查某人的圍箍仔舞內底，尤其無料著伊竟然會徛去lih佇韆鞦頂懸。當伊幌起來的時，伊西拉雅的衫仔裙佮伊烏滲滲的長頭毛佇風裡飄舞。",
    "paragraph_id": 1632
  },
  {
    "title": "復活的人",
    "author": "胡長松",
    "text": "因為伊幌甲遐呢熟手、扭掠、媠氣，眾人攏為伊的姿態迷醉去，佇短短的沉恬了後爆出熱烈的噗仔聲佮喝聲，我甚至感覺假若會使鼻著伊的芳味掃過規个廣場。「你閣咧等啥？」新郎潘水亞已經啉酒啉甲規面紅貢貢：「敢講欲等阮『三十六隘丁團』的勇士走出去共伊抱落來喔？兄弟啊！」然後伊就共我位人群內底捒出去。我身穿西拉雅查甫人的服裝，三步做兩步強欲摔倒，歪歪斜斜〔tshua̍h〕走去到佇春岫的頭前。",
    "paragraph_id": 1633
  },
  {
    "title": "復活的人",
    "author": "胡長松",
    "text": "伊佇韆鞦頂看我，用重紃的大目睭看我。伊對我笑。「Tabe, mariyang wagi, Seyluf aw.Kavagango-un aw ta imhu!」我對伊喝。伊對我笑，伊共韆鞦慢慢仔放慢落來……阮一直無離開對方的眼神，當伊伸手共我的頷頸仔勾咧，予身軀窩入來佇我雙手的圍抱的時，我就共我的喙唚佇伊的喙…… 「行！我想欲掣你去一个所在。」 伊牽我的手對廣場走落來，按呢共我講。",
    "paragraph_id": 1634
  },
  {
    "title": "復活的人",
    "author": "胡長松",
    "text": "阮共死亡送出庄頭，新的性命新的聲嗽，阮掣伊入來。歡迎，可愛的田洋，溫純的姑娘，阮歡迎你。當我閣一遍聽著這首〈五月〉之歌佇山跤庄的庄頭唱，我佮春岫已經坐佇伊的車頂出發矣。彼時陣，五月下晡的日頭共面前的高山照加青翠閣立體。春岫一路神祕，毋講欲去佗位。",
    "paragraph_id": 1635
  },
  {
    "title": "復活的人",
    "author": "胡長松",
    "text": "伊共車駛入去一條溪流邊的挹僻小路，彼是對二粒山崙的中央流出來的小溪流，阮規路攏無搪著其他的車，一直駛到較懸的半山腰的所在，溪流假若無看著矣，阮共車停佇一塊山壁邊的小空地，然後就對邊仔的一條小路行入去。日光所照的深林充滿活氣，日光對葉縫射落來，所照著的草葉通光，無照著的所在雖然佇蔭裡，毋過嘛假若佮幽遠的蟲豸聲做伙呼吸，有時是鳥聲一兩聲對樹頂傳來。",
    "paragraph_id": 1636
  },
  {
    "title": "復活的人",
    "author": "胡長松",
    "text": "無偌久，阮閣再聽著水聲，竟然就來到一个深奧〔o〕的溪谷。彼个溪谷的內底面是一个山壁，清涼的溪水佇山壁成做一道水沖〔tshiâng〕，沖入下底的一个圓形的的水潭。潭水清lò-lò，親像碧綠水晶，水底有細尾魚仔咧泅，水墘閣有一簇白色野薑，四圍是紅花佮紫色草花的草本植物。「就是遮！」我喝出聲。我想起來矣，遮，就是文達佇批裡寫過的彼个美麗水潭。「妳竟然揣著矣！」 春岫用完全展開的溫柔眼神看我。",
    "paragraph_id": 1637
  },
  {
    "title": "復活的人",
    "author": "胡長松",
    "text": "潭邊較倚水沖的所在有一粒大岩石罩佇綠色的水霧裡，彼粒岩石因為久長的水氣，表面的青苔假若一領柔軟的毯仔共崁咧，佇岩石佮水沖之間日光閃熠，我發現有彩虹佇水潭頂面畫過。「行，咱入去泅水！」春岫笑笑對我講。講完，伊就行去彼粒大岩石的後壁面共伊的衫褪落來。「喂！你毋落來喔？」當伊已經規身軀浸入佇水裡，我才回神過來。阮共死亡送出庄頭，新的性命新的聲嗽，阮掣伊入來。",
    "paragraph_id": 1638
  },
  {
    "title": "復活的人",
    "author": "胡長松",
    "text": "當我嘛共衫褪落，行入水潭的時，假若閣一遍聽著彼首〈五月〉。春岫佇水裡等我，伊用伊的跤手佮大大的笑容共我吞落佇水底。伊佮我相唚。阮佇水裡踅圓箍仔。我的血管感受著伊充滿性命活氣的身軀共我箍圍。伊的皮膚假若有電流流對我的皮膚，彼是存在的實感。阮繼續佇水裡踅圓箍仔，親像一段手風琴的音樂。一直到進入伊的時我感覺我流目屎矣，毋過伊用伊溫柔的手婆輕輕仔共我的目屎掰〔pué〕走，然後，我就感覺我閣勇敢起來。",
    "paragraph_id": 1639
  },
  {
    "title": "復活的人",
    "author": "胡長松",
    "text": "伊共伊的手骨大力抱佇我的尻脊骿，有氣力的指頭仔掟入我的皮肉，親像彼是一个的確的決心。伊鼓勵我，予我佇伊的內面用新生的勇敢開始回應伊對我的迎接。伊的面是恬靜的月桃花，伊的身軀是長長的葉，佇野蜂懸懸低低的嬉弄中開展。當捲曲的新穎沓沓仔伸直的時，佇澹濕勇壯的樹身頂懸，伊的子宮是舖排天星的夜空。",
    "paragraph_id": 1640
  },
  {
    "title": "復活的人",
    "author": "胡長松",
    "text": "佇穎的韻律裡，我體會著伊每一吋的包容、熱情閣有伊溫純的皺襉，彼个捌受傷過的皺襉親像伊對受辱性命的所有理解佮包容，內面是伊代代生湠的族群，嘛是我的。彼是生的飽滇。彼是永恆的振動。彼是古老的西拉雅土地的夜空。彼是風吹過的田洋咧彈奏的舞曲。彼是稻穗，佇風裡頕頭。彼是翻轉的花房。規个水潭攏是光的翻轉，春岫嘛掣我佇光的內面翻轉。我知影，佇這个翻轉內面，有新的「我」開始矣。",
    "paragraph_id": 1641
  },
  {
    "title": "復活的人",
    "author": "胡長松",
    "text": "當我予強烈的電流牽挽，春岫一遍閣一遍用伊已經瞌起來的目蚶鼓舞我，嘛用輕聲的喘氣憐憫我，然後我就對伊講，我決心共一切交予伊。伊用厚厚的喙唇佇我的耳孔邊講話，伊講伊早就接受我。我親像勇士跳離開舊世界的空喙佮傷痕，共家己假若魚鏢投向溫柔救贖的海，最後永遠浸佇伊的內面。",
    "paragraph_id": 1642
  },
  {
    "title": "復活的人",
    "author": "胡長松",
    "text": "（全文完）    2009/9/15 ~ 2014/3/16  2014/ 4/6 修改校對   無宛二體，音bô-uán-jī-thé，無啥物無仝的意思。踵甲花，指甲花，鳳仙花。作者註：”Tabe, mariyang wagi, seyluf aw.Kavagango-un aw ta imhu!” , Siraya語，意：「嗨，日安，我的百合花。我愛妳。",
    "paragraph_id": 1643
  },
  {
    "title": "復活的人",
    "author": "胡長松",
    "text": "」 作者註：西拉雅語，意：日安，我的野兔。我愛你！Toktok，Siraya語「頭骨」。Vahto，Siraya語「石頭」。Rauwa，Siraya語「蜘蛛」。麻達，Siraya語「男子」。Buran，Siraya語「月」。Rikwa，西拉雅語「蘆葦」。Uma，西拉雅語「田園」。Siraya語：日安，我的Siraya 胸掛骨〔hing-kuà-kut〕，鎖骨。",
    "paragraph_id": 1644
  },
  {
    "title": "復活的人",
    "author": "胡長松",
    "text": "據日本考古民族學者國分直一報導，在今新化一帶的新港社平埔族人在夜晚的宴會開始之前會敲銅鑼，大叫「拉卡古馬，歐歐」，「拉卡古馬」是「所有的人」的意思。麻溫，西拉雅平埔語「海」。國分直一收集到的西拉雅身體各部位名稱歌，重複出現：「馬塔 講是目睭 卡拉歐亞嘿」、「姆特特 講是鼻孔 卡拉歐亞嘿」的形式，本處採用。霧蘭，Buran，西拉雅語「月娘」。Nanang，平埔語，「名」的意思。",
    "paragraph_id": 1645
  },
  {
    "title": "復活的人",
    "author": "胡長松",
    "text": "西拉雅語，意：「嗨，日安，我的百合花。我愛妳！」  皺襉，音jiâu-kíng，「皺褶」意。翻轉的人 DATE \\@ \"yyyy/M/d\" 2014/6/21 PAGE   PAGE  24",
    "paragraph_id": 1646
  },
  {
    "title": "〈毋通嫌台灣〉的首演傳奇",
    "author": "胡長松",
    "text": "（台語小說） 〈毋通嫌台灣〉的首演傳奇 你一定毋知影，文學家林央敏先生彼條歌曲〈毋通嫌台灣〉，蕭泰然先生作曲的上出名的版本，世界首演是啥物人演唱的？我今仔日去聽林央敏先生演講，才知影，喔！原來是彼个我熟似的畫家陳先生！畫家陳先生！伊竟然是〈毋通嫌台灣〉的世界首演演唱者──嘿啊！著呢，彼時，彼時我嘛捌去彰化拜訪過彼个有名的寫實畫家，佇伊的車頂，敢無聽伊唱過？假若有呢！",
    "paragraph_id": 1
  },
  {
    "title": "〈毋通嫌台灣〉的首演傳奇",
    "author": "胡長松",
    "text": "我去揣彼个畫家，大約1998年左右的代誌矣。彼時，我已經寫出二本長篇小說，當leh做兵。彼本我發表文學的文學雜誌，時常用伊的畫做封面，我對伊會當畫出反映政治社會現實的畫，感覺非常敬佩，所以就去彰化拜訪伊。伊有夠阿莎力，看我到位，共伊彼台VW牌的大台箱仔車攄出來，講：「坐起來，我tshuā你來去踅踅咧！」按呢，伊的車就載我佇中部山崙佮海線箍一大輦。",
    "paragraph_id": 2
  },
  {
    "title": "〈毋通嫌台灣〉的首演傳奇",
    "author": "胡長松",
    "text": "嘿呢，彼時我假若才二十五、六歲，對這个世界充滿天真的想法，毋過竟然，會當聽伊沿路哺檳榔開講規工（伊彼工攏總買五、六百箍的檳榔），會使算是我這世人頭一節的本土美術啟蒙課矣！伊一直共我講，欲共台灣土地佮社會的性命畫出來！翻頭想，實在有夠懷念，今仔日嘛誠想袂到，竟然會當佇林央敏先生的講座聽著伊的名字，而且，閣是名曲〈毋通嫌台灣〉世界首演的演唱者哩！",
    "paragraph_id": 3
  },
  {
    "title": "〈毋通嫌台灣〉的首演傳奇",
    "author": "胡長松",
    "text": "根據林央敏先生的透露，彼是1988年熱天佇美國奧克拉荷馬舉辦的台灣同鄉會的演講活動。林央敏先生前一暝到位，張信堂醫師來接機，載伊去怹兜過暝歇睏，央敏先生才到位，張信堂醫師就閣出門，無偌久，載另外一位人客轉來，彼位人客，正正就是音樂家蕭泰然先生。",
    "paragraph_id": 4
  },
  {
    "title": "〈毋通嫌台灣〉的首演傳奇",
    "author": "胡長松",
    "text": "嘛誠拄好，佇前一年的1987年，林央敏所創作的〈毋通嫌台灣〉歌詩，拄得著自立晚報、台視、中廣合辦的「新時代歌曲」大獎，有真濟音樂家為這首詩歌譜曲，其中，就包括蕭泰然先生。怹兩位先生無張持有這个好機緣，佇張信堂醫師怹兜相搪，開講破豆真有話講，可能嘛是張醫師建議的，講不如隔工演講結束進前，留5分鐘來唱這首歌。",
    "paragraph_id": 5
  },
  {
    "title": "〈毋通嫌台灣〉的首演傳奇",
    "author": "胡長松",
    "text": "二位創作者齊聲應好，按呢，就提紙來，林央敏共頭殼底的歌詞寫落來，蕭泰然共頭殼底的五線譜畫落來，為隔轉工的演出做準備。連絡的結果，會場本底就有一台鋼琴，蕭泰然講伊會當來彈。紲落來，干焦偆一个問題：啥物人欲來唱？這个問題佇隔轉工會場得著解決，毋知是予眾人推薦的，抑是自薦的，總講一句，最後，畫家陳來興講：「好，按呢我來唱！」     咱若疼祖先，請你毋通嫌台灣……..",
    "paragraph_id": 6
  },
  {
    "title": "〈毋通嫌台灣〉的首演傳奇",
    "author": "胡長松",
    "text": "我的頭殼內底，活踜踜出現畫家陳來興闊闊的面演唱這首歌的模樣。1988年，佇彼場演講結束前5分鐘，林央敏先生徛去一邊，陳來興先生佮蕭泰然先生上台。蕭泰然寬寬仔坐佇鋼琴頭前，用伊手指浪漫的觸感彈出前奏，牽引陳來興先生的演唱。唱煞，接近一千位聽眾的噗仔聲佮目屎，共現場淹漲起來。本底，林央敏先生有一段演講的最後結論，按算佇歌唱煞了後欲講，結果煞予遐噗仔聲迫甲嘛毋知欲按怎開喙。",
    "paragraph_id": 7
  },
  {
    "title": "〈毋通嫌台灣〉的首演傳奇",
    "author": "胡長松",
    "text": "最後，伊只好行轉來中央，簡單話二句，鞠躬，講：「多謝！」 想袂到，「多謝！」這兩字才一講煞，全場接近一千位聽眾，就「phiak！」一下，做伙對座位徛起來，噗仔聲閣催愈大聲，逐个人的目箍毋知按怎，攏紅紅…….這，就是林央敏先生做詞、蕭泰然先生做曲的〈毋通嫌台灣〉，佇1988年熱天，由畫家陳來興先生演唱，蕭泰然先生伴奏，佇美國奧克拉荷馬進行世界首演的大約情形。2021/10/24 打狗",
    "paragraph_id": 8
  },
  {
    "title": "茄仔色的金龜",
    "author": "胡長松",
    "text": "茄仔色ｅ金龜   胡長松   兩齒章仔無閣參我講過一句話。下班ｅ時，日頭猶赤焰焰掛值隔壁彼棟大樓ｅ天線頂頭，五月ｅ黃昏，港市ｅ海風恬 chi chi 。日光位兩棟樓仔ｅ空縫趄趄[chhu chhu]照落來，拄好照值十字路口，來來去去拖長ｅ人影映值頂頭，隨著熱汽騰騰，搖搖擺擺，若像卜[beh]溶化值這寂靜ｅ熱天內底仝款。",
    "paragraph_id": 1
  },
  {
    "title": "茄仔色的金龜",
    "author": "胡長松",
    "text": "我ｅ車停值彼條街ｅ斡角，早起來ｅ時無注意著，較早嘛嘸八注意過，不過即陣行到靴，腳踏著一簇位樹頂落落[lak loh]來ｅ焦葉 piak piak 叫，給夯頭看，才雄雄發現車邊是一欉菩提樹。黃昏ｅ光線照落，伊ｅ葉仔一半變做透明，親像心形ｅ翠玉，深色ｅ葉脈干若是玉仔內底ｅ血管；嘸若安呢，我閣看見其中幾葉，有金龜爬起爬落。",
    "paragraph_id": 2
  },
  {
    "title": "茄仔色的金龜",
    "author": "胡長松",
    "text": "我坐入來車底，發車，油門踏落，車開始行，但是菩提樹合金龜仔ｅ形體竟然猶留值我ｅ頭殼，而且，閣愈來愈清楚；漸漸，我給囝仔時代ｅ一件代誌完全回想起來。細漢ｅ時，阮兜門腳口嘛有一欉菩提樹，仝款ｅ季節，樹尾攏是這種金龜，歸欉樹攏是。殷ｅ身軀是烏色ｅ，殼頂頭若舖有金粉，黃昏ｅ日頭下腳反射光線親像光ｅ影跡，值樹椏[ue]之間iah iah 飛。歸欉樹攏底發光。",
    "paragraph_id": 3
  },
  {
    "title": "茄仔色的金龜",
    "author": "胡長松",
    "text": "彼段日子，即欉會發光ｅ菩提樹就是我合章仔放學了蹉跎ｅ所在。章仔滯值庄仔頭，減我一歲，我讀國校四年，伊三年。伊生著細粒籽仔細粒籽，烏minn2 mah，不過目睭仁清瑙瑙；我猶會記置伊值學校行路合人相撞，門牙撞斷兩齒偆兩齒，合布袋戲內底彼個兩齒仝款，所以我攏安呢喝伊。伊綴[toe3]我蹉跎，攏叫我「大仔」。即馬想起來有淡薄仔見笑。",
    "paragraph_id": 4
  },
  {
    "title": "茄仔色的金龜",
    "author": "胡長松",
    "text": "彼時陣，阮兜是地主，『兩齒ｅ』ｅ老爸給阮租田做，可能是安呢予我有一種懸伊一等ｅ心理，常在糟蹋伊。譬如講，有檨仔欉閣粗閣lo3 ，我叫伊吸起哩挽檨仔落來予我sut，逐擺，攏是我店樹腳顧。伊若問講：「大仔，是安怎即擺，嘸是換你吸起哩挽落來予我sut？」我就給嚇：「你若嘸起哩，今仔日莫囂想卜來阮兜看電視！」伊聽著安呢，只好鼻仔摸咧照做。我無啥會曉爬樹仔，『兩齒ｅ』ｅ爬樹仔功夫一流。",
    "paragraph_id": 5
  },
  {
    "title": "茄仔色的金龜",
    "author": "胡長松",
    "text": "彼日放學了，轉來阮兜，我位冰箱捎一塊西瓜請伊。「大仔，這西瓜足貴乎？」「囉唆啊，食就著。等一下，西瓜皮莫撣。」   嘴poe2 poe2 擦擦咧，阮手提西瓜皮來到菩提樹腳，伊就瞭解彼是卜飼金龜用ｅ。一句話都無講，伊爬去哩掠，一隻一隻掠落來予我。我給金龜囥值西瓜皮面頂，看殷值頂懸趖[so5]來趖去。『兩齒ｅ』斡頭：「大仔，閣愛幾隻？我腳手痠加呢！」我給喝：「即馬有23隻，閣27隻道好。」伊喔一聲。",
    "paragraph_id": 6
  },
  {
    "title": "茄仔色的金龜",
    "author": "胡長松",
    "text": "我入去厝裡，給我媽媽討繡花線提出來。我將線挫一截一截，綁值金龜ｅ腳，一頭手揪咧，一頭予殷踅圓箍仔飛。殷嗡嗡嗡khook khook 飛，忝啊，想卜歇轉去西瓜皮頂面，我就給殷揪起來，予殷繼續飛、繼續踅，一直到殷完全無半滴力，摔值土腳為止。我給殷khioh 起來，閣大大力摔一擺，予殷碎做若路糊仔糜，才放殷煞。",
    "paragraph_id": 7
  },
  {
    "title": "茄仔色的金龜",
    "author": "胡長松",
    "text": "『兩齒ｅ』爬起爬落，嘴內底算，15、16、17……   漸漸日頭斜西，沉入去山後，厝對面ｅ山ｅ暗影，一時間theh 落來，厝家鳥仔值坅簷腳若叫若跳，菩提樹逮咧暗去，無閣發光。忽然間『兩齒ｅ』值樹尾喝一聲「大仔！」跳落來：「你看！」伊手伸過來。「遐[he]是啥？」濛濛ｅ天色，我看無清楚。伊ｅ手閣tu 偎來：「你無看？是一隻茄仔色ｅ金龜呢！」   我斟酌看，伊ｅ手裡確實是一隻茄仔色ｅ金龜。",
    "paragraph_id": 8
  },
  {
    "title": "茄仔色的金龜",
    "author": "胡長松",
    "text": "伊ｅ殼金熾熾，若像一面水晶鏡，鏡頂頭閣有我合『兩齒ｅ』ｅ影晃[hainn2]來晃去，實在有夠sui2 。而且我閣注意著伊ｅ頭底振動，一下仔phiak 起哩一下仔phiak 落來，發出叩叩叩ｅ聲，較早嘸八看。「我看覓咧。」我手伸過卜給拎[gim5]。不過，即個時陣，『兩齒ｅ』ｅ手遂縮轉去。「你是安怎？」我給問。伊講：「大仔，靴攏予你，即隻我卜。」伊規個手蹄lak8 起來。「你閣講一擺。",
    "paragraph_id": 9
  },
  {
    "title": "茄仔色的金龜",
    "author": "胡長松",
    "text": "」   「即隻我卜。」   彼時我真凝，又閣用過去彼步給嚇：「你盈暗莫來看電視。你卜予我否？」   伊晃頭，手lak8 愈按[an5] 。「好！你嘸予我，你盈暗就莫來看電視，明仔載莫來，後日嘛莫來，你永遠攏莫閣來。你嘛莫來阮兜食西瓜，有啥物好空ｅ我嘛嘸分你。」   伊閣晃頭：「大仔，你莫安呢，我干擔卜即隻。」   「無可能，你要予我。」   「咁一定要予你？」伊強卜哭出來。「一定要。無安呢啦！",
    "paragraph_id": 10
  },
  {
    "title": "茄仔色的金龜",
    "author": "胡長松",
    "text": "換頭前靴ｅ金龜予你，即隻予我就好。」   伊佒頭，看晉前掠著ｅ金龜值西瓜皮頂頭爬，閣有一四界若肉醬ｅ蟲ｅ屍體。伊看我，清瑙瑙ｅ目睭反紅，目箍撮咧撮咧，親像卜哮。不過伊無閣晃頭。伊手伸過來，手蹄仔thi2 開。「有夠sui2 ｅ金龜。」我給拎起來，心肝頭ｅ氣猶未齊消。我講：「有夠sui2 ，可惜今仔日你落值我ｅ手頭，你嘛是要飛。」   我佒落卜給伊ｅ腳綁繡花線。『兩齒ｅ』給我ｅ手骨揪咧：「莫啦！",
    "paragraph_id": 11
  },
  {
    "title": "茄仔色的金龜",
    "author": "胡長松",
    "text": "大仔，即隻你莫予飛啦！」   「我偏偏卜，你是卜安怎？」我將伊ｅ手poe2 開。線綁好，彼隻龜仔，頭叩叩兩聲，開始予我挫咧飛。濛濛ｅ天色愈來愈暗，伊茄仔色ｅ影跡，嘛愈來愈暗。庄仔頭ｅ路燈火慢慢灼起來。『兩齒ｅ』無閣出聲，恬恬坐值樹腳，腳脊骿theh 咧，目屎卜輦落來。茄仔色ｅ金龜飛加無力啊，摔值土腳兜，我仝款給khioh 起來，予繼續飛；一擺、兩擺、三擺、四擺，到伊完全未振未動。",
    "paragraph_id": 12
  },
  {
    "title": "茄仔色的金龜",
    "author": "胡長松",
    "text": "「大仔，伊已經未使啊，予歇一下好否？」『兩齒ｅ』細聲講。「咁安呢？遮緊就未使啊？」我笑一聲：「猶未戲哼著ｅ咧！」我給彼隻金龜閣撣上天，不過伊ｅ翅仔連展都無展，道摔落來，頭叩叩兩聲。「你看，伊ｅ頭猶會叩咧！」   『兩齒ｅ』即時雄雄嚷起來，喝聲：「你還我！」伊卜搶土腳彼隻金龜，不過，我腳手愈緊，給挨倒。伊即馬倒值土腳，目睭給我凝。「你看予斟酌，好戲tann5卜搬。",
    "paragraph_id": 13
  },
  {
    "title": "茄仔色的金龜",
    "author": "胡長松",
    "text": "」   遂落，我用倒手給金龜掠咧，正手給伊ｅ腳一枝一枝挽落來。彼隻茄仔色ｅ金龜，頭愈叩愈緊，翅仔展開，開始賁。「頭仔叫你飛，你嘸飛。晉你免想卜飛啊！」我一爿講，一爿聽見『兩齒ｅ』開始值邊仔chhng2 。我無睬伊，繼續做我ｅ屠殺ｅ空缺。『兩齒ｅ』愈chhng2 愈大聲。我給金龜ｅ兩塊茄仔色ｅ殼挽落來，合伊ｅ翅仔，閣來，是伊ｅ頭；彼粒金龜仔頭值挽落來晉前，猶phiak 咧phiak 咧，叩叩叩底叫。",
    "paragraph_id": 14
  },
  {
    "title": "茄仔色的金龜",
    "author": "胡長松",
    "text": "落尾，我給伊軟sim3 sim3 ｅ腹肚撣值土腳。即時陣，『兩齒ｅ』踞值樹腳，已經哮加足大聲。「好啊！你莫閣哮，戲搬煞啊！」我用腳給彼隻金龜偆落來ｅ腹肚joe5 joe5 咧，行過卜給『兩齒ｅ』牽：「行，咱入去看電視。」   伊遂嘸予我牽，目屎擦咧，家己徛起來。「啥人稀罕你ｅ電視！」伊目睭圓貢貢，手給我指咧嚷：「你是變態！大變態！」   斡咧伊走轉去殷厝。自安呢，兩齒章仔無閣參我講過一句話。",
    "paragraph_id": 15
  },
  {
    "title": "茄仔色的金龜",
    "author": "胡長松",
    "text": "2000/11/16 初稿 2004/10/9 定稿 PAGE   PAGE  1",
    "paragraph_id": 16
  },
  {
    "title": "偷",
    "author": "胡長松",
    "text": "偷     ◎胡長松 一張藍色虎路牌1985年出品ｅ「跑天下」老轎車，值水底寮ｅ路口衝紅燈，雄雄斡彎，走入去台一線。兩個十七、八歲ｅ少年家仔坐值車裡。函舵櫓 [han-toh-lu，方向盤] 頭前ｅ即個，叫做阿忠，生加瘦猴無血色，目睭細蕾，一個面白死殺，全柱仔籽。另外一個，名叫做阿南，人卡大漢，皮膚卡烏，嘛卡有肉；伊ｅ面四四角角，頭毛染做半金半銀，左爿手骨刺一隻烏龍；人道叫伊烏龍。",
    "paragraph_id": 1
  },
  {
    "title": "偷",
    "author": "胡長松",
    "text": "透中白晝ｅ台一線，無幾隻車，直直直ｅ四線道頂頭，蒸[chheng3]起來一緣濛濛ｅ熱氣。正常閣過２５分會使夠潮州，閣來，道會使斡過萬丹。「你晉打幾速？」烏龍問。伊探頭過看米達錶，速度針指值６５ｅ位置。「四速啊。」阿忠回答。「哪嘸打五速？親像老牛底拖車咧！」 「即張車干擔四速爾。」阿忠ｅ聲音小可緊張，伊閣看一下仔目具物仔 [後視鏡]。「即張車實在足無力。」 「啊油門咁有摧盡磅？你咁會使閣摧卡緊咧！",
    "paragraph_id": 2
  },
  {
    "title": "偷",
    "author": "胡長松",
    "text": "」 「我嘛想卜緊。盡磅啊啦！未使閣緊啊啦。」 「Ｘ──即台銅管仔！」 路邊ｅ黃欒樹當底開花，一葩一葩黃色ｅ花蕾，值日頭腳通透發光，親像兩排金爍爍ｅ火線。火線正爿是一大片ｅ甘蔗園，遠遠ｅ甘蔗園盡頭，是拔地而起，懸大、英挺ｅ太武山。「咁卜踅入去沿山公路？」阿忠問。「嘸免。若我是電仔 [警察]，我一定值沿山公路當 [tng] 你。哈哈！殷絕對想未夠咱會行即條大條路。」 「咁有影？」 「泰會無影？",
    "paragraph_id": 3
  },
  {
    "title": "偷",
    "author": "胡長松",
    "text": "」烏龍嘛看一下目具物仔。「我老經驗啊啦！靴ｅ電仔底想啥，我知知ｅ啦。照我講ｅ做道無嘸對，我烏龍呢！」   「喔！」 太武山一直徛值靴。阿忠三不五時夯頭看一下。「奇怪，今仔日我哪會感覺即支山遮懸？」阿忠講。烏龍將面靠過窗仔，嘛夯頭看。「咁嘸是仝款？」 「無仝，真正無仝。」阿忠講。伊將車速放慢。車一面向前駛，山嘛一面綴咧退後。青翠ｅ山尾溜，罩一緣薄薄ｅ白霧。「喂！你嘛卡專心咧！",
    "paragraph_id": 4
  },
  {
    "title": "偷",
    "author": "胡長松",
    "text": "」 有幾若台車駛真緊，位殷ｅ身軀邊超車經過。阿忠佒頭看米達錶，存５０。伊大大力 cham3 一下油門，引擎發出嗡嗡ｅ怪聲，歸台車振咧振咧，未輸卜定去。米達錶夯轉來６０。「你想，即囉物件殷咁真正會用即？」阿忠講。「嘸管啦，反正人客道是卜用，咱道是愛生出來予人。你知否？咱嘛算是服務業，人客尚大，無，若失信用，以後卜去叨揣即款外路仔？」 「我想無，是安怎即款車遮破，閣有人卜給修理？",
    "paragraph_id": 5
  },
  {
    "title": "偷",
    "author": "胡長松",
    "text": "像即台，送我駛，我都無愛。」 「咁安呢？兄弟，破罔破，我看，來載七仔閣未歹ｅ款，有一張車來舫[phang2] ，外好咧──」 烏龍笑一聲，斡頭，看阿忠無講話，道恬去。伊手去轉 [chun7] 收音機，淅煞叫，無一台會聽得，閣給關起來。續落，烏龍腳伸長，歸個人爛 [loann3] 值椅仔。「幾點啊？」阿忠問。「十二點十五。」烏龍看一下子手錶，講：「你會飫否？」 阿忠搖頭，問伊：「咱拄才是幾點走ｅ？",
    "paragraph_id": 6
  },
  {
    "title": "偷",
    "author": "胡長松",
    "text": "」 「X──我哪會知？」 「你無看錶仔？」 「看卜創啥？」 「我印象是十一點五十五左右，咁嘸是？」 「我給你講過啊，我嘸知。啊無，你是底煩惱啥？」 「我哪有煩惱啥？」 「閣講無？看你彼個面──安啦！有我值咧！安啦！」 「我是底想，道算彼個人入去農會２０分鐘，晉嘛差不多出來。伊一定是發現啊。」 「發現是閣安怎？伊即張一、二十年ｅ銅管仔，有人卜，伊嘛愛笑笑啊啦，我給你講。」烏龍伸一個腰，哈唏。「未啦！",
    "paragraph_id": 7
  },
  {
    "title": "偷",
    "author": "胡長松",
    "text": "無代誌啦！當作將車駛去予楊老闆，安呢爾。」 引擎ｅ聲真大，冷氣閣未冷。烏龍將車窗搖落來。「你彼爿窗仔卜給打開否？」 「嘸免。我看外口愈熱。」 過一時仔，烏龍將伊座位頭前置物箱ｅ蓋掀開。「你卜創啥？」 「抄[chhiau]看覓仔有啥。」 置物箱內底是一堆雜物。螺錸肉，空空ｅ芳水盒仔，鎖匙 khan 仔等等，閣有一塊歹去ｅ鏡，一疊各種數 [siau3]單、稅單合車輛保養ｅ紀錄，其中有未少已經反黃。",
    "paragraph_id": 8
  },
  {
    "title": "偷",
    "author": "胡長松",
    "text": "烏龍將殷一項一項挲出來，清采抽一張稅單起來讀，讀讀咧講：「原來伊叫做林大樹。」 「誰？」 「車主啊。」 「喔！」 「我看伊嘛是散鬼一隻。衰啦！偷著伊算咱衰啦！啊伊去拄著咱，嘛算伊衰啦！」 殷經過幾若個庄頭，日頭真炎，逐個庄頭攏底歇晝，一直無啥物車輛合人影。行道樹已經嘸是黃欒，換做瘦抽ｅ木棉。",
    "paragraph_id": 9
  },
  {
    "title": "偷",
    "author": "胡長松",
    "text": "即爿ｅ甘蔗園已經收成，日頭腳，存焦酷酷ｅ砂土，合一簇一簇脫水萎去、予人摒值土腳ｅ甘蔗葉，白爍爍一片，看著真刺目。太武山親像有卡近啊，看起來愈懸，山尾溜仝款罩一緣薄薄ｅ白霧。烏龍發現窗仔打開確實愈熱，無外久閣給絞起來。路邊有一塊看板，寫講潮州閣存22公里。「你會飫未？」烏龍閣問阿忠一擺：「咱咁卜先吃中晝？」 阿忠搖頭。伊函舵櫓岸按按，目睭直直，看頭前ｅ路，歸個面拚衝汗。「會嘴焦否？」 阿忠猶是搖頭。",
    "paragraph_id": 10
  },
  {
    "title": "偷",
    "author": "胡長松",
    "text": "「喂！兄弟，我看你即馬未輸一仙柴頭尪仔咧！緊張呢？你是底緊張啥？我正港想無。」 「X──我底駛車你咁未使卡恬咧？」 烏龍看伊雄雄大聲，驚一著。「好。我卡恬咧，我卡恬咧！歹啥？」伊用手踵頭仔給伊金色銀色ｅ頭毛捋二下。嘸過，伊並無真正恬去，伊繼續講：「若錢提著，我盈暗卜取[chhoa7]阮阿美仔去樂一下。」 「也無三先[sian2]。卜樂啥？」阿忠講。「啥物底無三先？",
    "paragraph_id": 11
  },
  {
    "title": "偷",
    "author": "胡長松",
    "text": "」烏龍坐直起來，講：「幾千箍仔嘸是錢喔？喂，我先給你品哦，我ｅ額，你嘸通給我吞去，咱照品，七三分，你七我三，你是嘸通給我吞去我警告。」 「哼！這闌珊 [lan-san] ｅ，我給你吞卜代？」 「喂！」烏龍給阿忠ｅ肩胛頭貼一下，講：「闌珊ｅ？阿忠哥哥，當時仔你氣口變加遮大我哪會嘸知──嘸對嘸對，我看，你是嘸是後悔啊？」 「我卜代愛後悔？」阿忠講。「無是尚好。我先品代先喔！這是你家己卜ｅ喔！",
    "paragraph_id": 12
  },
  {
    "title": "偷",
    "author": "胡長松",
    "text": "」 「晉講這卜代？」 「當然愛講喏！無，我泰嘸家己來道好？是你講恁老母滯院，無錢通注止痛藥仔，我嘸才會報你來。喂！你看我對你外好，閣給你教，閣放手予你做。三五千嘸是錢喔？你要感謝我呢！」 阿忠恬恬。目具物仔出現一台車。伊斟酌看鏡，只是一台發財仔車，無幾秒鐘，即台發財仔道給殷超過。阿忠閣cham3 一下油門，值嘴裡踅踅唸：「即台銅管仔，即台銅管仔──」 山愈來愈近。",
    "paragraph_id": 13
  },
  {
    "title": "偷",
    "author": "胡長松",
    "text": "不時出現入山ｅ小路，值白色空氣中親像卜融化ｅ紅毛土電報柱，一列一列，沿路通位山裡去。突然間，一個戴瓜笠ｅ歐里桑騎鐵馬，位路口一間厝後面闖出來。阿忠險險給撞落。伊緊踏擋。輪仔吱一聲，車停落來。即個歐里桑繼續騎，干那無看著殷。烏龍將窗仔絞落來，頭伸出去，大力操一聲；嘸過，歐里桑仝款無聽著，巴達巴達已經騎夠對面。「即擺恁爸無閒，後擺閣拄著，恁爸嘸放你煞，絕對追去哩予你粗飽粗飽，死老歲仔！」烏龍講。",
    "paragraph_id": 14
  },
  {
    "title": "偷",
    "author": "胡長松",
    "text": "伊一面給窗仔絞轉來。阿忠用手婆將頭殼額仔ｅ汗擦掉。車閣起磅。「阿忠，咱坦白講，你會驚對否？」 「驚啥？」 「驚予人網去啊！」 「我若驚，我道未來。」 「咁安呢？你有想過否？」 「想過啥？」 「以後ｅ代誌啊！」 「啥物以後ｅ代誌？晉都無通想啊，哪有通想以後ｅ代誌？」」 「我是講，若恁老母一日仔真正──」 「會當莫講這否？」阿忠講。伊斡頭過來，目睭給烏龍仁一下。「好，好，咱莫講這。",
    "paragraph_id": 15
  },
  {
    "title": "偷",
    "author": "胡長松",
    "text": "我拄才雄雄想著，若咱不幸真正予電仔網去，啊恁老母誰卜──」 「X──你白目呢？你閣講，我道變面！」阿忠喝喊。伊ｅ手拍一下函舵櫓。「好啦好啦！」烏龍皮皮 [phi5] 仔笑。「阿忠哥哥，我給你弄 [lang7] ｅ啦！我嘸對，你莫受氣，莫受氣乎──安啦，有我值咧，安啦！」 「足好耍呢？」阿忠猶底氣。「無，無好耍，一...點仔都無好耍！大人不計小人過乎──來，阿忠哥哥，薰吃一枝，莫遮氣啦！",
    "paragraph_id": 16
  },
  {
    "title": "偷",
    "author": "胡長松",
    "text": "」 烏龍將薰拄過，替阿忠點火。阿忠閣看一擺目具物仔。「未啦！靴電仔憨頭憨腦，未來啦！」烏龍家己點一枝薰，頭靠過車窗。「咻 [hio3]！有影呢！今仔日山看起來有影加足懸。」 雖然即條台一線合太武山之間，仝款有一片田園，嘸過，因為接近主峰，巨大ｅ山勢來夠殷ｅ眼前。烏龍講：「好，我決定啊！錢挲著，我卜取阮阿美仔入山過一暝。」 阿忠無應伊。夯頭看一眼山尾溜。",
    "paragraph_id": 17
  },
  {
    "title": "偷",
    "author": "胡長松",
    "text": "伊給烏龍講：「你咁知影，細漢，阮老母仔給我講，日頭是位即支山ｅ尾溜出來？」 「當然喏！日頭當然是位即支山出來。晉熱加安呢你看。」 「我是底講阮──」 「喂！阿忠，頭前有一擔檳榔擔，你小停一下，我買一罐可樂，順遂看即個妹妹有嫷否──你愛啥？」 阿忠講伊無愛。車值透明玻璃ｅ檳榔擔頭前停落來。烏龍將窗仔絞落來，噴一個箍哨仔。",
    "paragraph_id": 18
  },
  {
    "title": "偷",
    "author": "胡長松",
    "text": "掌懸ｅ檳榔擔內面，坐一個干擔穿一領粉紅仔色薄紗衫ｅ小姐，當趴值桌頂吃麵；伊聽著箍哨仔聲，頭夯起來。伊ｅ面抹白色ｅ厚粉。「先生，卜愛啥物？」 「一罐可樂。」 「一罐道好？」 「嗯！一罐道好。」 檳榔擔小姐將可樂提過來，烏龍提錢予伊，講：「嫷姑娘仔，妳幾點下班？我來接妳。」 檳榔擔小姐笑笑仔講：「你？用即台喔？」 「無喏！當然嘛嘸是即台銅管仔。幾點，一句話，妳等我，我駛免櫓ｅ來。」 「嘿嘿，多謝喔！",
    "paragraph_id": 19
  },
  {
    "title": "偷",
    "author": "胡長松",
    "text": "我家己有腳通行。」 阿忠值邊仔講：「好啊啦！」 烏龍給檳榔擔小姐揚手。車開始行。「無阮阿美仔嫷。」烏龍講。「潮洲閣外遠？」阿忠問。「卜夠啊！差不多閣五分鐘，夠萬丹差不多閣十五分，你無看路邊愈來愈濟厝。」 「是嘸是愛先合誰聯絡？」 「對乎，我煞未記。我緊敲一個電話予楊老闆。」 烏龍位褲袋仔扲手機出來，敲電話予宰肉場ｅ楊老闆。一起先，電話接通，伊笑笑，嘸過落尾，遂愈講愈大聲，最後合楊老闆嚷起來。",
    "paragraph_id": 20
  },
  {
    "title": "偷",
    "author": "胡長松",
    "text": "「……嘸免啊？你嘸免是安怎免先給我講一聲？喂喂喂！我卜夠位啊呢！……我睬睬你已經揣著零件，你講，即馬你卜安怎處理？……無法度收？你無法度收，啊阮手裡即台歹銅舊錫，嘸道駛來填 [thiam3] 埤？你生理做遮會起喔？……啥？佢在阮？我咧Ｘ──」烏龍氣phut phut掛電話。「你聽著啊乎？」 「嗯！」阿忠斡頭，問講：「晉卜安怎？」 「卜安怎？漏兄弟來啊，卜安怎？殷爸若無給伊修理一下，殷爸道嘸是烏龍！",
    "paragraph_id": 21
  },
  {
    "title": "偷",
    "author": "胡長松",
    "text": "」 烏龍閣開始卜敲電話。「等一下！啊即張車咧？」 「當然嘛摒咧！唔，無卜等電仔來掠喔？」 阿忠將車停值路邊一欉茄冬樹下腳。即兩個少年家仔位車裡出來，先是好禮仔行，行差不多一百公尺以後，道開始走起來。透中白晝ｅ日頭真炎。阿忠閣一擺夯頭看正爿太武山ｅ方向，太武山遠遠ｅ山尾溜，有一緣白霧。阿忠斡頭轉來。殷愈走愈緊，歸身軀汗。殷ｅ影，縮做腳底ｅ兩個跳動ｅ烏點，最後，值路尾蒸起來ｅ熱氣之中，融化。",
    "paragraph_id": 22
  },
  {
    "title": "偷",
    "author": "胡長松",
    "text": "2001/8/12 PAGE  1 PAGE  1",
    "paragraph_id": 23
  },
  {
    "title": "燈塔下",
    "author": "胡長松",
    "text": "燈塔下  ◎胡長松 若是你嘸捌體會討海人、生理人合遊客透濫[lam7]ｅ特殊氣味，請你一定來旗津一紲。遮是高雄港市偎海ｅ角落，吞吐ｅ是台灣海峽ｅ空闊。港口ｅ漁船仔隨著波浪起落浮沉，搖搖晃晃有歌ｅ旋律；討海人粗聲ｅ喝喊，值鹽腥[chho]ｅ空氣中流湠，一切值島南光燦ｅ日光之下，十足ｅ明耀美麗。旗津合其他ｅ港口仝款，閃熠有堅定ｅ生命活力，近來鬧熱起來。",
    "paragraph_id": 1
  },
  {
    "title": "燈塔下",
    "author": "胡長松",
    "text": "夕陽慢慢趄[chhu]過海平線，一層湠過一層溫柔ｅ光，罩落值港邊ｅ樓厝頂頭，位港口ｅ對面抑是更加遙遠ｅ市鎮，一波過一波ｅ人客溢來。殷或者是去夠附近海埔仔散步、欣賞夕陽ｅ時行都市人，或者是卜來遮好好仔吃一攤ｅ興吃ｅ人客。咁嘸是？值旗津ｅ街仔路兩爿，有店面ｅ海產餐廳合無店面ｅ海產擔，興吃ｅ人客親像是一群沙蟳，爬上岸。殷值十色百樣ｅ海味頭前踅來踅去，一夠盈暗，道予旗津街仔變做人聲雜踏ｅ繁華夜街路。",
    "paragraph_id": 2
  },
  {
    "title": "燈塔下",
    "author": "胡長松",
    "text": "不過，旗津迷人ｅ氣味嘸是值遮，是值遠避人群、孤獨稀微ｅ旗後山。老大人話講旗後山過去是港市柴山ｅ伸手，為著開墾港口，才將伊位腰身打斷，形成即馬即座徛值海墘，干那是笑看風塵ｅ孤岩。久年來，台灣海峽ｅ波浪拍值山ｅ岩壁，予伊向海ｅ一面更加崎峭[kia7-chhiau3]；雖然山勢無懸，卻是予人畏嚇ｅ絕崖。",
    "paragraph_id": 3
  },
  {
    "title": "燈塔下",
    "author": "胡長松",
    "text": "崖頂是一座百年歷史ｅ白色燈塔，夜暗暝，慢慢旋轉ｅ光線照值曠闊烏藍ｅ大海，嘛照值旗後山腳一抱雜亂猶有老古珊瑚石建築ｅ房厝。遮，合外面繁華ｅ市街無仝，正是旗津老聚落ｅ所在之地。旗津人叫遮「燈塔腳仔」。燈塔腳仔ｅ人口逐年減少，少年仔無願意留下來，濟濟出外打拚；啊留落來ｅ，道合真濟老聚落仝款，差不多全是孤單無依ｅ老人。● 又閣黃昏。",
    "paragraph_id": 4
  },
  {
    "title": "燈塔下",
    "author": "胡長松",
    "text": "天頂有暴雨晉前特有炫麗ｅ紅彩，海平線日頭ｅ方向，幾撇仔金色ｅ、幾撇仔淺淺紫色ｅ雲，排列、漂浮。燈塔ｅ燈，光起來。海湧仝款摃值山腳ｅ珊瑚礁石，啪啪啪值海ｅ聲調之中，一個中年人快步行向燈塔腳仔。靴，是伊ｅ故鄉。真久無轉來啊，即位中年人，連爸母都早早搬離開即個所在。伊即擺轉來，是卜來探望聽講倒值病床有一暫時間ｅ阿姑。伊ｅ阿姑來福嬸仔一直守值遮。",
    "paragraph_id": 5
  },
  {
    "title": "燈塔下",
    "author": "胡長松",
    "text": "中年人行夠偎山腳彼排低[ke7]厝仔ｅ第一間，敲[ka3]兩下仔門板，無人應聲，道家己將門搡[sak]開，行入去。值山影之中ｅ即間厝，內底暗索索，伊順手將頭殼頂一葩細細葩日光燈打開，道「阿姑、阿姑喔……」安呢喝起來。無外久，位內間仔慢慢行出來一個曲痀ｅ人影。是伊ｅ阿姑，無嘸對。伊ｅ阿姑看著伊，目睭睇大，叫一聲：「喔！是明雄仔喔！",
    "paragraph_id": 6
  },
  {
    "title": "燈塔下",
    "author": "胡長松",
    "text": "」她卜閣向前行幾步，遂虛弱加要挺[theN3]值邊仔ｅ桌仔角，險險道昏去。一段時日無見，阿姑ｅ形影消瘦落來，眼神無力閣空洞。值頭殼頂ｅ日光燈本底道傷暗，濛濛照值厝角，看著更加暗澹稀微。明雄仔即個中年人，看阿姑如此虛弱，險險嘛昏過去。伊一腳步踏進前，扶按[huaN7]她ｅ肩胛。伊喝講：「阿姑！妳是安怎啊？」 即位老歐巴桑作無事款，手揚[iat]一下。",
    "paragraph_id": 7
  },
  {
    "title": "燈塔下",
    "author": "胡長松",
    "text": "明雄仔扶她轉去房間ｅ眠床倒落，問她：「阿姑，妳吃飽啊未？」 來福嬸搖頭：「我吃未落。」 「無吃哪會使？我去買。」 「免啦！」 嘸過，明雄猶是行出彼間低厝仔。伊一出門，道看著厝邊坐值門口納涼ｅ阿水嬸。伊講：「阿水嬸！久無看。值靴坐喔！」 「喔！是明雄仔喔！」阿水嬸嘛真熱切給應。「是啊……」，明雄行過：「是講，阿水嬸仔，我借問，阮阿姑，阮阿姑是安怎啊？」 「幾若個月啊啦！",
    "paragraph_id": 8
  },
  {
    "title": "燈塔下",
    "author": "胡長松",
    "text": "未愛吃糜飯，歸日干擔倒咧，也嘸去予醫生看。唉……」 「啊阿貴仔咧！伊咁有捷轉來？」 阿水嬸搖頭，沉沉沉閣吐一個大氣。明雄無閣問，直接大步行向市街ｅ方向。表小弟阿貴仔是阿姑ｅ孤子，姑丈來福獒[gau5]做閣勤儉，過去掠烏魚，存一筆錢，幾年前過身以後道全部留予伊。阿貴仔提即筆錢，去值鬧熱ｅ旗津街仔，盤一間店面，學人做海產餐廳ｅ生理。",
    "paragraph_id": 9
  },
  {
    "title": "燈塔下",
    "author": "胡長松",
    "text": "伊見人道講家己是在地人，物件靚[chhiN]閣有料，其實，伊已經無滯值燈塔腳仔，早早道搬夠另外一頭新起ｅ住宅區去啊。阿貴仔罕得轉來揣阿姑，明雄早道聽講，只是無看著眼前ｅ光景，無知影代誌ｅ嚴重。伊一面行，嘴裡一面罵。即個時陣，夜色已經完全嵌住旗津。燈塔ｅ光線金燦燦，旋轉。燈塔下，旗後山漲大ｅ烏影，值嘩嘩ｅ海潮聲音之中，干那化做一隻不死ｅ大獸，用伊頭頂光明ｅ目睭，受氣看向無外遠ｅ繁華市街。",
    "paragraph_id": 10
  },
  {
    "title": "燈塔下",
    "author": "胡長松",
    "text": "波浪予明雄想起著家己值燈塔腳仔ｅ童年。彼時，伊合阿貴仔褪腹theh，位岸邊一步跳入海裡，享受溫暖ｅ海水合日光，三不五時嘛掠寡魚仔蝦……想夠遮，街路近囉，伊大大力晃頭，一支嘴「罷了，罷了……」哈[hap]咧哈咧踅踅唸。● 另外一頭，值人客鼎滾燈光燦爛ｅ所在，旗津，沈醉值燒酒合海味ｅ芳氣裡。都市人齊[chiau5]偎值遮。擔仔頂ｅ靚魚、蛤仔、蟳仔蝦，被燈火所照，五光十色。",
    "paragraph_id": 11
  },
  {
    "title": "燈塔下",
    "author": "胡長松",
    "text": "西裝畢紮ｅ都市人道是愛即味，殷若吃若笑，時常閣傳出放蕩酒拳ｅ喝聲。明雄仔已經夠位，阿海味，伊一向是甲意ｅ，不過即陣看著，胃遂顛倒滾絞起來。伊行夠一間老店頭前。即間店確實是老歷史啊，店頭家水旺叔仔位伊細漢看伊夠大漢，所以明雄仔徛值店門口，一眼道予認出來。「喔！明雄仔！罕行喔！」伊給招呼。「是啊！水旺叔仔！旗津閣卡鬧熱啊呢！」 「啊使道講，發達啊！",
    "paragraph_id": 12
  },
  {
    "title": "燈塔下",
    "author": "胡長松",
    "text": "都市人興即味，你看店一間一間開……對啦，明雄仔，你今仔是來……」 「喔，我來探阮阿姑仔ｅ啦！」 「唉，講著恁阿姑仔……」水旺叔聽著伊講阿姑，仝款搖頭。「水旺叔仔，拜託包一個海產糜予我。」 「好！隨來，隨來。」 因為知影阿姑當飫，明雄仔糜提咧，道啪啦啪啦走轉去燈塔腳仔。伊若走若想，若受氣。雖然來福嬸嘴講未飫，一碗糜嘰哩咕嚕，三二下手道卜吃了了。",
    "paragraph_id": 13
  },
  {
    "title": "燈塔下",
    "author": "胡長松",
    "text": "若吃ｅ時，明雄仔值邊仔給問： 「阿姑仔，妳有去予醫生看否？」 來福嬸點[tam3]頭：「有。有啊！」 「啊醫生安怎講？」 「講無代誌啦！卡虛爾啦！無啦！無代誌啦！」 她講著卡虛二字ｅ時，無力ｅ眼神雄雄微笑，親像卜安慰明雄仔仝款。明雄自細漢道是一個氣魄血性ｅ查甫子，一身是勇健ｅ骨骼，值燈塔腳仔是通人知ｅ，嘸過即時，伊卻感覺稀微囉。",
    "paragraph_id": 14
  },
  {
    "title": "燈塔下",
    "author": "胡長松",
    "text": "位房間小小ｅ窗仔看出去，是山腳烏森森ｅ樹影，值海風之中搖擺，淅淅沙沙，竟然親像底哭仝款。「阿貴仔……」伊又閣值心內回想，昔時天真ｅ囝仔伴，即馬到底是變做啥款啊啦？唉…… 「啊！」雄雄，來福嬸大叫一聲。明雄仔回神，驚一眺[tio5]，伊看著阿姑腹肚冒[mouh]咧，歸個人殟[un]值土腳。「阿姑，阿姑仔！妳是安怎？」明雄仔馬上踞落給攬咧。「腹肚！腹肚足痛！」 「好，妳稍忍咧！我隨送妳去病院！",
    "paragraph_id": 15
  },
  {
    "title": "燈塔下",
    "author": "胡長松",
    "text": "」          ● 值就近ｅ旗津地區公立病院，明雄仔將一切安頓好勢，行出病房。伊行夠陽台，點一枝薰，巴啦巴啦吸[suh]起來。「病人傷久無吃，一下吃傷雄，胃才會揪筋──」伊想著拄才醫生ｅ話：「營養無夠，歸個胃腸攏有問題，而且腰子嘛誠歹。身體足虛，要滯院一暫……」 「X──」伊嘴齒咬咧，操一句，將無吃了ｅ薰大大力撢出去。金黃ｅ火點，化做一道曲線，墜落。伊開始走，走向鬧熱ｅ市街。",
    "paragraph_id": 16
  },
  {
    "title": "燈塔下",
    "author": "胡長松",
    "text": "●    來福嬸仔ｅ後生阿貴仔ｅ店，值一個三角窗，地點好，所在闊，有未少人客。伊矮閣肥ｅ體格擔一粒已經禿半爿、油光閃閃ｅ頭殼，值一桌一桌ｅ酒菜之間走闖，而且不時笑咳咳向人客哈腰曲躬。一個人影來值門口。「人客啊！內底坐喔！」阿貴仔習慣性親切給招呼，雄雄夯頭，遂看著明雄仔ｅ二蕾目睭，紅膏赤熾，歸個人chhoah一下。「阿兄，是你喔！」 「是我？僥倖喔！你猶會認得是我？",
    "paragraph_id": 17
  },
  {
    "title": "燈塔下",
    "author": "胡長松",
    "text": "」明雄仔聲嗽真歹，喝講：「你咁嘸是連老母都嘸認啊？我今仔來遮，一定要合你清楚一下。」 阿貴仔倒退一步。有幾個人客聽著後面即句話，斡頭過來看。「是啥物代誌？阿兄你──你莫烏白講！」阿貴仔細細聲仔講，咿咿哦哦。同時位餐廳另外一爿ｅ櫃檯後壁，阿貴仔ｅ牽手阿雀仔聽到聲，嘛行偎來。她穿一軀古雅ｅ紅色旗袍，珠光寶氣，面抹厚粉，三吋懸ｅ懸踏鞋喀喀叫。其實她傷過頭美麗ｅ目睭遠遠道認出是明雄仔。",
    "paragraph_id": 18
  },
  {
    "title": "燈塔下",
    "author": "胡長松",
    "text": "她笑笑仔講：「唉呦，是阿兄喔！罕行，罕行啦，靴坐啦！」 明雄仔看著伊，哼一句：「妳恬恬啦！無妳ｅ代誌！」 「啥物底無我ｅ代誌？」阿雀仔聽著安呢，面一下捋 [loa2]落來：「喂！喂！喂！阮遮生理場呢！叫你阿兄，是給你尊重喔！我先警告，你尚好莫值遮大聲細聲亂！」 「妳即個查某！妳底講啥？」明雄仔聽著安呢，肝火愈大，歸腹火攏灼起來：「妳是知影見笑否啊？」伊斡過看阿貴仔，大聲給嚷：「阿貴仔！",
    "paragraph_id": 19
  },
  {
    "title": "燈塔下",
    "author": "胡長松",
    "text": "你聽好勢，莫閣假痟六癲，尚好給我聽好勢。你ｅ老母，即馬倒值咧病院，你卜去嘸去攏由在你啦！哼！」 講煞，伊掠一條椅仔，重重給摔值土腳，斡咧道行出去。店裡ｅ人客嘩一聲。● 一棟白色ｅ建築物在[chhai7]立值偎沙灘無外遠ｅ所在。遮是一個安靜ｅ角落。銀色ｅ月光溫柔照值沙埔，一對一對ｅ情侶，手牽手散步。道值白色建築物向海ｅ一間小病房，出現阿貴仔，閣有「阿母、阿母！",
    "paragraph_id": 20
  },
  {
    "title": "燈塔下",
    "author": "胡長松",
    "text": "」ｅ叫聲，值伊ｅ後壁，伊ｅ牽手阿雀仔嘛徛咧。原本雙目瞌瞌、面色白蒼蒼ｅ歐巴桑來福嬸仔，聽著阿貴ｅ叫聲，將目睭thi2開。她sau聲講：「喔！是阿貴仔喔！」 「阿母！妳即馬感覺安怎？」 「哪有安怎？無啦！無安怎啦──啊你嘸是底無閒，哪通來？」 「阿母我──」 「好啦！好啦！我無要緊。你緊轉去做生理。生理卡要緊。」 來福嬸 lak 伊ｅ手，閣輕輕仔拍二下，意思要伊轉去。阿貴仔目箍紅紅，一暫恬恬無講話。",
    "paragraph_id": 21
  },
  {
    "title": "燈塔下",
    "author": "胡長松",
    "text": "過一下子，阿貴仔ｅ牽手開嘴： 「卡桑！有人底話，講是阮予妳飫加營養不良。妳道嘸通烏白講呢！」  「阿雀仔！」阿貴仔斡頭，低聲給喝。「好啦，好啦！我知啦！」來福嬸仔ｅ面容，慈祥平靜，目睭漸漸閣瞌起來。即時陣，明雄仔趴值窗邊看沙埔ｅ月色，伊ｅ耳孔，又閣予一陣一陣幼幼ｅ海湧聲chhoa7領去。遐聲音聽起來靴呢遠，親像位天頂月娘ｅ所在傳來ｅ仝款。",
    "paragraph_id": 22
  },
  {
    "title": "燈塔下",
    "author": "胡長松",
    "text": "頭前ｅ海平線，予旗後山ｅ燈塔照過，反射出烏金ｅ光一閃一熠，嘛幽幽仔，親像合海湧底合唱…… 「我知！我知啦！」來福嬸仔目睭瞌瞌，嘴裡安呢唸。二個月後，值燈塔下，天色猶未齊光ｅ透早時，白幡發引，歐巴桑來福嬸仔ｅ棺木予人扛起來。阿貴仔抱著母親ｅ神主牌，一步一哭，行過彼條前一瞑猶是尚鬧熱ｅ大街路。北京語版〈燈塔下〉發表於1996年《台灣新文學》秋季號，2001/8/5 以台語改寫，內容同時小幅修改。",
    "paragraph_id": 23
  },
  {
    "title": "燈塔下",
    "author": "胡長松",
    "text": "PAGE   PAGE  1",
    "paragraph_id": 24
  },
  {
    "title": "佇西羅亞水池邊",
    "author": "胡長松",
    "text": "【台語怪譚小說】 佇西羅亞水池邊  胡長松 時間已經流遠去矣。彼場洘旱〔khó-uānn〕共老骨頭的目睭佮這个世界隔開。伊本是青瞑，毋過後來伊予人醫治矣。彼時，青瞑的老骨頭坐佇石山跤彼个叫做西羅亞的水池邊，伊聽著洘凋的水底砂土佇肅靜中必開，有假若火柴燃〔hiânn〕過的彼款pit-pok叫的聲。",
    "paragraph_id": 1
  },
  {
    "title": "佇西羅亞水池邊",
    "author": "胡長松",
    "text": "較早，遮捌是美麗的水源之地，溪流注入水池，青翠的草埔佇水邊生湠，樹木伸展，樹頂的鳥隻充滿活力，蟲豸嘛合奏，予所有的人攏佇遮得著親像永遠袂消失的飽足佮精神的氣力。了後這个洘旱的年冬就到位矣，所有的人攏因為失去，就開始懷念往過的美麗。閣紲落，怹甚至無閣懷念矣。閣紲落，怹甚至毋願想起遮有一个水池。閣紲落，怹就一个一个離開矣。只偆老骨頭閣守佇遮。",
    "paragraph_id": 2
  },
  {
    "title": "佇西羅亞水池邊",
    "author": "胡長松",
    "text": "彼毋是因為老骨頭懷念啥物、抑是願意想起啥物，彼是因為伊的絕望內面假若有一款理性，予伊知影離開本身並無法度予伊脫離這場洘旱，所以伊就用留落來的選擇來暗崁伊的消沉。想袂夠，雨水就佇伊無抱希望的時雄雄到位。只是，伊本底已經無閣期待雨水矣，所以當伊佇恬靜中聽著石山頂有露水集做新的溪流流入西羅亞水池，老骨頭想起伊的目睭已經無閣看會著，竟然就有一个閣較大的美麗的悲傷，親像花簪鑿入伊的心。",
    "paragraph_id": 3
  },
  {
    "title": "佇西羅亞水池邊",
    "author": "胡長松",
    "text": "紲落伊就聽著一个跤步聲行來佇伊的面前，彼个人可能是一个先知，問伊敢想欲閣看著這个世界，伊就頕頭。彼个人就共塗用喙瀾攪攪咧，糊佇伊的目睭，叫伊去到重新滇起來的西羅亞水池，共目睭洗洗咧。老骨頭就照按呢做，伊佇西羅亞水池共目睭頂懸的塗洗清氣了後，青瞑就好矣。這是頭一遍，老骨頭感覺伊的目睭對烏暗中恢復，總算轉來這个世界。",
    "paragraph_id": 4
  },
  {
    "title": "佇西羅亞水池邊",
    "author": "胡長松",
    "text": "老骨頭看著透早的霧漸漸散，石山跤浮現一个新的城市，有一个裝扮時行的女子，就佇城市的街路中行踏，大大吸引伊的目光。老骨頭完全無梟疑，就對彼个時行女子的方向大伐行去，暫時無閣想起西羅亞水池。彼个女子短頭毛烏金，皮膚粉白，穿一軀優雅的烏色無䘼洋裝，頷仔頸掛一條珍珠旆鍊。彼場洘旱的破壞，予自古早就是縣城的這个城市，已經看袂出任何歷史的遺跡矣，干焦偆一截短短的城牆拋荒佇城市外圍。",
    "paragraph_id": 5
  },
  {
    "title": "佇西羅亞水池邊",
    "author": "胡長松",
    "text": "大雨過了，女子共金色的雨傘收起來，踏一雙懸踏鞋，亭亭行過已經生滿青苔的城牆。伊行入新的城區，佇一塊競選看板頭前，用柔順閣堅定的聲嗽講： 「請予小妹方麗君一个機會，這一切只是為著服務，毋是為著權力，因為咱攏知影，心存權力的政治人物，終其尾只是會予時代放殺。毋過，這个時代，需要有才情的人願意奉獻…….」 彼个叫做方麗君的女子豔冶〔iām-iá〕的面模仔佇日頭下發金，予老骨頭一下子就為伊痴迷。",
    "paragraph_id": 6
  },
  {
    "title": "佇西羅亞水池邊",
    "author": "胡長松",
    "text": "佇政見發表會了後的一場私人的茶會，老骨頭用半向腰謙遜的姿勢對伊講： 「佇洘旱了後，這个城市的所有攏崩去矣，咱確實需要用犧牲的精神來建設家己的家鄉啊！請聽我講，我對這个城市逐塊磚仔角的過去攏總了解。」 「哈哈，這位先生，你的話予我尊敬，毋過我愛坦白講，遮的話已經過時矣，尤其是『犧牲』這兩字。假使逐个人攏干焦講犧牲，又閣是啥人會當來影響時代咧？敢講，是遐已經死去的犧牲者？」 「喔！喔！",
    "paragraph_id": 7
  },
  {
    "title": "佇西羅亞水池邊",
    "author": "胡長松",
    "text": "因為，啊……老實講，我是因為聽妳佇台頂講『奉獻』，才會……」老骨頭無法度反駁面前的這个美麗的女子，伊的聲音甚至透露出伊的生驚。「哈哈，你這个老古董！敢講你分袂出『奉獻』佮『犧牲』是二款意義？你敢無想過，追求個人的勝利嘛會當是一種公眾利益的義務，這並無衝突啊？哈哈你這个老古董！」方麗君共伊的目尾sut過老骨頭的目底上深的所在。「毋過，麗君小姐，妳敢講完全袂感覺，咱的存在有一種哀傷？",
    "paragraph_id": 8
  },
  {
    "title": "佇西羅亞水池邊",
    "author": "胡長松",
    "text": "咱攏是因為這種哀傷才聽著這个時代上蓋需要咱的聲音，敢毋是？假使妳只是看著勝利的一面，完全毋知影過去的犧牲者……」 老骨頭總算提出勇氣按呢講。毋過，方麗君無予伊共話講了就接話： 「好，好，我知矣。我並無意願佮你諍。確實，你按呢講是對我有利的，對我peh上勝利的舞台嘛並無妨害。我對你的目神，甚至已經看出你佮我的本質仝款，有一種永遠毋願放棄的古錐閣倔強的個性哩。",
    "paragraph_id": 9
  },
  {
    "title": "佇西羅亞水池邊",
    "author": "胡長松",
    "text": "所以，我只是想欲認真問你，你敢會願意為我做啥啊，這位先生？你愛了解，我並毋是對逐个來我面前的查埔人攏會按呢問的。」 方麗君的眼神內面雄雄出現查某人的妖嬌，親像暗中連鞭開花的百合。「麗君小姐，我就老實講，過去的我嘛捌是一群人的文膽，今為著咱這个城市，為著妳，我就算做牛做馬，嘛是願意的。」 按呢，彼个叫做方麗君的女子，就共伊骨感閣充滿意志的手，伸向老骨頭。",
    "paragraph_id": 10
  },
  {
    "title": "佇西羅亞水池邊",
    "author": "胡長松",
    "text": "當城市選戰進行，老骨頭佮方麗君小姐暝日纏綴，二月日後，伊就搬入方麗君的厝裡佮伊蹛做伙。彼是市中心上新上懸的大樓。本底家己一个人徛的方麗君其實毋是一个真知影情調的查某人，伊佇厝裡的佈置，佮伊佇政壇的形象仝款，雖然前衛時行，毋過除了透露伊的強勢，並無啥物會使展現個性的元素，甚至會使講有一種現代的空虛。",
    "paragraph_id": 11
  },
  {
    "title": "佇西羅亞水池邊",
    "author": "胡長松",
    "text": "毋過老骨頭搬入去了後，共伊收集的地方民族畫圖佮音樂添滿佇彼个空間，竟然就產生特殊的變化，就親像方麗君家己嘛已經知影，有時會需要佇烏金的短頭毛結一个雅致有花蕊色緻的頭毛夾仔〔ngeh-á〕。講起來奇怪，方麗君的聲勢嘛大約佇彼个時陣開始大大漲懸。另外一方面，因為選戰的需要，麗君嘛共老骨頭的穿衫做一寡改變，予伊較新閣較少年有活力的形象。",
    "paragraph_id": 12
  },
  {
    "title": "佇西羅亞水池邊",
    "author": "胡長松",
    "text": "麗君特別選一軀淺綠的西裝送予伊，嘛叫造型師順紲為伊做一个新的頭毛型，因為伊是愛代表麗君四界去拜票走傱的，當然袂使凊彩之。閣無偌久，城市的政壇就攏知影，這是一對有外貌閣有才情的金童玉女，有政治判斷的人攏講，這个城市的政治地盤，已經無任何力量會使阻擋怹這對介入矣。當然，佇政壇，男男女女這款代誌，老骨頭早就是心內有數的矣。",
    "paragraph_id": 13
  },
  {
    "title": "佇西羅亞水池邊",
    "author": "胡長松",
    "text": "久來，伊漸漸聽著麗君是一个會予真濟查埔人為伊行入湳田的查某人──行入湳田的其中幾个，當然嘛無欠缺方麗君的贊助者佮一寡有頭有面的有婦之夫。毋過老骨頭已經無法度抽退矣。有幾落擺佇怹的眠床頂，伊感覺著予對方完全吞食落腹的彼種苦楚，只是，當怹鬥陣的時刻，閣假若有一種予伊愈陷愈深的毒素，透過怹的結合進入伊的內心。老骨頭有時會感覺，伊的心肝袂輸予一群蚼蟻sô過，予彼群蚼蟻控制稠咧矣。",
    "paragraph_id": 14
  },
  {
    "title": "佇西羅亞水池邊",
    "author": "胡長松",
    "text": "老骨頭綴佇方麗君身邊的日子一日一日過去，看起來，因為投票日接近，著欲結出成功的正果矣。老骨頭感覺伊已經深深愛著麗君，甚至佇內心嘛認定，麗君的勝利已經成做伊血脈的一个部份，至少佇後半世人攏無可能改變矣。所以伊開喙向麗君求婚。麗君回答伊，愛等選戰拍了才閣考慮看覓咧。老骨頭雖然痛苦，毋過伊並毋是無了解麗君的想法，因為，麗君的想法，早就是老骨頭血液的一部份。",
    "paragraph_id": 15
  },
  {
    "title": "佇西羅亞水池邊",
    "author": "胡長松",
    "text": "只是，對民調的數字來講，有一个對手、嘛是老骨頭的過去戰友許強佮怹接近，嘛仝款有可能會贏。按呢分析起來，麗君勝選的機率並毋是絕對的。阿怹若選輸，伊毋敢去想方麗君會按怎對待這段感情。所以，當怹討論最後一波的攻勢，老骨頭就決定出賣伊過去的戰友。「敢講咱攏無武器矣？」麗君按呢問伊。「有，閣有一項最後的武器。」老骨頭按呢講。伊已經看著盈暗的路燈跤，麗君將會行向許強。",
    "paragraph_id": 16
  },
  {
    "title": "佇西羅亞水池邊",
    "author": "胡長松",
    "text": "遐是干焦老骨頭知影的一个許強的祕密，就親像政壇的男男女女攏會有的彼款厝裡的某囝毋知的祕密。結果，就佇投票日的前一工，報紙寫講，因為毋知影的原因，許強宣布退選。也就是講，方麗君的勝利已經佇眼前矣。彼工，老骨頭佮方麗君二人徛佇懸樓的窗邊，方麗君已經用勝利者的口氣咧規劃伊欲賜予這个城市的奉獻。毋過老骨頭的目頭一直結結。伊夯頭看對石山的方向，有一隻白鳥對西羅亞水池飛起來。",
    "paragraph_id": 17
  },
  {
    "title": "佇西羅亞水池邊",
    "author": "胡長松",
    "text": "紲落，伊就閣一遍青瞑去，啥物攏看袂著矣！＊ 幾月日後，正是春天的三月時，紅紅的斑芝開花矣，樹枝頂懸的花蕊親像拍開翼股的鵲鳥。咱若對石山的方向看去，就會當看著老骨頭憂頭結面，滿心懊惱，閣再坐佇西羅亞的水池邊。當水面予風吹動的時，伊又閣聽著跤步聲接近伊。彼个跤步聲慢慢行來到伊的面前，問伊：「你敢毋是早前彼个目睭捌受醫治的人？敢講你又閣青暝矣？",
    "paragraph_id": 18
  },
  {
    "title": "佇西羅亞水池邊",
    "author": "胡長松",
    "text": "」 老骨頭就吐一个大氣回答伊，講伊確實又閣青瞑矣，毋過，伊嘛知影彼完全是因為伊家己犯罪的緣故。伊真懷念彼个伊捌看著的美麗世界。「哦？毋過你敢成實認為，你目睭看著的世界攏總是美麗的？」 「確實無攏總媠。有時伊是美麗，有時伊卻是䆀甲予人見笑的世界啊。」老骨頭用懺悔的氣口按呢講。「你不妨講看覓，啥物時陣伊是美麗的？」彼个聲音講。老骨頭這時認出來，彼是晉前彼位先知的聲音。",
    "paragraph_id": 19
  },
  {
    "title": "佇西羅亞水池邊",
    "author": "胡長松",
    "text": "老骨頭回答：「我認為，佇人心善良、無掙名利、互相關愛的時陣，世界就是美麗的。這是我親身的體會了。」 「敢按呢？哈哈！」 「敢毋是按呢？」 「若我看就毋是按呢。我認為人攏是惡的。天跤下並無一个善良的人哩。」彼个先知按呢講。「才毋是按呢。咱攏有能力成做一个善良的人。」老骨頭按呢堅持。「哦？看起來你是毋信……若按呢，假使你願意，我會當閣一遍共你醫治。你會當家己去體會看覓咧。",
    "paragraph_id": 20
  },
  {
    "title": "佇西羅亞水池邊",
    "author": "胡長松",
    "text": "只是，以後若毋是你想的按呢，你的目睭就恐驚愛閣青瞑。」 老骨頭就大力頕頭，講：「多謝！我當然願意。」 彼位先知就閣一遍用喙瀾攪塗，糊佇老骨頭的目睭，叫伊去西羅亞水池洗。伊閣一遍共伊的目睭洗清氣，了後，目睭就閣開矣，重新看著這个世界。伊想欲向先知說謝，毋過，佮頂回仝款，已經看袂著伊的影跡。老骨頭閣一遍徛佇西羅亞水池邊。",
    "paragraph_id": 21
  },
  {
    "title": "佇西羅亞水池邊",
    "author": "胡長松",
    "text": "純淨無雲的藍色天幕下底，斑芝的花影佇水面金映映〔kim-iānn-iānn〕咧搖擺，花紅柳綠的田野充滿性命的色緻，伊位石山跤看去城市的方向，春日所照的這个城市比往過閣較整齊，港口、建築佮新的道路佇綠意中呼吸。伊看著一位阿婆對大路邊的樹影裡行出來，欲過車路，雄雄毋知是按怎，煞跋一倒，老骨頭緊走向前，想欲共阿婆牽起來，想袂到，阿婆煞peh袂起來，坐佇塗跤唉疼。",
    "paragraph_id": 22
  },
  {
    "title": "佇西羅亞水池邊",
    "author": "胡長松",
    "text": "老骨頭判斷阿婆的跤骨可能斷去矣，就拍手機叫來一台救護車，然後，就佮阿婆做伙坐救護車去到病院。老骨頭總算知影，彼个阿婆原來是予伊的毋成後生放撒的可憐婦人人。伊的後生李建中有一段食毒的歷史，為著買毒，就向人借錢，一直到所有的朋友攏毋願閣借伊為止。伊就只好加入角頭的幫派做人的細漢的，紲落入去筊場想欲翻身。",
    "paragraph_id": 23
  },
  {
    "title": "佇西羅亞水池邊",
    "author": "胡長松",
    "text": "可憐老婦人人的後生，最後佇筊場共伊的一層水蛙皮攏輸甲遛去，閣欠人幾落百萬的筊數，只好共老母某囝放撒，走路天涯。這个阿婆可憐是可憐，佳哉閣有一个好新婦咧照顧伊。阿婆的新婦黃雅慧是李建中的同窗，講起來是自怹做囡仔就鬥陣矣，翁仔某結婚了後生一个後生，這馬咧讀小學。李建中走路四五年，無消無息，連一通電話嘛無，規个家攏是雅慧咧顧，厝邊隔壁通人呵咾，講李家絕對是祖公仔有保庇，才會娶著這款善良的好新婦。",
    "paragraph_id": 24
  },
  {
    "title": "佇西羅亞水池邊",
    "author": "胡長松",
    "text": "講起來，李建中今嘛毋知是死抑是活，連阿婆就不時苦勸新婦，規氣申請離婚，閣去揣一个好翁婿。毋過雅慧總是講：「猶閣有向望咧！閣等看覓！」雅慧彼時有去派出所報失蹤人口，警員共伊講，若七冬後無消息，伊會使申請當事人死亡。其實伊無希望是按呢的結局，翁某感情是一回事，上主要，嘛是心內掛慮伊無爸的囡仔佮伊苦憐孤單的老大家。阿婆骨頭斷去入院彼時，黃雅慧閣當佇公司咧上班。",
    "paragraph_id": 25
  },
  {
    "title": "佇西羅亞水池邊",
    "author": "胡長松",
    "text": "伊佇一間貿易公司食頭路，愛到六點半才下班，平時仔怹囝下晡四點下課，攏是大家去校門口tshuā。本底阿婆就是欲行去孫仔的學校tshuā伊轉來，今出按呢的代誌，佇病院真著急。老骨頭就共阿婆安搭，講伊會使拍手機仔連絡學校。老骨頭嘛共阿婆討電話，通知伊的新婦黃雅慧。黃雅慧佇手機的彼頭說謝，講伊隨就請假去接囡仔，然後就會隨來到病院。",
    "paragraph_id": 26
  },
  {
    "title": "佇西羅亞水池邊",
    "author": "胡長松",
    "text": "當然，當伊闖來到病院的時，伊就會發現面前的這个生份閣善良的查埔人，竟然已經共伊的大家安置佇病房，閣為伊準備周至的用品，會使講伊蹛院的代誌已經款甲好勢好勢矣。黃雅慧對伊向腰，講伊毋知欲按怎表達伊的感謝。老骨頭隨就發現，伊面前這个可憐的查某人，已經為伊的家庭操勞甲烏焦瘦兼失去血色，會使講是一个完全無姿色的查某人矣。毋過伊猶是對伊產生一種特殊的同情。",
    "paragraph_id": 27
  },
  {
    "title": "佇西羅亞水池邊",
    "author": "胡長松",
    "text": "老骨頭對黃雅慧講，希望伊毋通棄嫌這个善良查埔人對怹小小的協助。黃雅慧聽著按呢的話語，目屎雄雄就擒來佇目墘，伊就聽著伊的大家佇邊仔講：「袂啦袂啦，阮這个新婦感謝你都袂赴矣，講啥物棄嫌，三八！」紲落，黃雅慧就微微仔笑出來，對老骨頭頕頭。老骨頭心內真清楚，這就是世間善良人之間的彼種互相關愛的寶貴笑容啊！伊對黃雅慧講：「我過兩工會閣來看歐巴桑，若有啥物需要，妳有我的手機，隨時會當拍予我。",
    "paragraph_id": 28
  },
  {
    "title": "佇西羅亞水池邊",
    "author": "胡長松",
    "text": "」黃雅慧就直直對伊向腰，講勞力、勞力、勞力！其實毋免等到老骨頭的手機仔giang，怹互相就漸漸熟似矣。彼幾工，老骨頭攏撥工去病院關心歐巴桑，甚至坐佇病床邊削果子予阿婆食。到第四工，黃雅慧開喙問老骨頭的頭路做啥，敢會誤著伊的空缺。伊就回答：「當然袂誤著，因為我的上班毋免頓khah-loh，一向自由慣勢矣！」按呢，黃雅慧就開喙拜託伊代替歐巴桑去學校接囡仔。伊真爽快就答應。",
    "paragraph_id": 29
  },
  {
    "title": "佇西羅亞水池邊",
    "author": "胡長松",
    "text": "閣紲落來的彼二禮拜，伊就攏準時出現佇囡仔的校門口，一直到歐巴桑康復出院。歐巴桑出院彼工，黃雅慧特別共公司請假，老骨頭嘛特別去鬥相共，閣為怹叫一台上四是的計程車，共怹平安送到厝。",
    "paragraph_id": 30
  },
  {
    "title": "佇西羅亞水池邊",
    "author": "胡長松",
    "text": "老骨頭發現彼工黃雅慧的喙唇點一種較有油光的胭脂，頭毛嘛特別捋甲真有線條，面色嘛因為幼路的粉色化妝，變甲加真好看有精神；伊發現面前的這个查某人，無閣是二禮拜前的彼个烏焦瘦無氣色的查某人，甚至會當算是一个予人感覺非常溫柔善良的迷人少婦矣。閣過二禮拜，老骨頭總算提出勇氣邀請伊去食暗頓，這件代誌，甚至是歐巴桑鼓勵的。彼个盈暗，老骨頭共黃雅慧的手牽咧，講：「且予世間喪鄉人互相倚靠啊！",
    "paragraph_id": 31
  },
  {
    "title": "佇西羅亞水池邊",
    "author": "胡長松",
    "text": "」黃雅慧並無共伊的手抽走。連鞭，老骨頭就看著黃雅慧三斤重的目屎掛佇伊的目尾。按呢，老骨頭就佮黃雅慧鬥陣矣，甚至得著歐巴桑佮雅慧的後生的支持。所有的人攏祝福怹，因為怹的感情，成實是經歷過人生風霜才會有的彼款感情，是互相體諒、互相有恩情的心靈交託啊。閣隔二冬後，佇一个秋天的暗暝，雅慧歡歡喜喜開喙共老骨頭宣布，伊腹肚內已經有怹的囡仔矣，而且，伊黃雅慧一定欲共怹的囡仔生落來。",
    "paragraph_id": 32
  },
  {
    "title": "佇西羅亞水池邊",
    "author": "胡長松",
    "text": "毋過，老骨頭隨就想起黃雅慧法律上的翁婿李建中，伊的目頭就沉重起來。「敢講你無願意我共咱的囡仔生落來？」雅慧看著老骨頭烏荒的表情，按呢問伊。「毋是無願意。只是，唉，妳毋通袂記，妳閣有一个法律上的翁婿李建中啊！」 「莫閣講著伊！7冬！這7冬伊攏無消無息，完全無盡一个老爸佮翁婿的責任，嘛毋知死活，我早就慼心啊！規氣，等三月日後伊失蹤滿7冬的日子，咱結婚敢好？咱結婚啦！",
    "paragraph_id": 33
  },
  {
    "title": "佇西羅亞水池邊",
    "author": "胡長松",
    "text": "」這是黃雅慧對伊的愛人勇敢講出來的話。伊用手摸伊的腹肚，親像感受著腹肚內的新性命咧跳動。「好啊！好啊！好啊！」老骨頭予黃雅慧的真愛感動，嘛流落伊查埔囝的目屎矣。只是，予怹想袂到的是，當怹開始認真欲備辦婚禮、閣黃雅慧的腹肚嘛那來那大的時，黃雅慧的翁婿李建中竟然出現矣。李建中轉來到怹兜門口，用手指伊的家後的腹肚，要求伊的家後共這个囡仔提掉。黃雅慧大哭出聲，搖頭拒絕。伊共伊的翁婿sak開，闖出彼个家。",
    "paragraph_id": 34
  },
  {
    "title": "佇西羅亞水池邊",
    "author": "胡長松",
    "text": "就佇冬天上寒的彼个暗暝，伊走來老骨頭的厝裡。伊追問老骨頭這馬欲按怎？是應該共囡仔提起來？抑是堅定生落來？老骨頭完全失去主張，只好共這个查某人攬咧，看對有古早歷史的西羅亞水池的方向。彼暝無月的天頂，眾星佇寒風中閃熠──當然，咱攏已經想著。遐天星正正是老骨頭最後看著的光線。閣𥍉一下目，伊的世界就進入閣一遍的烏暗── 伊共伊的愛人攬咧，用欲哭的聲調講：「這一切咱小等才討論。",
    "paragraph_id": 35
  },
  {
    "title": "佇西羅亞水池邊",
    "author": "胡長松",
    "text": "因為這馬，這馬我的目睭已經看袂著矣！」 ＊ 佇西羅亞的水池邊，風已經停矣，又閣青瞑的老骨頭孤單坐佇水邊，經過一暝，親像樹跤的石頭。一直到透早日出，夜霧漸漸散去，伊聽著仝款彼个跤步聲又閣來佇樹跤。「先生，我果然是失敗矣。只是，你到底是啥人？」老骨頭問伊。「我是世界的光。」彼个聲音按呢講。「喔！」老骨頭吐一个大氣，伊想起伊的失敗，有淡薄失志。「你毋免感覺見笑。破病的人才會需要醫生。",
    "paragraph_id": 36
  },
  {
    "title": "佇西羅亞水池邊",
    "author": "胡長松",
    "text": "我會當閣一遍予你光明。」 「假使會閣青瞑，我甘願莫看見。」 「哈哈！」 老骨頭聽著伊的笑聲，然後，一片大光對伊的目睭入來，進入伊的身軀。對散開的霧的後面，老骨頭閣一遍看著山跤彼个城市。透早的日頭共樹影斜斜照佇路邊的樓窗，親像共樹影的圖畫畫佇壁頂。「是按怎，是按怎我較早無想著，光就是一切呢？」老骨頭心內按呢想。伊感覺著拄才入來的光，佇伊的身軀裡擴大，予伊感覺家己的身軀只有彼團光，其他啥物攏無矣。",
    "paragraph_id": 37
  },
  {
    "title": "佇西羅亞水池邊",
    "author": "胡長松",
    "text": "伊甚至雄雄毋知影身軀內面的家己、彼个『老骨頭』佇佗位，假若彼團光是新的「我」的存在，雄雄漲大，共老骨頭本底的存在取代去矣。伊想著伊已經佮有身的黃雅慧約好，欲陪伊佇一間婦產科病院做檢查。伊嘛知影，終其尾怹需要做出一个可恨的決定。毋過才行過一个路口，伊的手骨就予一个查埔人揪咧。對方講，欲告伊妨害家庭。老骨頭隨就知影，佇伊面前就是彼个叫做李建中的雅慧的翁婿。",
    "paragraph_id": 38
  },
  {
    "title": "佇西羅亞水池邊",
    "author": "胡長松",
    "text": "可憐的李建中，面歹沖沖，毋過詳細看，嘛有一種失落。「咱來和解啦！」老骨頭按呢提議。伊感覺真龜怪，親像毋是伊家己咧開喙講話。伊親像徛佇邊仔，看身軀內面的彼个新的「我」咧講話。「因為這7年來，你已經放撒雅慧，毋過這馬，伊的腹肚內面有我的囡仔，我願意負責任照顧伊。」老骨頭繼續講。「總講一句，你就是破壞我的家庭，你犯大條罪矣！」李建中控訴。「是，我是罪人。毋過，我需要彌補伊。我嘛應該彌補你！」 「啊哈！",
    "paragraph_id": 39
  },
  {
    "title": "佇西羅亞水池邊",
    "author": "胡長松",
    "text": "你這个假好衰的術仔！」李建中拳頭拇la̍k咧，就對老骨頭的腹肚舂落。李建中的拳頭拇力頭真雄猛，予老骨頭疼甲想欲吐，規个人瘟佇塗跤。李建中舂這幾拳了後，斡咧就走矣。到老骨頭peh起來，已經閣經過幾落分鐘。當伊行過彼截舊城牆的時，一夯頭，就看著伊的舊情人方麗君親像一片烏影行來佇伊面前。「敢欲去服務處啉一喙茶？」方麗君邀請伊。這馬麗君已經是地方的大議員矣，伊的服務處定著是鬧熱插插的所在。",
    "paragraph_id": 40
  },
  {
    "title": "佇西羅亞水池邊",
    "author": "胡長松",
    "text": "老骨頭感覺奇怪的是，為何伊無閣感覺麗君是一个妖嬌的查某人？「袂使，我有要緊的代誌。」老骨頭按呢講。「哈哈，你閣會有啥物要緊的代誌？抑是盈暗欲來我遐啉一杯威士忌？」方麗君用懷念舊情的目神看伊。毋過伊隨就搖頭矣。伊嘛想起麗君佮一位支持者的桃色新聞，前一站才出現佇報紙。「我已經真久無啉威士忌矣。」 「你啥物攏無意愛，敢會是成做一个虛無主義者了？」 「我當然毋是虛無主義者。",
    "paragraph_id": 41
  },
  {
    "title": "佇西羅亞水池邊",
    "author": "胡長松",
    "text": "而且妳嘛有聽我講過，世間的虛無主義者有兩種，一種是家己虛無的虛無者，閣有一種，是勸別人虛無，毋過家己追求最大利益的所謂『虛無者』。毋過我兩種攏毋是！」 「哈哈！你猶是遐呢笑詼。佳哉我自來攏毋捌講家己是虛無主義者。」 「妳當然毋是，妳是社會的大奉獻者。妳會是世間最後一个講家己是虛無者的人。」老骨頭按呢講：「只是這馬我嘛有一个小小責任愛盡。這是我對世間唯一的奉獻矣。」方麗君用梟疑的表情看伊。",
    "paragraph_id": 42
  },
  {
    "title": "佇西羅亞水池邊",
    "author": "胡長松",
    "text": "麗君頷仔頸的珍珠旆鍊猶是遐呢媠，毋過，老骨頭無閣親像過去仝款，想欲伸手去摸一下。甚至伊感覺彼種媠是荒唐的，會造成伊啥物負擔的媠。伊共方麗君講再見。老骨頭趕去到醫生館的時，約好的時間已經過矣。雅慧已經做過檢查。伊講腹內的囡仔誠健康，醫生苦勸伊，無論如何愛共彼个囡仔生落來。「伊按怎苦勸？」老骨頭問。「伊講，因為囡仔並嘛毋是咱人創造的，是創造光佮世界的主宰者創造的。彼內面就是一个新性命。",
    "paragraph_id": 43
  },
  {
    "title": "佇西羅亞水池邊",
    "author": "胡長松",
    "text": "」 當雅慧講著「新性命」的時，老骨頭身軀內面的彼片光就閣漲大矣，彼片光，甚至親像映佇雅慧紅霓的面容。閣經過三月日，當囡仔出世的時，伊嘛映佇紅嬰仔的喙䫌頂懸。閣經過三年，就映佇這个囡仔走跳的跤步內底。時間已經流遠去矣。彼場洘旱嘛已經結束真久矣。老骨頭閣一遍坐佇石山跤彼个叫做西羅亞的水池邊，伊聽著池邊的斑芝閣一遍開花矣。這馬伊無閣青瞑，只是一直想欲親目睭看著伊的醫治者閣一遍現身對伊講話。",
    "paragraph_id": 44
  },
  {
    "title": "佇西羅亞水池邊",
    "author": "胡長松",
    "text": "雖然伊毋捌閣佇遐現身，毋過老骨頭已經誠滿足矣，因為彼片光一直無離開伊。老骨頭共真濟人講過，這馬彼片光親像一隻白色的鴿仔歇佇伊的心肝底。伊繼續守佇遮，並毋是因為伊懷念啥物，是因為伊的視野內面出現新的向望。伊知影西羅亞的水池已經滇矣，青翠的草埔當佇水邊生湠，樹木伸展，樹頂的鳥隻充滿活力，蟲豸嘛合奏，所有的人攏會轉來，佇遮得著袂閣消失的飽足佮精神的氣力。佇西羅亞的水池邊，伊靜靜等候。",
    "paragraph_id": 45
  },
  {
    "title": "佇西羅亞水池邊",
    "author": "胡長松",
    "text": "2017/4/17初稿 2020/2/21 完稿 （完）",
    "paragraph_id": 46
  },
  {
    "title": "幻影號的奇航",
    "author": "胡長松",
    "text": "幻影號的奇航 胡長松 版本歷史 2014/10/4起筆 2018/11/17新版 2018/11/21重分部續寫 11/23校對 2019/11/10 （第一稿）全文完 第二稿 （9章版） 2019/11/11 第三稿2019/11/14 開始改；主角改名11/22 ；12/1完成。12/7補校 12/8二校 2019/12/8 殺青 這个故事是虛構的，若有相像，純然巧合。",
    "paragraph_id": 1
  },
  {
    "title": "幻影號的奇航",
    "author": "胡長松",
    "text": "第一章      海上重逢 1 一直到今，我猶是無法度理解彼片海域的全部奧妙。老主管豹哥用神祕的目睭看我，伊講：「你可能愛為著你的二个小學老同窗去日本一逝。一个是案件的當事人郭武忠。另外一个是涂建龍，伊的朋友透過國際刑警網路揣著你，講需要你的幫贊。伊甚至認為伊的案件佮郭武忠的案件之間有一定的牽連。",
    "paragraph_id": 2
  },
  {
    "title": "幻影號的奇航",
    "author": "胡長松",
    "text": "」 豹哥講的郭武忠，我攏叫伊猴忠仔，是春豐海運的少年頭家，娶一个某真媠，毋過天性猶是風流，日子過甲真飄撇。前一站，伊佇舞台頂唱歌的時雄雄倒落來，佇阮故鄉引起誠大的風波。另外一个是涂建龍，我攏叫伊塗龍。我已經真久無看著伊矣。伊是外地搬來的，較早佮我誠親近，毋過因為一寡代誌，怹兜閣搬走矣，了後我就無閣搪著伊。",
    "paragraph_id": 3
  },
  {
    "title": "幻影號的奇航",
    "author": "胡長松",
    "text": "我尤其會記，涂建龍有一个大阮二歲的迷人阿姊叫做麗雲──豹哥共我講，這逝，我愛坐一隻特別的郵輪去日本。尤其想袂到的，我將會佇郵輪頂懸見著麗雲！雖然已經遐爾久矣，我一聽講會使見著伊，心肝猶是撲撲彩，就親像閣一遍看著我心目中永遠性感、妖嬌的一蕊開透、袂蔫的玫瑰，尤其是…… 你一定袂使理解，我袂使無想起小學五年我第一遍看著伊的情形。彼工是出大月娘的盈暗，我佇故鄉大埤的岸邊無張持搪著伊。",
    "paragraph_id": 4
  },
  {
    "title": "幻影號的奇航",
    "author": "胡長松",
    "text": "彼个暗暝，我夯阮阿媽咧撈水薸飼雞的𣁳仔去偷撈魚仔，麗雲大伐走過，我煞予伊挵一下險險跋入埤裡。毋捌看查某囡仔佇埤墘按呢青狂走的，尤其佇暗暝。「喂！妳是無生目睭喔？」我雙手扞佇一欉水柳，毋過，彼枝阮阿媽咧撈水薸的𣁳仔煞交落佇埤裡。伊先是伸手共我的手骨掠咧，紲落，閣共我對強強欲跋落大埤的險境救入伊的胸坎……我的面，雄雄感受著伊胸仔的柔軟。彼是我從來毋捌感受過的女性胸坎，有一个黃梔的芳味。",
    "paragraph_id": 5
  },
  {
    "title": "幻影號的奇航",
    "author": "胡長松",
    "text": "雖然我無跋落大埤，毋過阿媽的𣁳仔隨就予水流去矣。「哈哈真歹勢啊！阿弟仔！」伊共我會失禮。「講歹勢就欲準煞喔？我的𣁳仔交落去矣啦！我會予阮阿媽罵死。」 「按呢欲按怎？」 「我哪會知影欲按怎？」 「無，按呢抵你啦！」 紲落我猶未赴反應，伊就共伊芳芳有花蜜的厚喙唇，貼佇我的喙䫌頂懸。「喂，我哪會聽著你的心咧撲撲跳哩──按呢，敢會當原諒我矣？阿弟仔！」 「我才毋是阿弟仔咧！」 「你叫啥物名？幾年矣？",
    "paragraph_id": 6
  },
  {
    "title": "幻影號的奇航",
    "author": "胡長松",
    "text": "」 「吳昭陽，五年矣。妳咧？」 「涂麗雲。阮兜拄搬來。」 然後伊共我講，大埤閣較過彼頭，有一岫貓仔拄出世。伊問我敢欲看覓咧。我講好。閣紲落伊就共我講，伊嘛是偷走出來的，袂使予怹老爸發現。因為怹老爸無允伊盈暗出來，伊是暗暗旋出來的。伊講怹兜就是大埤的邊仔彼間咧飼大隻鬥犬的。伊更加袂使予伊的老爸知影伊是來看遐貓仔。「我討厭阮老爸飼大隻狗去相觸。」伊按呢講。「毋過討厭閣會使按怎？妳是伊的查某囝啊！",
    "paragraph_id": 7
  },
  {
    "title": "幻影號的奇航",
    "author": "胡長松",
    "text": "」我想欲激一个較大漢的囡仔講話的氣口，毋過一定真詼諧。「伊若閣飼彼款狗，有一日我會離家出走！」 我閣會記，秋天的月娘共大埤照做一片的銀色水泱。中秋已經過的秋天，我鼻著的，是附近菱角田的爛塗味，閣有伊身軀黃梔仔的芳。我行佇伊的後壁，心肝撲撲彩。佇大埤較倚近縱貫鐵路的彼欉佳冬下跤，誠實有一岫貓仔咧叫。阮做伙踞咧看。拄好火車來矣。火車轟轟轟駛過埤岸的鐵枝路，瞪目的火車燈耀佇伊的頭毛佮伊棉質薄薄的頂懸衫。",
    "paragraph_id": 8
  },
  {
    "title": "幻影號的奇航",
    "author": "胡長松",
    "text": "我敢若對伊的薄衫看著伊的頷頸仔根、胸掛骨、佮伊佇我的頭殼內敢若充滿色慾的兩粒圓滾滾的奶仔，伊…… 塗龍的阿姊麗雲，大阮二歲，彼陣咧讀初中。伊有活踜踜的兩蕊目睭、厚厚的喙唇佮懸phok-phok的芳胸…… 我按怎嘛想未到，我將會閣搪著伊。2 「幻影號」是仿17世紀西歐帆船起造的現代帆船，佇南洋佮東北亞各港口之間旅行。伊來的時，規个港口佇海的風聲裡振動、鬧熱起來。",
    "paragraph_id": 9
  },
  {
    "title": "幻影號的奇航",
    "author": "胡長松",
    "text": "這隻船並古早的帆船閣較大隻，攏總有四枝桅柱、七面大帆佮七層的客艙，船底聽講嘛有現代機械動力，毋過對外表看袂出來。對外表看，伊鐵殼漆仿柴紋的船身親像是對四百年前的印度洋駛來的。有水手共我講伊是對古早荷蘭的「皮那斯（Pinnace）」遠洋船的型式發展來的，船頭有半甲板，船首尖尖翹翹伸出去，船尾是四角形的懸懸尾樓。尤其特別的是船的第二層甲板，刁工囥彼个時代的古砲，砲管向船邊的砲孔伸出來。",
    "paragraph_id": 10
  },
  {
    "title": "幻影號的奇航",
    "author": "胡長松",
    "text": "這隻「幻影號」是日本籍某國際郵輪公司的船，船頂有一寡收藏品，本底佇各港口巡航、提供遊客上船參觀，到最近才開始有載客的行程。伊前一站對南洋的某一个港口來，歇佇打狗三工，閣來就欲往長崎去，這逝是打狗、長崎之間的首航。雖然我嘛捌有幾月日去佇日本受訓，日語會通，毋過自警官學校卒業到今，我真少搪著這呢特殊的任務。豹哥講，日本彼爿的拍賣會，會有一本古冊《寬永懺悔錄》，是這遍任務的主要目標。",
    "paragraph_id": 11
  },
  {
    "title": "幻影號的奇航",
    "author": "胡長松",
    "text": "我手頭的資料講，《寬永懺悔錄》是佇日本長崎出島地區出土的新資料，作者是寬永年間荷蘭商館的甲必丹身邊的一个下跤手──除了遮的資料，我知影的非常有限。毋管按怎，我照規定的時間佇打狗二號碼頭上船。六月底的熱人，雖然規个碼頭kheh滿滿攏是相送佮湊鬧熱的人，毋過旅客的船位其實無真濟，怹共我講，大約干焦三百張船票爾爾，大約攏是台灣的旅客，另外，船頂閣有為著旅遊的效果，穿古早服裝的各國船員佮水手大約四五十人。",
    "paragraph_id": 12
  },
  {
    "title": "幻影號的奇航",
    "author": "胡長松",
    "text": "船準時佇黃昏時刻出海，按算幾日後的盈暗會佇長崎入港。聽講佇長崎入港的時，拄好會赴著一个古代航海節的慶典，這隻船的出現將會是慶典的一个高潮。大約是因為按呢，嘛有一寡旅客刁工穿江戶時代的服裝坐船（怹可能是日本人），予規隻船進入一个特殊的時空內底。我的船票是海景外艙的船票，是2頂小床的船艙，提供予家己來旅遊的男性旅客。船艙真狹掙，翕閣溼，閣有一个臭氆味，無人蹛會稠，所以出航晉前，規隻船的人攏來佇甲板。",
    "paragraph_id": 13
  },
  {
    "title": "幻影號的奇航",
    "author": "胡長松",
    "text": "我共手楔佇甲板的欄杆，予海風吹佇我的面。起帆的時，水手透過真濟索仔咧控制風帆，予帆順風勢漲甲飽滇，成做迷人的曲面。然後，「幻影號」就佇湧聲佮風帆的帶領裡，向夕陽落海的波浪駛離開打狗港，沓沓仔轉斡向北。當我翻頭，打狗山漸漸成做海平線的一弧暗影，眼前竟然感覺一絲仔離鄉的寂寞。",
    "paragraph_id": 14
  },
  {
    "title": "幻影號的奇航",
    "author": "胡長松",
    "text": "大約就是佇這个時陣，甲板的燈火點著矣，燈火敢若佇風湧裡搖搖顯顯，船頭的所在，毋知當時已經坐兩个穿和服的查某人，一个提「三味線」咧彈，另外彼个，就開嘴吟起來：「汪洋潮來，思君如潮滿，遙見潮那方，或許是君船……」 閣無外久，當黃昏的日頭完全沉入大海，海面的天變做柑仔紅的時，船頂放送講會使開始食暗頓，所以甲板頂懸的人沓沓散去，予船員𤆬頭行入船艙的餐廳。",
    "paragraph_id": 15
  },
  {
    "title": "幻影號的奇航",
    "author": "胡長松",
    "text": "彼間船頂餐廳的門口有一塊屏枋，屏枋頂面用日本「風俗圖（浮世繪）」的風格畫一个穿和服的媠姑娘佮一群真古錐的貓佇櫻花樹跤𨑨迌。當船綴湧起落之間，畫中的櫻花樹親像綴咧搖顯，予畫裡彼个姑娘的面出現一種恬靜閣妖艷的氣質。餐廳的裝潢看起來親像一間大間的日本料理店，柴的椅桌攏真有歷史，幾落个廚子穿制服徛佇料理檯後壁咧做壽司。",
    "paragraph_id": 16
  },
  {
    "title": "幻影號的奇航",
    "author": "胡長松",
    "text": "我揣一个角落的桌仔坐，叫一份花飛魚的料理佮一鈷清酒，拄才佇船頭彈「三味線」的彼二个查某人嘛入來矣，怹坐佇一个小舞台頂懸，這馬，閣加一个彈手風琴的查埔人。怹三个人開始演奏較現代个日本演歌，其中我捌聽過个有〈じょんから女節（輕津民謠女調）〉、〈浪花節だよ人生は（浪花調的人生）〉佮〈長良川豔歌〉等等，彼是我佮日本朋友佇小酒館定定會唱的歌。",
    "paragraph_id": 17
  },
  {
    "title": "幻影號的奇航",
    "author": "胡長松",
    "text": "彼兩个穿和服的查某人用一種哀豔的聲嗽輪流演唱，毋知是因為歌聲抑是因為海湧所造成船仔的搖顯，予規个餐廳進入一个放鬆閣豔情的氣氛內面。尤其查埔人開始互相用穢涗的聲嗽講話── 就佇這个時陣，一个我真面熟的查某人穿無手䘼的青色洋裝，快步行入來，孤一个人坐佇我頭前的座位。雄雄看，親像是對彼塊日本圖的屏枋行出來的女子。「哈！吳昭陽！」伊的聲音熱情、熟透、掌握一切。「喔！涂麗雲！",
    "paragraph_id": 18
  },
  {
    "title": "幻影號的奇航",
    "author": "胡長松",
    "text": "想袂到啊……」我一看著伊，自囡仔時以來的撲撲彩的心跳就控制袂稠，隨閣出現矣。伊所穿的夏天洋裝的V字領真低，胸前有飽滇的彎曲線條。伊蓬鬆的長頭毛顯出隨意的氣質，掰對倒手爿，垂佇予日頭曝做金麥仔色的胸槽，敢若誠有重量，綴伊喘氣的胸仔輕輕仔騷動。幼秀的下頦收尖，活潑嬌矍的妝容，予伊的兩蕊目睭活踜踜，已經完全成做成熟查某人的迷人目睭。佮囡仔時代尤其無仝的是，伊擦粉蜜色胭脂的厚喙唇珠，映出唌人的色緻。",
    "paragraph_id": 19
  },
  {
    "title": "幻影號的奇航",
    "author": "胡長松",
    "text": "「是也，想袂到。你今嘛是一个有厚肩胛頭的警官矣哩。」 「也妳，更加是有風韻的媠姑娘咯。」 「哈你的喙舌猶是遐爾仔敢講是無？毋過你更加想袂到的是，你會加入這擺任務，竟然是受我推薦的。」 「哦？有聽局裡的前輩講，只是，我真好奇為啥物是我？」 「因為我永遠會記得你英雄難救本美人，閣有對我講過你的山盟海誓哩！著啦，你結婚幾年矣？」伊講話猶原遐爾直接，袂輸熱人的燒風，共我的面hah甲敢若欲臭焦去。",
    "paragraph_id": 20
  },
  {
    "title": "幻影號的奇航",
    "author": "胡長松",
    "text": "「我猶袂結婚。這世人是注定無人愛矣。」 「你敢是傷故謙矣，生甲遐好閣大欉，你喔，我看你是無可能無人愛的。」麗雲使一个伊予愛情的神祕磨練過的目尾看我：「我敢有共你講過，我自細漢就認為你是緣投囡仔？」 「妳講真的？」 「當然是真的。哈哈哈，我閣聽著你的心咧撲撲跳矣哩。」 「真想袂到──我是講，敢講妳嘛猶未……」 「佮你仝款啊。才知影這世人是注定無人愛矣，所以才揣你來鬥陣哈哈，這一定是咱一見鍾情的命運！",
    "paragraph_id": 21
  },
  {
    "title": "幻影號的奇航",
    "author": "胡長松",
    "text": "」 3 伊𤆬我行入一間圖書室。彼間船頂的圖書室雖然無大間，毋過真有氣味，有雙面壁的冊架仔，中央囥兩排長形的讀冊桌，另外閣有一片小門迵對內底間。我予線裝古冊氣味吸引，彼親像是我細漢的時佇阮舅公開的老漢藥房鼻著的味，毋過味閣較厚，敢若一枝抐過補藥湯的鱟勺伸來佇鼻仔頭前。",
    "paragraph_id": 22
  },
  {
    "title": "幻影號的奇航",
    "author": "胡長松",
    "text": "佇海湧起浮之間，我的胃無啥爽快，只好隨意佇冊架仔頭前看冊── 「遮有足濟是日文的線裝冊，親像《有馬晴信訓令》、《外國通信事略》等等，攏是日本江戶時代留落來的古冊影本。另外，閣有一本漢文的《陳小崖外紀》引起我的注意，我晉前讀《台灣府志》的時，內面有引用著這本冊的資料，寫講：『明都督俞大猷討海寇林道乾，道乾戰敗，艤舟打鼓山下，恐復來攻，掠山下土番殺之，取其血和灰以固舟，餘番走阿猴林社。",
    "paragraph_id": 23
  },
  {
    "title": "幻影號的奇航",
    "author": "胡長松",
    "text": "』足濟人揣無彼本冊的原本，毋過遮竟然有。我才知影，原來這是一間了不起的圖書室！」 麗雲講伊已經佇船頂一段時間，綴這隻船仔去到南洋真濟港口旅行表演，佇船頂，伊嘛受朋友拜託，鬥相共咧翻譯一寡文件。伊有一枝聲音非常好聽的台灣月琴，伊嘛會曉做歌，佇日本讀冊的時，伊向一位唐律的大師學雅樂──當伊開始旅行了後，就用表演的收入趁旅費，神祕的「歌之神」隨時攏看顧伊，𤆬伊唱出無仝時空的動人歌曲。",
    "paragraph_id": 24
  },
  {
    "title": "幻影號的奇航",
    "author": "胡長松",
    "text": "除了表演唱歌，佇幾个熱帶小島，伊已經學會曉沉水沬。「著啦，你佮阮小弟敢毋是嘛捌佇彼个大埤沉水沬？」伊雄雄問我。「是啦。毋是干焦沉水沬。佇彼个季節，就佇恁兜較過去，佇彼條菱角田邊仔的路有一道用鉛線搭的、有網仔的籬笆，籬笆頂懸有大片葉仔的樹藤蔫去了後，有一種阮攏叫做刺毛狗蟲就佇蔫去的藤葉頂懸賴賴趖。阮佇彼條菱角田邊仔的路停跤，互相共衫仔頂懸的刺毛狗蟲掰落來。刺毛狗蟲落甲規塗跤。",
    "paragraph_id": 25
  },
  {
    "title": "幻影號的奇航",
    "author": "胡長松",
    "text": "若是過去，我一定會共怹la̍p死，毋過彼工我無完全彼个心情，隨在怹佇紅磚仔路頂懸趖。」 「我知影彼款蟲，我嘛是講『刺毛狗蟲』──」麗雲講。「妳該當閣會記，彼是有蓮花佮大水薸的埤。大水薸的下底有肚胿仔、大頭鰱佮尻脊骿銀色的細尾水蛇。彼條懸懸的鐵枝路對埤的中央經過。鐵枝路共埤切做二kué，東爿叫做大埤，西爿叫做小埤。鐵枝路遐有足濟細粒石仔。親像饅頭予人擘做兩半的彼種石仔。對石頭縫裡，生真濟圓仔花出來。",
    "paragraph_id": 26
  },
  {
    "title": "幻影號的奇航",
    "author": "胡長松",
    "text": "佇鐵枝路的兩爿，紅紅的圓仔花會使一路生湠到阮行袂到的車頭遐。」 「我當然嘛會記。」伊的聲調予我相信伊有想起彼个秋天，伊共我唚喙䫌的暗暝。「若按呢妳一定會記得彼个叫做內圍埤的大埤四圍攏是田洋。是稻仔、芋仔田佮菱角田。佇埤的北爿接一條大圳溝出來，大圳溝伸入田洋，流過『社頭』的人家厝。」 「是。我會記。」 「妳嘛一定會記彼條水圳經過另外一片田洋佮人家，流去到舊城的城牆跤，最後會迵到龜山邊的蓮池潭。",
    "paragraph_id": 27
  },
  {
    "title": "幻影號的奇航",
    "author": "胡長松",
    "text": "」 「我當然會記。」伊芡頭看我。伊的眼神起茫，予我意亂情迷。船佇海湧中起落，毋過這个小小的空間恬靜落來。佇海湧的韻律內面，麗雲身軀的曲線，佇伊彼領夏天的洋裝內底輕輕仔幌來幌去。著，我意識著，佮囡仔時代閣有無仝的一點是，我已經比伊較懸矣──所以伊需要芡頭看我。雄雄，阮的眼神交纏做伙。彼敢若是予時間的吸線吸鬥陣的兩塊吸石，是予時間洗淨過的天真佮新出現的慾望之間互相的透濫交纏。",
    "paragraph_id": 28
  },
  {
    "title": "幻影號的奇航",
    "author": "胡長松",
    "text": "假使麗雲若無閣開喙，我感覺我就會隨共伊大力拟佇塗跤，共伊身軀彼領洋裝褪落來。「你一定愛予我一个解說，是按怎你猶無對象？敢講『彼』了後你就無閣大漢？」伊問我。「我當然捌有過對象。」我講：「只是後來我的身體出一寡狀況，一切結束矣。」 「喔原來──」 「也妳咧？」 「我嘛……捌佮幾个查埔人做伙過，才知影，攏是悲劇── 我這馬是愛情的右派份子哈……著啦，你的船艙敢有露台？你敢無感覺遮傷熱矣？",
    "paragraph_id": 29
  },
  {
    "title": "幻影號的奇航",
    "author": "胡長松",
    "text": "」 「無，我是海景外艙的船票，無露台。」 「我的船艙有露台，會當看湧佮星。你敢有想欲吹海風？」 親像等候足久的命運仝款，伊𤆬我行去伊的船艙。彼是伊家己蹛的房間，正中央有一張特大的雙人眠床。阮一行入房間就無閣講話。伊命令我坐佇床邊，恬恬共我的衫褪落來。紲落，阮敢若相拍電仝款佇床頂相攬，綴海湧的韻律駛入一个新的航程。案件筆記1：  關係放浪的猴忠仔按怎倒佇舞台頂？",
    "paragraph_id": 30
  },
  {
    "title": "幻影號的奇航",
    "author": "胡長松",
    "text": "通阮內圍人攏知影，猴忠仔郭武忠怹兜是阮內圍在地的好額人兜，毋過伊嘛是放浪囝。伊娶厝邊的媠查某囡仔秀眉做某。猴忠仔怹老爸郭金福開船公司，秀眉的老爸永順伯仔，一世人佇猴忠仔怹兜開的船公司食頭路，秀眉的老母永順姆仔聽講嘛是猴忠仔的遠房親成。猴忠仔會娶秀眉有真濟種講法，其中上有可能的一種是秀眉的老爸永順伯仔促成的。永順伯仔算是讀冊人，佇猴忠仔怹兜的船公司做文的空缺。",
    "paragraph_id": 31
  },
  {
    "title": "幻影號的奇航",
    "author": "胡長松",
    "text": "永順伯仔怹老爸是蕃薯寮遐的人，讀日本冊，食日本政府的頭路，娶日本某，結婚了後頭路調來佇打狗市內，就佇市內稅厝徛。生永順伯仔了後，來佇阮較郊區的內圍地方買一間販厝，佇遮落塗釘根。永順姆仔，也就是秀眉怹阿母，是佇阿蓮種果子的，是猴忠仔怹老母的後頭彼爿的人，當初時可能嘛是猴忠仔怹老母做的親成。若講秀眉姑娘，內圍人攏講伊有怹阿媽的日本血統，第一眼看著就是白靜白靜的日本姑娘。",
    "paragraph_id": 32
  },
  {
    "title": "幻影號的奇航",
    "author": "胡長松",
    "text": "個性嘛佮電視做的日本人相像相像，講話輕聲細說，溫柔體貼。「啥人娶伊就好命！」內圍人攏按呢講。只是，無人知影伊按怎會去嫁予猴忠仔彼个放浪囝。尤其是二人的年歲差遐爾濟，11歲，猴忠仔大秀眉11歲呢！逐家攏講是怹老爸永順伯仔𠢕做親成。猴忠仔怹老爸有4、5隻雜貨輪，大隻的成萬噸，上細隻嘛有七千噸，聽講總財產十偌億。若嫁這款的當然好命。內圍人心內攏按呢講。算來算去，啥人並永順仔較𠢕算？",
    "paragraph_id": 33
  },
  {
    "title": "幻影號的奇航",
    "author": "胡長松",
    "text": "予查某囝嫁彼款尪，歹囝罔歹囝，人偏偏仔就是食攏袂空。你講，好囝欲創啥？──有影咧，人有讀冊的，算盤較𠢕tia̍k哩！毋過這款話，就佇猴忠仔雄雄倒落彼个盈暗就攏恬去矣。伊是倒佇王爺廟割香轉來彼暗的舞台頂。猴忠仔怹老爸郭金福的換帖兄弟李萬，佇怹兜頭前彼條巷仔搭布篷辦30塊桌請人，佇布篷頭前，閣倩一班金熾熾的玉女歌舞團。有兩个玉女主持人。",
    "paragraph_id": 34
  },
  {
    "title": "幻影號的奇航",
    "author": "胡長松",
    "text": "一个叫做Linda，下頦較尖，瓜子面，喙唇厚，粉抹甲白白白，喙䫌佮目睭皮閣搧金粉，講話嬌滴滴。伊穿一領干焦圍三點的「比基尼」禮服，烏色的緞布頂懸紩水璇紩甲親像三葩水晶燈佇白泡泡的身軀頂咧熾。另外一个叫做Rebecca，是鵝卵面，夭壽喔，目睭圓貢貢，閣刁故意假單純，捋一个學生頭到耳仔邊，穿白衫青短裙。白衫薄，內底一領紅色的puh-lah-jiah強強欲爆出來，大腿嘛是擦粉擦甲金滑金滑。",
    "paragraph_id": 35
  },
  {
    "title": "幻影號的奇航",
    "author": "胡長松",
    "text": "伊的喙唇薄，講話軟翱翱閣會司奶，才三二句話，就共台仔跤遐放浪囝佮老不休涎甲喙瀾tsha̍p-tsha̍p津。想袂到才無幾歲的猴忠仔就按呢雄雄倒佇舞台頂。是彼个Linda共伊招欲做伙唱歌的，毋過伊行上台，隨講伊無欲佮Linda唱，欲佮Rebecca唱。",
    "paragraph_id": 36
  },
  {
    "title": "幻影號的奇航",
    "author": "胡長松",
    "text": "Rebecca假仙假鬼，頭向低低激祕思，猴忠仔就共伊的喙貼過Rebecca的耳孔邊毋知講一句啥，講甲Rebecca規个面反紅吱吱笑，閣用伊嬌滴滴的手骨去捶伊的胸坎，捶甲台仔跤的遐放浪班的攏笑起來，袂輸予人tshih著麻筋仝款坐袂稠地。（後來Rebecca共警方講，其實猴忠仔彼个不死鬼，只是佇Rebecca的耳孔邊問伊敢會傷熱，敢欲共彼領白色的薄衫褪落來？",
    "paragraph_id": 37
  },
  {
    "title": "幻影號的奇航",
    "author": "胡長松",
    "text": "）紲落，怹兩个就na唱na跳起來，唱彼條〈愛情限時批〉。猴忠仔𠢕跳恰恰，跳甲規个腰攏㧣過佇Rebecca的短裙頂矣，台跤放浪班的開始大聲歕呼噓仔，講：「撨落！撨落！」就佇這个時陣，猴忠仔雄雄「Phiáng！」一聲，倒落！起頭，眾人叫是伊咧搬笑詼，佇台仔跤大笑。Linda佮Rebecca嘛笑甲歪腰去。紲落，看伊猶是無動靜，Linda才喝一聲，喂喂喂，好矣啦，莫閣搬矣，緊精神矣。",
    "paragraph_id": 38
  },
  {
    "title": "幻影號的奇航",
    "author": "胡長松",
    "text": "這時，怹才看著猴忠仔頭歪一爿，白泡佮黃色的酒精做伙對伊大大的嘴裡流出來。Linda跍 落節伊的脈，講：「啊！無脈矣！」按呢，台頂台跤就喝甲大聲細聲，規个亂操操起來。猴忠仔倒落了後，第一个跳起去台頂的，就是隔壁街的藥房頭家陳三帖。伊雖然毋是醫生，毋過嘛是有牌的藥劑師，厝邊若有人感冒破病，袂愛去看醫生的，攏愛去揣伊。所以伊掌握上濟內圍庄頭鄉親身體方面的祕密。",
    "paragraph_id": 39
  },
  {
    "title": "幻影號的奇航",
    "author": "胡長松",
    "text": "啥人肝䆀、啥人骨冇、啥人虛火倒陽，問伊攏上清楚。最近伊的藥房開始賣一寡別人無通賣的日本藥，生理好甲無塊匿。遐日本藥聽講就是走水的，就是坐猴忠仔怹兜的雜貨船過來的。就是按呢，陳三帖對猴忠仔怹兜，會使講是扶扶挺挺，甚至連猴忠仔怹老爸郭金福怹換帖的李萬，喝講這擺割香，欲辦30塊桌請人（予這屆割香的主會郭金福面子），陳三帖嘛走去共李萬講，伊想欲寄附30塊桌的其中一塊桌成做一个基本的「誠意」。",
    "paragraph_id": 40
  },
  {
    "title": "幻影號的奇航",
    "author": "胡長松",
    "text": "所以，李萬就共陳三帖所寄附的彼塊桌，安排佇上接近舞台的所在，表示陳三帖嘛是地方上有頭有面的人物。猴忠仔倒落了後，伊頭一个三步做二步迒過當咧閃閃熾熾的霓虹燈，跳上舞台。當伊確定歌女Linda所講的無毋著、猴忠仔已經無喘氣矣，伊就共伊的西裝外套褪掉，認真佇猴忠仔的胸仔揤起來，na滴目屎na共伊做CPR。第二位傱上台是主人李萬。",
    "paragraph_id": 41
  },
  {
    "title": "幻影號的奇航",
    "author": "胡長松",
    "text": "李萬開一間鐵工場，面闊，目眉粗，目睭敢若牛仔目遐大蕊，牙槽骨phok-phok，規面鬍鬚，自中學就佮郭金福結拜，凡事攏敢出面，算是庄仔頭有腳數的角頭人物，對廟的代誌上熱心。這回伊出錢辦30桌，眾人講讚。毋過伊想袂到猴忠仔會按呢唱歌唱甲倒佇伊的舞台頂。佇台頂，伊一直喝講：「啊哪會按呢？啊哪會按呢？」二枝烏閣初的手骨佇空中揲過來揲過去，咻這个咻彼个：「緊咧！叫救護車！緊咧！敲手機仔叫金福仔來！",
    "paragraph_id": 42
  },
  {
    "title": "幻影號的奇航",
    "author": "胡長松",
    "text": "啊怹某秀眉仔人咧？啥人去叫矣？」本底坐佇伊身邊的王爺廟主委曾進丁佮派出所的主管王阿喜嘛綴佇李萬的跤步後壁。王阿喜用伊的警用無線電落人，要求救護車用上緊的速度駛過來。佇伊面前發生這款意外，伊袂使予人有任何警消跤手傷慢的看法。然後伊向頭問陳三帖：「這馬按怎？」陳三帖大粒汗細粒汗佇猴忠仔的身軀頂揤，目睭趨趨看伊：「骿仔骨攏揤甲斷去矣！猶無啥物反應。」「Khón！哪會按呢？是酒啉傷濟矣呢？」「毋是無可能！",
    "paragraph_id": 43
  },
  {
    "title": "幻影號的奇航",
    "author": "胡長松",
    "text": "」藥房頭家陳三帖按呢講。因為伊知影猴忠仔本底肝就無好，長期共伊提肝藥咧綴。頂禮拜閣共伊買一罐三千外的靈芝粉，笑笑仔共講：「心命愛顧！」陳三帖共伊講：「酒較減咧啦！」伊應講：「酒減啉袂赴矣，食仙丹來改酒毒較有影！」 救護車出現的時，猴忠仔怹某秀眉猶未到位，聽講人當佇教會詩班唱歌。「僥倖喔！尪都欲死矣，閣毋來？伊的上帝是無共伊通知喔？」下底李萬嫂按呢講。",
    "paragraph_id": 44
  },
  {
    "title": "幻影號的奇航",
    "author": "胡長松",
    "text": "李萬嫂人戽斗，生一支糞箕喙，啥物死人骨頭都吐會出來。「較恬咧人袂講妳啞口啦，有影妳這个痟查某！」厝邊的姊仔姑仔按呢共伊唸。「聽講有人去叫伊矣！」 「等伊來，怹尪攏碇去矣啦！」李萬嫂按呢講。趕到位的救護車拄拄就停佇伊的面前。怹共猴忠仔搬上救護床。邊仔的姊仔姑仔頷仔頸伸直直看，講：「是咧烏白講啥物『碇去』啦，妳這个痟查某！",
    "paragraph_id": 45
  },
  {
    "title": "幻影號的奇航",
    "author": "胡長松",
    "text": "」 陳三帖本底咧揤CPR的手雄雄停落來，鬥相工一路共救護床sak上車，聽候怹共救護車駛走，才完全理解伊並無共猴忠仔救轉來的事實，目屎閣一遍大粒細粒對伊的喙䫌碾落來。救護車走了後，李萬徛佇本底救護車所停的位，失神失神，廚子水川仔行來到伊面前，問伊講：「萬哥仔，請問咱的菜敢會使閣紲落出矣？」 李萬共廚子川仔睨，khénn一聲，講：「阿無咧？欲囥予涼喔？",
    "paragraph_id": 46
  },
  {
    "title": "幻影號的奇航",
    "author": "胡長松",
    "text": "」 就按呢，佇所有走桌的手捧大桶盤閣開始走傱送菜的時，阮內圍的空氣中嘛開始有千萬个聲音咧放送：「猴忠仔倒落矣！猴忠仔著欲死矣！」連鞭，內圍的人就攏聽著這个驚人的消息，規个庄仔頭敢若一鼎燒水滾起來。第二章    天涯歌聲 1 佇夜暗的船艙，麗雲蝹虯佇我的胸坎，伊的皮膚因為出汗金滑，蓬鬆的頭毛散佇我的手曲。「你一定想袂到，就算行過千山萬水，我猶是相信有一款命中註定的愛情……可能我佇日本傷久矣。",
    "paragraph_id": 47
  },
  {
    "title": "幻影號的奇航",
    "author": "胡長松",
    "text": "我有時仔認為家己是《源氏物語》內面彼款佇初見面瞬間就決意敢欲相愛的查某人。彼就親像吸石，註定是相吸的。按呢的愛情觀一般人可能會認為不可思議，毋過我認為這較接近真實的情形。」 「我真正想袂到的，卻是世間有親像妳這款有侵略性的美麗山水。」 「你是講我『侵略』？按怎講？敢若我是一个嫌疑犯。」 「妳啊，妳無可能無嫌疑。",
    "paragraph_id": 48
  },
  {
    "title": "幻影號的奇航",
    "author": "胡長松",
    "text": "佮妳重逢進前，我一直認為我的人生無可能會閣受任何一項物件遐呢深的吸引，親像是我的身軀予一个形影挖一个深洞出來，形影明明就佇面前，我煞無法度阻止家己行入去。就親像我是予彼个形影設定的──只是想袂到，彼个形影竟然是妳？」 「哦？所以我拄才才會親像欲死去仝款哈──你敢欲威士忌？」 伊起身披一領薄衫，斟一甌威士忌予我。阮啉寡酒，伊用迷茫如煙的眼神看我，了後伊對琴盒仔提出一枝幼秀的台灣月琴開始彈奏起來。",
    "paragraph_id": 49
  },
  {
    "title": "幻影號的奇航",
    "author": "胡長松",
    "text": "彼款月琴，我佇恆春半島是搪過袂少的，毋過，麗雲的琴聲有一款特別的滄桑，親像拄行過真遠的路途才來到位仝款。嘛會當講，伊可能受過日本三味線的影響，佇海風之下有凄切的弦聲佮喉韻── 君不見春風東來醉不回，日趨西，青甌金液波未定。落花紛紛怎是少，佮卿連杯朱顏斜。海外湧千里，月起舞，樓船桃李能幾回，流光欺人啊，蕩心驚。遠遠的海面上，有二葩紅色的燈火佇阮的船後壁的海面，敢若漂浮佇湧上，嘛敢若佇湧裡咧轉踅。",
    "paragraph_id": 50
  },
  {
    "title": "幻影號的奇航",
    "author": "胡長松",
    "text": "「這敢是『歌之神』佮『愛之神』雙雙的眷顧了？我最近一直感覺有歌欲唱，毋過唱袂出喙，想袂到，是佇遇著你了後自然唱出按呢的曲。另外，你不如相信，佇你進前並無任何一个查埔人單獨聽過我彈奏。」 「只是，妳嘛猶未共我講你揣我來的目的。」 「我當然會共你講。」 2 麗雲閣𤆬我轉去圖書室。這回，佇兩條桌仔的其中一條頭前，坐一个長頭毛的查埔人，阮入去的時，伊芡頭看阮。",
    "paragraph_id": 51
  },
  {
    "title": "幻影號的奇航",
    "author": "胡長松",
    "text": "「這位是文野辰雄先生，ふみの たっつお（Bunno Tatsuo）樣。這隻船的特別研究員。」麗雲按呢對我講：「其實伊嘛是台灣人。」 「這位就是吳先生吳昭陽，伊是阮細漢的厝邊，現此時是鑑識組的警官，伊佇打狗嘛搪著奇怪的案件。這遍，伊受咱委託來協助《寬永懺悔錄》的相關調查。」麗雲對彼个文野辰雄按呢講。「喔！」 我面前這个人應該知影啥物，我等候伊開喙補充，毋過伊恬恬無閣繼續講落去。",
    "paragraph_id": 52
  },
  {
    "title": "幻影號的奇航",
    "author": "胡長松",
    "text": "其實我拄才上船的時就有看著伊，因為長頭毛真特別，予我真深的印象。我對伊頕頭，伊嘛對我頕頭，伊的面有一種久長憂鬱的表情。伊無閣加講，隨就閣向頭繼續做伊的空課。另外一塊桌仔顯然是麗雲咧坐的，規塊桌仔滿滿攏是書類資料。麗雲共我講，怹翻譯的空課著欲完成矣。伊坐落，共一部份的稿㧣來我的面前，講：「你會使看覓咧。",
    "paragraph_id": 53
  },
  {
    "title": "幻影號的奇航",
    "author": "胡長松",
    "text": "」我看封面寫幾字大大字：《幻影原城戰考》，伊共我講，內面有古早幻影號的傳說，聽講島原之亂的時，幻影號是荷蘭人所派去、用火砲拍原城的其中一隻戰船──毋過嘛有講法講這本冊是近代的人假造的。紲落伊閣講一寡啥，毋過我就記袂稠矣，可能因為湧變大，閣加上酒精，我的胃腸開始滾絞起來。彼是嚴重的暈船，我規个人艱苦甲只好mooh壁角的糞埽桶吐起來。「我遐有胃藥仔佮暈船藥。咱做伙行轉去船艙，我提予你。",
    "paragraph_id": 54
  },
  {
    "title": "幻影號的奇航",
    "author": "胡長松",
    "text": "」文野先生主動按呢講。想袂到，轉去到船艙區的時，已經有幾落个佮我做伙上船的船客輪流仆佇糞埽籠頭前吐，我鼻著彼个酸臭的味，胃腸閣愈無力，敢若予衫仔弓對腸仔吊懸懸咧幌，每幌一下，胃腸內底的物件就踔一下。我徛佇通道，文野先生入去伊的船艙共藥仔提予我。「咱規氣轉去我的船艙，有露台，空氣較通透，人較爽快。」我共藥仔吞落了後，麗雲揣著阮，按呢講。當阮閣一遍坐佇麗雲船艙外的露台，幻影號已經進入一片夜霧之中。",
    "paragraph_id": 55
  },
  {
    "title": "幻影號的奇航",
    "author": "胡長松",
    "text": "湧的白泡予南風吹起來佇船舨。船繼續佇近海咧向北行，阮拄才看著的彼二葩紅色的燈火猶閣綴佇後壁，佇海霧之中有時出現有時消失。我感覺人有較爽快矣。「你是佗位的人？」文野辰雄問我 「打狗。我是打狗在地人。」我講。「喔，打狗啊……」 伊講到遮，敢若想著啥，一時恬落來。對船艙的筊場方向，傳來一陣笑聲。我知影有袂少人是為著博筊才來坐這款船𨑨迌的。拄才，我嘛有聽著「船頂娛樂設備開放」的放送。",
    "paragraph_id": 56
  },
  {
    "title": "幻影號的奇航",
    "author": "胡長松",
    "text": "海風共幻影號古式的船帆吹甲飽滇飽滇。「我是阿猴人。」伊講。我趁一个機會問伊《寬永懺悔錄》進一步的資料。毋過伊無直接回答我。對伊的表情，看會出伊是過度謹慎彼款人。3 「妳講妳佇日本學琴？」 文野辰雄離開了後，我問麗雲。「彼是去長崎讀冊的時學的。」 「啊塗龍咧？伊彼時嘛佇日本？」 「敢講你毋知？阮爸母過身了後，伊去讀海事學校，出業了後，早早就上船矣。」 麗雲講，伊就是佇長崎讀冊的時熟似文野辰雄的。",
    "paragraph_id": 57
  },
  {
    "title": "幻影號的奇航",
    "author": "胡長松",
    "text": "「有一段時間，我時常坐佇長崎的海埔看海，春天，佇開滿各種色緻繡球花的浦上川的河口。旭上橋跤的海流起起落落，有時懸，有時低。我時常看著親像咱這馬所坐的這款仿古的帆船停佇出島的碼頭，敢若自江戶時代就停佇遐矣，怹是對西方駛來的，來到這个港口。怹嘛停歇佇咱故鄉的港口。因為無仝的日子，海流起起落落，雖然身在異鄉，我感覺親像有一款命運，因為仝款的這片海洋連接做伙。",
    "paragraph_id": 58
  },
  {
    "title": "幻影號的奇航",
    "author": "胡長松",
    "text": "後來，我佮文野辰雄熟似，嘛是佇彼款開滿各色繡球花的長崎春天哩！」 麗雲接紲講，伊嘛是因為伊的小弟塗龍才會熟似化名的文野辰雄。彼時的塗龍已經咧行船，佇一隻的舊閣破的貨輪頂懸。塗龍佮辰雄是透過伊的一个佇日本的親情先相捌的。根據麗雲所知影，彼是為文野辰雄所設的一个暗中的計劃：有人透過海運佮祕密管道，共文野辰雄引渡來日本。伊蹛佇長崎，紲落，嘛因為需要學日語，所以才進一步揣著塗龍的阿姊麗雲鬥相工。",
    "paragraph_id": 59
  },
  {
    "title": "幻影號的奇航",
    "author": "胡長松",
    "text": "「彼時的文野辰雄非常落魄，目睭失神，敢若一隻挹尾仔狗。我彼時聽講，伊大約是因為政治的原因才對台灣出脫的，後來慢慢知影，是教會的系統幫贊伊用化名來到日本。根據伊家己的講法，伊自細漢是一个虔誠的基督徒，毋過有一段時間伊險險就跋入地獄。」 「伊過去佇大學的時參與一个環保運動，得罪烏道佮K黨的政治財團，這二个烏暗的勢力內面有一个關鍵的頭人是某政治世家的後代。",
    "paragraph_id": 60
  },
  {
    "title": "幻影號的奇航",
    "author": "胡長松",
    "text": "彼个頭人叫做S，自學生時代就是政治學生，落尾入去大學教冊，成做政治教授。這个教授人誠豬哥，雖然彼時已經結婚矣，毋過伊佮文野辰雄佮意著仝一个查某囡仔（是佮文野辰雄仝校的學生），閣因為文野辰雄的環保運動威脅伊的政治財團的利益，所以就叫烏道共伊押禁起來。遐烏道雖然最後無共伊刣死，毋過共伊關真久才放伊走，最後警告伊，若閣再去揣彼个查某囡仔，怹二人攏愛無命。",
    "paragraph_id": 61
  },
  {
    "title": "幻影號的奇航",
    "author": "胡長松",
    "text": "文野辰雄為著彼个查某囡仔，只好離開，毋過伊按算用伊家己的方法報冤仇。伊的方式是去接近S的某，對方是一个有名的現代舞蹈家，組一个叫做『紅劍』的舞蹈團。彼拄好是佇『紅劍』欲公演晉前，需要真濟臨時的工作人員，閣文野辰雄受過攝影的訓練，所以就加入佇內底，希望暗中會使揣著啥物機會。後來伊成實發現一寡佮S有關的祕密。」 「啥物款的祕密？」 「主要是佮舞蹈團無正常的金錢流向有關。",
    "paragraph_id": 62
  },
  {
    "title": "幻影號的奇航",
    "author": "胡長松",
    "text": "彼个『紅劍』一直有真濟資金，原來就是透過藝術品交流佮經紀的系統，大規模對中共政府進入『紅劍』的口座，閣對『紅劍』進入S的口座。文野辰雄確定彼是中共某一寡文化單位欲予S的錢，毋過，為啥物中國欲予伊遐濟錢？猶未查清楚，伊的身份就出破矣。文野辰雄的性命難保，所以教會的系統偷偷仔共伊引渡來日本。」 「毋過，伊的身份又閣是按怎會出破？」 「若這我就無方便講矣。」 「按呢，伊去日本了後咧，按怎生活？",
    "paragraph_id": 63
  },
  {
    "title": "幻影號的奇航",
    "author": "胡長松",
    "text": "」 「伊去日本了後，初初借蹛佇一寡教會朋友的厝裡，後來伊嘛揣著頭路，佇長崎稅厝，穩定落來。伊並無放棄對『紅劍』的追查，這幾年來，透過長崎的『江戶文化藝術研究會』，伊沓沓瞭解東亞地區跨國的藝術經紀生態，閣沓沓仔佇東南亞揣著佮『紅劍』有關的線頭………」 「佇日本敢有啥物發現？」 「有。拄拄較早捌發生一件自殺案，佇市區的『友好會館』。」 「彼是啥物代誌？",
    "paragraph_id": 64
  },
  {
    "title": "幻影號的奇航",
    "author": "胡長松",
    "text": "」 「『日中友好會館』是中共官方出錢予中國留學生會使蹛的租金宿舍。我有一个對中國來日本留學的女同學叫做李薔，就蹛佇彼間宿舍。伊共我講，台灣人嘛會使蹛，只要向中國的外交單位登記就會使。伊一直勸我去蹛，因為租金真俗。根據李薔的講法，伊有特別的『管道』會當用接近免錢的代價予我蹛佇『日中友好會館』，只要我願意。毋過我無愛。",
    "paragraph_id": 65
  },
  {
    "title": "幻影號的奇航",
    "author": "胡長松",
    "text": "彼个李薔並毋是好額人出身，根據伊家己所講，伊是對廣西的庄腳去城市讀冊，後來閣申請著補助去日本留學的。伊講伊是做穡人的查某囝。毋過我無法度了解的，是伊的穿衫親像是中共高級幹部的後代，伊有幾落个歐洲名牌包，手裡的手錶嘛是瑞士錶，閣有伊的化妝，無親像是一个學生，閣較親像是一个交際花。我佮這款人本成就袂合。尤其我嘛毋知影，既然蹛佇『日中友好會館』，伊身軀的錢是對佗位來的？",
    "paragraph_id": 66
  },
  {
    "title": "幻影號的奇航",
    "author": "胡長松",
    "text": "」 「佇一个新的學期，阮彼班出現一位新來的中國留學生，叫做趙樺，生甲真媠，閣清秀。伊本底蹛佇另外一个所在，後來經過李薔介紹，伊就搬入彼間『日中友好會館』。佮李薔比較起來，趙樺加誠樸實，我佮伊較有話講，嘛捌佮伊做伙完成一寡分組的作業。毋過想袂到某一工，趙樺竟然佇『日中友好會館』吊脰自殺！」 「原因是啥？」 「有誠濟講法，毋過，上有可能的是經過幾年了後，文野辰雄共我講的消息。",
    "paragraph_id": 67
  },
  {
    "title": "幻影號的奇航",
    "author": "胡長松",
    "text": "根據伊手頭的消息，有一个重要的人物彼時時常佮我的同學李薔出入佇市區的愛情賓館，彼个人物叫做許源海，是中共佇日本大使館的教育參贊，嘛是彼間『日中友好會館』的常務理事。」 「許源海利用彼間『日中友好會館』職權，提供較俗的租金來吸收留學生做伊的情報細胞，尤其伊人閣豬哥，嘛佇『日中友好會館』誘拐誠濟女留學生。根據日本警方的消息，彼个趙樺就是予許源海強姦，後來才因為見笑，留遺書吊脰自殺！",
    "paragraph_id": 68
  },
  {
    "title": "幻影號的奇航",
    "author": "胡長松",
    "text": "文野辰雄講，彼个許源海佮『紅劍』嘛有金錢往來。這个自殺案件因為許源海外交官身份，就凊彩結案，無引起真濟人關心。這件代誌發生了後，李薔就無閣出現佇我的學校矣！",
    "paragraph_id": 69
  },
  {
    "title": "幻影號的奇航",
    "author": "胡長松",
    "text": "」 「毋過，我嘛是因為對這件代誌的了解，開始對『紅劍』的運作好奇起來，嘛真認同文野辰雄對『紅劍』的追查──雖然阮的理由閣有淡薄無仝，毋知是按怎，我一直想起我的彼个同窗趙樺的面──」 「上重要的是，佇長崎，彼个『紅劍』的系統開始追殺我，所以，我才開始揣著旅行的機會，想欲避開怹的追殺。紲落，嘛拄好文野辰雄有進一步的調查計畫。」 「有幾落遍，阮小弟建龍的船去到日本，約我佮文野辰雄見面。",
    "paragraph_id": 70
  },
  {
    "title": "幻影號的奇航",
    "author": "胡長松",
    "text": "文野辰雄表示，佇台灣嘛需要有人就近調查『紅劍』的運作，所以阮就透過各系統開始走揣。阮佇名單內面看著你的名，所以，才推薦你來參加這逝的行動。阮相信，咱沓沓會看清楚怹的真面目。」 「伊佮船頭家合作，講欲進行一个南洋海賊的田野調查計劃，毋過伊需要長期佇南洋佮幾个港口考查。伊佮船頭家參詳，只要贊助伊船資，伊願意共研究的一半成果予伊。」 「船頭家哪會對伊的研究有趣味？",
    "paragraph_id": 71
  },
  {
    "title": "幻影號的奇航",
    "author": "胡長松",
    "text": "」 「這我就毋知矣，我並無見過船頭家，干焦知影這隻船是日本藉的船，頭家可能嘛是日本人，可能嘛有咧進行世界古物的買賣。」 「想袂到船頭家閣對這有趣味咧，敢講怹想欲揣著啥物古早的海賊窟？」 案件筆記2：  關係猴忠仔不幸的幾个風聲 「玉女歌舞團」的霓虹看板猶閣咧熾，毋過台頂無人，規个舞台已經恬落來，袂輸予稀微佮驚惶控制。",
    "paragraph_id": 72
  },
  {
    "title": "幻影號的奇航",
    "author": "胡長松",
    "text": "台跤咧食飯的人客，一開始嘛予雄雄發生的事件驚甲恬去，毋過沓沓矣，就閣恢復講話的聲──總是，已經減去歡樂的氣氛。怹的話題圍佇猴忠仔頂懸。「哪會按呢？」所有的人攏互相咧問，各種風聲佇空中咧飛。整理起來，關係猴忠仔會倒落上無有四个講法。其中頭一个就是啉酒造成的。伊傷過頭愛啉，平時仔除了跋筊佮詼查某以外的時間，就是咧啉。佇廟前彼間切仔擔佮伊所率領的遐猴群狗黨啉。佇市內的酒店佮官員、生理人閣有小姐啉。",
    "paragraph_id": 73
  },
  {
    "title": "幻影號的奇航",
    "author": "胡長松",
    "text": "佇舞廳佮逐个跳舞的小姐啉。聽講伊的酒量好。伊攏啉威士忌，一暝家己就會使啉一罐半，一攤啉落來，四、五个人攏總啉七、八支的威士忌是平常的代誌。了後閣紲攤，繼續啉。伊捌啉甲共伊的德國車挵做一丸歹銅舊錫，隔工對彼丸歹銅舊錫爬出來，閣去牽一台新的。有一遍，伊透早予人發現跋佇臭水溝底，規身軀漚漉，干焦伊彼粒頭浮佇烏水溝頂懸孵咧孵咧。彼暝佳哉無淹死。",
    "paragraph_id": 74
  },
  {
    "title": "幻影號的奇航",
    "author": "胡長松",
    "text": "伊講伊是為著駛計程車的國仔怹某彼个賣檳榔的阿蘭去佮派出所的主管王阿喜啉的，因為阿蘭共伊的檳榔擔仔排甲傷過頭前，已經佔用人行道，予派出所遐賊頭不時咧貓，貓甲阿蘭棧袂稠，只好去揣猴忠仔鬥相工。本底阿蘭是鉸查埔人頭毛的，毋過怹尪彼个駛計程仔的國仔無歡喜，所以伊才會排擔仔賣檳榔。彼擔檳榔若繼續予遐賊頭貓，生理做袂落，怹就連怹咧徛的彼間破枋仔厝的厝稅都納袂起矣。",
    "paragraph_id": 75
  },
  {
    "title": "幻影號的奇航",
    "author": "胡長松",
    "text": "猴忠仔聽阿蘭講了，啥物嘛無要求，干焦khénn一聲，共手伸出來，對阿蘭比兩支指頭仔，要求2罐烏牌的約翰行路威士忌予伊捾去揣派出所的主管王阿喜啉，按呢代誌就解決矣。只是想袂到伊會啉甲規个人跋入彼條烏水溝。所以賣檳榔的阿蘭不時講伊猴忠仔是好額人，是放浪囝，嘛是好人，才會為著像怹彼款沐沐泅的趁食人去啉酒啉甲險險就無命去。天公當然會疼好人，阿蘭拍死嘛毋信猴忠仔會因為啉酒就醉死佇舞台。",
    "paragraph_id": 76
  },
  {
    "title": "幻影號的奇航",
    "author": "胡長松",
    "text": "雖然歌女Rebecaa佮Linda共內圍的賊頭王王阿喜講，怹佇舞台頂遠遠就鼻著猴忠仔的酒味，「就袂輸對臭酒桶撈出來的仝款」，毋過阿蘭猶是講：「伊酒量好，心肝閣愈好，無應該按呢啉死的！」紲落，一滴三斤重的目屎，就吊佇伊的目箍邊，伊na講na用手共喙掩起來。第二个風聲是講伊的肝病發作。這當然是對藥房頭家陳三帖的喙裡講出來的。",
    "paragraph_id": 77
  },
  {
    "title": "幻影號的奇航",
    "author": "胡長松",
    "text": "除了頂回買靈芝粉的代誌，伊早就感覺猴忠仔的氣色愈來愈䆀，規个面烏荒無血色，袂輸著欲蔫去仝款。陳三帖彼時就是因為按呢才會勸猴忠仔改酒的。根據伊的經驗，猴忠仔的肝可能早就已經硬化矣，只是伊毋願意講爾爾。閣有猴忠仔的下跤手嘛按呢講，講伊這站不時都用手揤腹肚，敢若佗位咧疼仝款。毋過問伊伊攏毋承認，一支喙袂輸漚去的蜊仔殼擘攏袂開。",
    "paragraph_id": 78
  },
  {
    "title": "幻影號的奇航",
    "author": "胡長松",
    "text": "紲落有下跤手講，其實毋是干焦肝硬化，早就已經是尾期的肝癌矣，只是外人攏毋知，看伊一日到暗啉酒跳舞詼查某，叫是伊足勇的。事實是有人捌看伊出現佇市內大病院的放射腫瘤科，一个人恬恬佇外口的椅仔坐。「敢若一个孤單老人。」當這件代誌予人講出來，就有袂少人相信，伊是因為肝的問題才會雄雄按呢倒落的。第三个風聲是講伊的某一个冤仇人偷偷共伊陷害的。可能佮伊走水路時常引起的風波有關。",
    "paragraph_id": 79
  },
  {
    "title": "幻影號的奇航",
    "author": "胡長松",
    "text": "親像怹這號走水路生理的，難免烏帽仔白帽仔攏愛交陪，若無，怹兜彼片白鐵仔做的大門，頂月日的半暝嘛袂予𨑨迌仔彈甲一塊敢若蜂岫。畢畢爆爆，徛怹隔壁的塗水伯仔叫是啥人咧拜天公放炮。風聲甚至講是一个賣中國茶葉的，叫人佇伊上台唱歌晉前捧一甌茶予伊啉，才造成伊這个難逃的劫數。「敢若有影哦！伊上台晉前，確實有人捧一甌茶予伊啉哦！」毋過這个講法嘛無真的確，因為另外一个人就隨佇邊仔應講：「敢有？我哪會攏無印象？",
    "paragraph_id": 80
  },
  {
    "title": "幻影號的奇航",
    "author": "胡長松",
    "text": "」總是，這个講法當然嘛有一定數量的支持者。畢竟，猴忠仔怹兜的雜貨船是佇東亞佮東南亞的海域走跳，是一門非常複雜的生理，閣加上猴忠仔彼款海派的個性，四界佮人盤撋，免講嘛足𠢕佇佗位撋出風波。",
    "paragraph_id": 81
  },
  {
    "title": "幻影號的奇航",
    "author": "胡長松",
    "text": "講落夠塊，若講伊的冤仇人，除了生理場的兄弟，伊四界去搕著的遐查某人後壁的查埔人，差不多會使組成一个「新選組」的暗殺隊矣，所以，若講當時仔有佗一位戴青帽仔的烏龜公對盈暗的橋邊跳出來，夯武士刀欲取伊的人頭，嘛無算是龜怪的代誌。毋過講罔講，這攏是風聲爾爾。講來講去，上介予眾人相信的第四个風聲，是彼日透早割香，王爺的大轎「請火」了後傱入海裡的時所發生的「彼件代誌」共伊猴忠仔咒懺著。真濟人在場，會使證明。",
    "paragraph_id": 82
  },
  {
    "title": "幻影號的奇航",
    "author": "胡長松",
    "text": "猴忠仔的一个下跤手講，「彼个事件」發生了後，猴忠仔頷仔頸筋攏phok出來，一直共伊討面布來拭手汗，講話的喙唇嗶嗶掣。「毋捌看伊按呢！」伊的下跤手按呢講。彼个時陣，猴忠仔當咧扛王爺轎，伊佇正手爿扛上頭前的位。佇阮內圍，請火割香的時，扛王爺轎的攏是地方上上有頭面的人，閣猴忠仔怹老爸是這遍王爺割香的主會，免講彼个位愛予猴忠仔來扛。",
    "paragraph_id": 83
  },
  {
    "title": "幻影號的奇航",
    "author": "胡長松",
    "text": "彼時天才拍昲光，佇桃仔園的海埔，司公頭手夯幡篙做前，後壁主爐萬枝叔仔手捧香爐，主會猴忠仔怹老爸夯雨傘閘香爐，一群序大共香爐圍絚絚，閣後壁，就是王爺的大轎。一个隊陣長長，綴鑼鼓聲直直衝入海裡。猴忠仔扛大轎，頭一个做前踏入海湧，毋知是按怎，才無幾步，伊就喝一聲：「細膩！大蛇！」紲落就規个人硿跤翹跋入海裡。大轎的轎身嘛綴咧雄雄攲一爿，甚至轎跤都浸入海湧裡。「啊！」眾人著驚，做伙喝聲。",
    "paragraph_id": 84
  },
  {
    "title": "幻影號的奇航",
    "author": "胡長松",
    "text": "規个隊陣因為按呢停落來，鑼鼓聲嘛恬去。猴忠仔規身軀澹漉漉，對水底peh起來了後，講伊拄才看著一尾跤腿遐粗的紅色金鱗蛇對伊的跤邊泅過，紲落伊指對海爿線彼條金金的紅帶雲講：「都親像按呢的紅色金鱗蛇！」逐家夯頭看彼片紅雲，驚甲恬tsuh-tsuh攏袂講話。這時，猶是司公頭興旺仔較有經驗，喝講：「王爺公顯靈矣啦！王爺公顯靈矣啦！」眾人才敢若雄雄精神過來仝款，綴咧喝：「王爺公顯靈矣啦！有夠靈聖！有夠靈聖！",
    "paragraph_id": 85
  },
  {
    "title": "幻影號的奇航",
    "author": "胡長松",
    "text": "」 紲落，鑼鼓重頭起鼓，規个轎隊才閣重頭衝入海。猴忠仔的下跤手講，割香結束了後，猴忠仔規个面白死殺，元氣攏失去。雖然閣無偌久，伊就閣開始用伊詼諧的聲調詼查某，毋過伊的聲聽起來已經破去。「猴忠仔予王爺公收去矣！」所以，當伊彼盈暗倒佇舞台頂，就有這个風聲對某一个角落湠出來。這个風聲袂輸病菌仝款，真緊就共其他的風聲硩過。",
    "paragraph_id": 86
  },
  {
    "title": "幻影號的奇航",
    "author": "胡長松",
    "text": "尚且，伊的後壁閣綴一个轎後的風聲，就是關係猴忠仔怹某的講法，袂少姑仔嬸仔講：「就是猴忠仔怹某秀眉仔咒讖，才惹王爺公受氣，共伊收去。」 毋過，彼時猴忠仔怹某秀眉仔猶佇路裡，伊聽著消息當欲對教會趕轉來，後來，有人共伊講，怹尪已經予救護車送過市內的病院矣。",
    "paragraph_id": 87
  },
  {
    "title": "幻影號的奇航",
    "author": "胡長松",
    "text": "伊無哭，毋過，就親像是命中註定仝款，伊的面頂懸，彼暝特別畫的、有淡薄愛情的悲傷色水的Odette公主妝，予伊的目睭親像天鵝湖的湖水，預告彼个著欲到位的悲劇的命運。秀眉嘛是市內社區大學的彩妝講師，伊佇路裡一直咧想，是按怎伊會佇按呢的暗暝，佇家己的面畫出彼个美麗閣悲傷的妝？",
    "paragraph_id": 88
  },
  {
    "title": "幻影號的奇航",
    "author": "胡長松",
    "text": "第三章   烏美加環礁出現 1 因為身體虛弱，第二工我睏較晏，起來的時，海霧已經散去，到下晡，船已經離開台灣海峽的海域，這馬佇廣闊的西太平洋航行。我peh上甲板。雖然霧散去，毋過風湧猶閣真大，眼前的海親像一面有真大的彎曲面的青布，佇起落之間，敢若予啥物力量對兩爿揪絚咧sìm，船頭的三角帆佇風裡phia̍k-phia̍k-叫。這到底是佗位？我完全無概念。",
    "paragraph_id": 89
  },
  {
    "title": "幻影號的奇航",
    "author": "胡長松",
    "text": "佇曠闊的海，若無海圖佮座標，無人會使知影家己佇佗位。佇日頭落海了後，我感覺無聊，就去前一日彼間圖書室欲揣麗雲怹開講。毋過麗雲無佇咧，圖書室內底，干焦賰文野辰雄一个人。因為共同的興趣佮案件的需要，我就佮伊開講起來。我發現伊是一位非常博學的人，差不多對我所了解的文獻話題攏會使回應。所以阮講甲真歡喜。就佇這時，船身雄雄㽎一下，出現一下大轉向，有幾本冊對冊架仔落落來。",
    "paragraph_id": 90
  },
  {
    "title": "幻影號的奇航",
    "author": "胡長松",
    "text": "過無偌久，有一个水手模樣的人來到阮的面前。伊用日文雄雄狂狂共文野辰雄講：「文野樣，船長請你過去一下，伊佇駕駛台遐。」水手的表情有一種不安。「好！」文野辰雄講。伊對我擛一下手，意思叫我佮伊做伙去。伊講：「我順紲介紹船長予你熟似。",
    "paragraph_id": 91
  },
  {
    "title": "幻影號的奇航",
    "author": "胡長松",
    "text": "」     駕駛台愛位中央甲板邊仔的一枝樓梯peh起去，為著娛樂效果，烏色鬍鬚的船長穿一軀古式的荷蘭航海衫，頭戴大頂烏色絨質的帽仔，就親像佇電影看著的彼種敢若拿破崙咧戴的闊帽仔。帽仔的正面有用金線繡的圓形花草圖樣，應該是船公司的標誌（我佇船頂的別位嘛有看過彼个標誌，只是雄雄想袂出佗位看著的）。彼个船長的體格真結實，是日本人，面的皺痕說明伊佇海上經歷過真濟風湧。",
    "paragraph_id": 92
  },
  {
    "title": "幻影號的奇航",
    "author": "胡長松",
    "text": "伊開喙晉前用顧慮的目神看我，文野辰雄就用日文（這是怹佇這隻船的官方語言）講：「拄熟似的朋友吳先生，無要緊。黑田船長，你請講。」     船長的身邊閣有幾位船員。黑田船長就開喙，講：「拄才發生一寡龜怪的狀況，船的航線雄雄偏去。今咱可能駛入來傳說中的『烏美加區（Omega Zone）』矣。」 「成實？」 「嗯！電子海圖的座標本底佇基隆北方的公海。",
    "paragraph_id": 93
  },
  {
    "title": "幻影號的奇航",
    "author": "胡長松",
    "text": "船進入彼片大霧了後，船頭方向雄雄出現一群漁船，險險挵著，所以斡一个大斡。想袂到才一時無注意，GPS座標的光點煞雄雄跳真遠來到烏美加區遮，然後就消失去。」 伊講，霧散去了後，座標的光點直直無出現。「恁看！」 有一个船員雄雄喝一聲，手指西爿的烏暗海面。逐家順伊手所指的方向看過，暗毿之中，遠遠有聽著海鳥咧叫，敢若有啥物物件咧接近，怹的叫聲裡有一種不安。",
    "paragraph_id": 94
  },
  {
    "title": "幻影號的奇航",
    "author": "胡長松",
    "text": "閣詳細看，西爿的海平線毋知當時出現一排光光的紅點，敢若當咧慢慢倚近。彼是啥？敢若是船仔，毋過，佇遐呢闊的海面，一時出現遐呢濟船仔嘛是龜怪的代誌。船長喝：「水手長，命令水手共前帆佮主帆轉向東北向。二副，舵嘛轉對東北，車機請確認佇全速進前。大副，你去機艙共怹詳細講這个情形。」 「敢愛宣布啥物緊急狀況？」大副是一个歐美籍的白人。黑田船長小想一下，講：「先毋免，免得造成無必要的恐惶。",
    "paragraph_id": 95
  },
  {
    "title": "幻影號的奇航",
    "author": "胡長松",
    "text": "毋過予所有的船員知影，請怹若無代誌的，攏上主甲板待命。無線電隨時愛通。閣有，請所有武裝保全去第二層甲板待命。」 「武裝保全？」我斡頭細聲問文野辰雄。「是外籍的傭兵，佇公海的時上船的，免得咱的船受海盜攻擊。海盜傷猖狂，這是國際海事法規近期允准的。」 「原來是按呢。」 大副離開了後，船長徛佇電子海圖頭前，對已經失去GPS座標光點的空空的海圖搖頭，二副問伊：「四面攏無陸地，咱敢閣有啥物方式定位？",
    "paragraph_id": 96
  },
  {
    "title": "幻影號的奇航",
    "author": "胡長松",
    "text": "」 船長講：「你拄才毋是咧做矣？趁天猶未光，只有靠上古早的方法矣：天文定位！」 2 幻影號已經沓沓斡一个方向，這馬，遠遠的光點排列佇倒手爿船尾的方向，敢若暫時保持距離，無閣進一步倚近──毋過嘛無退後，只是一直保持佇遐。我綴文野辰雄行去圖書室，佇路裡伊對我解說： 「『烏美加區』（Omega Zone）的名，聽講是古早荷蘭抑是葡萄牙的船員號的，主要是傳說海中央有環形礁石形成Ω（Omega）的形狀。",
    "paragraph_id": 97
  },
  {
    "title": "幻影號的奇航",
    "author": "胡長松",
    "text": "這个Ω有偌大無一致的講法，有人講會使停一隻船，嘛有人講袂輸長崎的港口遐大。怪的是，伊真少出現，位置佇佗嘛真濟講法。總講，幾落本古籍有記載，經過『烏美加區』的船有袂少失蹤去，傳說真濟，就敢若美洲彼个有名的『百慕達三角』。當然嘛有幾隻看著Ω環礁閣平安經過的船，彼个有記錄著星的現象的船長就是其中一个。」 「也你按怎看？」 「這我就毋捌矣。",
    "paragraph_id": 98
  },
  {
    "title": "幻影號的奇航",
    "author": "胡長松",
    "text": "」 佇圖書室，麗雲出現矣，伊看著我佮文野辰雄行轉來，閣聽阮講起發生的怪事，目睭搋甲大大芯，毋相信，我就𤆬伊行轉去甲板。阮轉去到主甲板的時，有真濟船員已經佇遐待命，可能因為情形緊急，怹嘛已經共出帆的時為著節日效果所穿的服裝，換做一般船員工作的服裝，面色透漏出緊張。",
    "paragraph_id": 99
  },
  {
    "title": "幻影號的奇航",
    "author": "胡長松",
    "text": "遮船員對真濟無仝國家來，白人較少，亞洲人較濟，以基層水手來講，上濟的是印尼、馬來西亞佮菲律賓人，嘛有台灣人、中國人佮日本人，除了輪機室的技術船員佇船底咧無閒，來到甲板的攏總二十幾个，怹的眼神佇黃黃搖顯的電火泡仔下底，佇暗毿的夜色裡斡東斡西漂浮無定。緊張的氣氛是會傳染的，有部份的船客已經鼻著這个氣氛，相招來到甲板，互相咧探聽。暝已經真深矣，海風內面有一款涼冷的氣味。",
    "paragraph_id": 100
  },
  {
    "title": "幻影號的奇航",
    "author": "胡長松",
    "text": "這个氣味予我一種現實感，毋管幻影號敢有陷入啥物危險，這个現實感共我暫時拖離開掛慮的捲旋。文野辰雄當咧無閒的時，我佮麗雲倚佇船舷開講。夜暗的海平線，彼排紅紅的火猶原纏綴佇阮的後壁。3 有真濟人因為不安睏袂去，來佇甲板。天光晉前的一點鐘，東爿的海面有幼幼一沿氆色的海雲，親像欲共烏暗撐開。海的烏色已經無遐呢沉重矣，毋過敢若烏暗的勢力猶閣真大。有湧粕的空氣是大雨晉前的翕熱。海面有薄霧。我the佇船舷。",
    "paragraph_id": 101
  },
  {
    "title": "幻影號的奇航",
    "author": "胡長松",
    "text": "文野辰雄行來我佮麗雲身邊。阮無講話，我感覺有一个臊氣對海裡沖起來。船長嘛佇阮附近。文野辰雄講伊佮黑田船長討論一站，根據星圖，怹最後結論，船的位置大約佇是北緯26度，東經134度，也就是講，大約佇基隆東北東750海浬的所在！上近的大島是那霸，毋過嘛閣離船有400海浬遠！船長的面有寡無奈，對阮講起彼个傳說。",
    "paragraph_id": 102
  },
  {
    "title": "幻影號的奇航",
    "author": "胡長松",
    "text": "伊講，50冬前有一隻日本漁船叫做「良神丸」，對琉球東面400海浬遠的菲律賓海轉去琉球的港口報告，講怹搪著海面痟狗湧，海面閣有大片烏雲，漁船險險駛袂轉來。日本科學界推測，是海底火山爆發。所以航海安全署就派巡邏艇「定基丸」前往調查，仝時間，當地漁業大學招一批專家佮朝日新聞記者，坐另外一隻海洋考察船「波陽丸」前往，另外，閣有一隻由日本水文地理署派出的考察船「波陽五丸」晏二工起程。",
    "paragraph_id": 103
  },
  {
    "title": "幻影號的奇航",
    "author": "胡長松",
    "text": "5日後，「定基丸」先轉來，怹講海面有小島新生成，毋過，另外彼隻「波陽丸」並無揣著按呢的島。上害的是，水文地理署的考察船「波陽五丸」自出港了後就失聯。日本派軍方去搜救，無發現任何漂流物佮油污。按呢，「波陽五丸」就佮彼隻「定基丸」所發現的小島仝款，一目𥍉消失去。這是有記錄的怪事。「記錄中，彼時定基丸所發現的島，就佇這附近。」 伊才講煞，船底的機械艙雄雄發出低沈的聲，親像真出力咧喘。",
    "paragraph_id": 104
  },
  {
    "title": "幻影號的奇航",
    "author": "胡長松",
    "text": "我隨斡轉去向海面斟酌看，船燈照著的海面，海流敢若真強，袂輸幻影號這馬是用真大的氣力咧對抗大流，越那喘，越那㧣流咧駛。4 「船長，Omega環礁果然就佇頭前，大約2海浬！一个真大的Ω形體！咱的船頭正正正㧣向彼个Ω的開口。」大副對駕駛台探頭出來講：「而且海流真大，船速真低。」 機械咧紡的聲愈來愈吵，黑田船長的無線電nih有人報告，講船底的車葉仔敢若絞著物件，力攏sak袂入去，車葉仔的轉速愈來愈慢。",
    "paragraph_id": 105
  },
  {
    "title": "幻影號的奇航",
    "author": "胡長松",
    "text": "阮綴黑田船長傱去船頭甲板。伊提吊鏡看一下，回頭問一个水手：「海面彼是啥？敢是海草？」 彼个水手用手電照海面，連鞭斡頭講，無毋著，海帶菜，規个海面攏是，是一種足大型的海帶。「閣有。」彼个水手繼續講：「一大堆海魚的屍體浮佇水面，海水的色嘛是紅的，可能是『赤流』（Red Tide），規片海敢若予紅色的布篷崁稠咧矣！",
    "paragraph_id": 106
  },
  {
    "title": "幻影號的奇航",
    "author": "胡長松",
    "text": "」 我意識著我鼻著的臊味，可能是大量海魚屍體的味，本底就衰弱的胃腸，隨閣吊懸起來，袂輸佇湧nih幌。我捌佇電視節目看過關係「赤流」的報導，彼是奇特的海洋生態現象，毋過，眼前的紅色海水，並電視看著的紅閣較重色，致使佇烏暗的燈火之中就會使分辨。船長共無線電提起來講：「二副，這馬船速偌儕？」 「偆無5節！3點8。我想大管輪拄才講的無毋著，車葉仔應該是絞著物件矣。」 「深度儀咧？",
    "paragraph_id": 107
  },
  {
    "title": "幻影號的奇航",
    "author": "胡長松",
    "text": "」 「深度儀仝款一直無訊號。」 「水面有海帶，水淺。二副，請共船紡向東，踅過頭前的環礁。水手長，你指揮所有的水手，嘛共主帆佮前帆配合轉向。」船長按呢喝。一時間，甲板的氣氛緊張起來，水手開始喝咻、出力揪帆索，跤步聲佇甲板頂懸來來去去。船開始轉向矣，毋過敢若因為海流，船身小可攲正爿，敢若隨時會反過仝款。帆當咧轉向的時，船桅嘛嘎嘎叫。",
    "paragraph_id": 108
  },
  {
    "title": "幻影號的奇航",
    "author": "胡長松",
    "text": "這个時陣，佇船尾甲板，有另外一陣人喝咻起來，其中有船客，嘛有幾个船員佇遐。「倚來矣！遐紅火！這馬倚來矣！」 我佮麗雲、文野辰雄聽著聲，做伙傱過船尾看。一開始閣看袂明，毋過，因為怹倚近的速度真緊，過一時仔，怹就來佇幻影號後壁大約二、三海浬的海面。竟然是一列武裝漁船，尾甲板頂懸的人看著這个情形，攏大聲喝咻起來，嘛有部份的人越那叫，越那逃對船頭的方向，袂輸是規船的人攏鬧動起來。「武裝人員就位！",
    "paragraph_id": 109
  },
  {
    "title": "幻影號的奇航",
    "author": "胡長松",
    "text": "」船長按呢喝：「所有的遊客離開甲板、入去船艙！」 就佇這个時陣，對彼列武裝漁船的方向，達達達的銃聲佇海面響起來，銃子彈佇金屬的船殼pìn-piáng叫，閣有「殺──殺殺──」的兵仔喝聲。這時，本底平平的大海竟然雄雄對武裝漁船的方向趑過，親像一个海的山谷，大湧拍佇阮的船舷，然後共海面的海魚屍體絞做一个紅色的捲漩，吸對彼列漁船過。",
    "paragraph_id": 110
  },
  {
    "title": "幻影號的奇航",
    "author": "胡長松",
    "text": "幻影號的船身，搖搖顯顯就敢若欲定落來晉前的干轆，我嘛綴眾人哀叫，感覺船欲反去矣。船底機械的聲真食力，親像嘛咧哀叫。「莫驚！彈銃回擊！」黑田船長大聲喝咻。就佇幻影號的第二層甲板，保全機銃的聲達達達振動規隻船，銃煙親像大霧共阮頭前的海面崁咧。達達達、達達達，雙方面銃子閣拍一站。達達達、達達達。連鞭，海湧對面漁船的槍聲恬落來矣，「殺──殺殺──」的兵仔喝聲嘛無去矣。",
    "paragraph_id": 111
  },
  {
    "title": "幻影號的奇航",
    "author": "胡長松",
    "text": "銃煙散去了後，彼排紅火的漁船已經失去影跡。「遐船咧？」 阮逐个人攏驚甲面色白死殺。回魂轉來了後，有人看著船尾附近的海面，有一塊柴枋對霧裡漂過來，頂面敢若有一个人的形影。伊的衫破糊糊，昏倒佇遐袂振袂動。「放小船落去，共彼个人救起來！」黑田船長用伊一向鎮定的聲調按呢講。就佇船長話拄講了的時陣，愈駛愈慢的幻影號雄雄大力顫一下，停落來。「船敢是有挵著物件？」船長對無線電講。",
    "paragraph_id": 112
  },
  {
    "title": "幻影號的奇航",
    "author": "胡長松",
    "text": "「毋是，毋過船底的車葉仔雄雄定去矣。」 「共車鐘拍入停車！先落碇！」船長喝。「是！遵命！停車！」無線電內面，二副的聲透露緊張。5 最後，幻影號因為故障，只好落碇Ω環礁的附近海面。日出矣。霧佇日出了後真緊就散去。我看對舷窗外口的海面，拄好是藍色的海湧拍佇環礁的海蝕崖，真平靜，按怎嘛看袂出日出前的彼場鬧動。",
    "paragraph_id": 113
  },
  {
    "title": "幻影號的奇航",
    "author": "胡長松",
    "text": "礁石的陸地長度大約是三、四公里，伊圍出一个Ω形，Ω的開口向南，大約半公里闊，有礁石的白色沙埔後壁是海蝕崖，海蝕崖看起來真懸，美麗的白色湧泡予伊看起來愈懸，遠遠看，海岸親像蟳仔管伸來，中央圍出一片內海。環礁本身敢若是一塊綠色手環，毋過對船頂，看袂出石崖後壁是啥物。佇海面佮礁石之間，白色烏喙的海鳥規群咧飛踅。日光下的海流豐沛。Ω環礁附近，真濟海鳥咧飛踅。",
    "paragraph_id": 114
  },
  {
    "title": "幻影號的奇航",
    "author": "胡長松",
    "text": "我發現這片海域毋是干焦一个島，佇四圍的海面，除了Ω環礁，嘛有幾落个小島，其實會使講是一个群島。島附近，有大大細細的珊瑚礁對海裡伸出來，看起來確實是危險的航道。因為對外通訊攏斷，若照文野辰雄的解說，就算岸頂的人知影阮失去通訊，怹可能嘛揣袂到這个神祕的海域來。船頂的旅客，當然已經必需要面對這个意外。",
    "paragraph_id": 115
  },
  {
    "title": "幻影號的奇航",
    "author": "胡長松",
    "text": "代先的時無人會使接受，有一部分的船客用受氣閣威脅的口氣對船員講話，尤其是一大群船客真歹聲嗽，怹喝聲，講一上岸就欲共船公司告到倒，怹甚至闖去到駕駛台鬧，講怹欲接管這隻船。怹講，怹攏是有頭有面的人，袂使接受這隻船按呢對待怹。黑田船長透過各種語言翻譯，誠懇解說講這純粹是意外，伊嘛當leh想辦法解決，若共船員押起來對代誌並無幫贊，而且怹可能會觸犯國際海事法規，予人認定劫船。",
    "paragraph_id": 116
  },
  {
    "title": "幻影號的奇航",
    "author": "胡長松",
    "text": "怹一聽著「劫船」二字，就退勼轉去，開始用怨恨的聲調詈罵這隻船予怹的命運。船長佇大餐廳召開一場公開的說明會對所有的人解說狀況，伊講：「因為猶毋知的意外的原因，咱的船有偏離原底的航線，可能愛慢幾工入港，非常歹勢。毋過，身為幻影號的船長，我佮每一个船員攏用性命向各位保証，阮會共逐家平安送到港口。",
    "paragraph_id": 117
  },
  {
    "title": "幻影號的奇航",
    "author": "胡長松",
    "text": "佳哉，目前幻影號頂懸的食物佮水攏猶非常充足，船本身除了通訊、車葉仔佮柴油機的傳動有小可損著，基本的發電設備並無問題，餐廳、筊場佮其他娛樂設施佇暫停一站了後，已經會使重新開放。」 船長對逐个人保証，佇上短的時間內就會共車葉仔佮機械修理好勢、平安起程，閣以伊所理解，照例，這逝的旅費該當會使退費，伊希望逐家用平安的心情支持每一位船員。「若運氣較好，岸頂的人該當已經發現咱失聯，甚至可能會閣較早揣著咱。",
    "paragraph_id": 118
  },
  {
    "title": "幻影號的奇航",
    "author": "胡長松",
    "text": "佇這晉前，我用船長的身份保證逐家的安全。」 所有旅客聽著按呢，沓沓仔平靜，連本底幾位較歹聲嗽的旅客嘛沓沓恬落來。案件筆記3：猴忠仔的好牽手秀眉的反應 〈美佮恩典彩妝講座筆記：悲傷的人應該按怎畫妝？〉    （劉秀眉講師回答學員的問題） 彩妝是咱無聲的話語，當然佇無仝的情境愛有無仝的表情，彼就親像春夏秋冬四季愛有無仝的穿衫仝款。",
    "paragraph_id": 119
  },
  {
    "title": "幻影號的奇航",
    "author": "胡長松",
    "text": "針對悲傷的人，咱愛予伊的面有一款感情的深度，毋過愛注意幼路的層次，袂使傷過強烈，予人感覺假仙、格樣。簡單講，愛遵守自然無痕的藝術原則。嘛愛注重平衡，過頭悲傷的色水會予人絕望，毋過一个好的彩妝師並毋是欲予人絕望，所以應該佇絕望內底，共悲傷的面添加一款堅強的暗示。風格頂懸傾向柔美毋是豔麗，嘛愛共會顯出歡喜的線條崁掉，比如目眉尾佮目尾的線條，愛注意毋通挑懸。",
    "paragraph_id": 120
  },
  {
    "title": "幻影號的奇航",
    "author": "胡長松",
    "text": "當然袂使使用任何蜜粉佮唇蜜，毋過淡薄仔珍珠光的金粉是會當的。嘛愛避免冷色的妝彩，以免悲劇性傷過突出。上好是用暖色的妝彩，予看著伊的人，佇悲傷之中得著一種溫柔的安慰。溫柔的悲傷感來自目睭。建議佇規个目箍佮頂目睭皮，先用芳草色的眼影做底，紲落佇目箍的四周圍，輕輕仔抹一層酒紅色有珍珠光的眼影，了後集中佇目頭的所在，毋是用抹的，是用點的，點一寡金色的珠光金粉來暗示目屎，嘛會有一種堅強的精神。",
    "paragraph_id": 121
  },
  {
    "title": "幻影號的奇航",
    "author": "胡長松",
    "text": "另外會使佇下目睭皮中央的位置，嘛點一寡按呢的金粉。愛特別注意適量。最後用深咖啡色的眼線筆來畫眼線。愛注意，眼線應該共目睭毛之間的空縫補滿，共眼線畫佇目睭毛的毛頭的所在，目尾的線條輕輕仔勾出水平。另外一个重點是喙唇。當然袂使用大紅色緻的胭脂。彩度傷懸的其他色緻嘛愛避免。建議用柔色的胭脂。比如有淡薄仔潤澤感的米色胭脂，會予悲傷的人一種端麗的美感。",
    "paragraph_id": 122
  },
  {
    "title": "幻影號的奇航",
    "author": "胡長松",
    "text": "彼个端麗的美感，是支持悲傷者向前的動力，另外，嘛會予伊身邊的人對伊有尊重佮憐憫的心意。* 秀眉怹厝邊花雀姊仔捌佮秀眉做伙去過怹教會，所以當伊看著猴忠仔的代誌，頭一个就傱去共秀眉通知。彼時，秀眉當佇教會主堂的台頂佮詩班做伙練唱彼首〈脫出罪惡烏暗的交界〉。花雀姊仔一到主堂門口，就對怹喝一聲：「秀眉啊！代誌毋好矣！」怹的歌聲就停落來。",
    "paragraph_id": 123
  },
  {
    "title": "幻影號的奇航",
    "author": "胡長松",
    "text": "花雀姊仔凡事雜插，嘛心胸開闊，佇庄仔頭，伊算是少數願意綴秀眉行入教堂閣袂驚王爺公受氣的查某人。有一段時間，秀眉受教會委託，佇禮拜六下晡開辦一季的【美佮恩典彩妝講座】，教社區的姊妹仔按怎畫妝，伊招花雀姊仔，花雀姊仔一下就應好。",
    "paragraph_id": 124
  },
  {
    "title": "幻影號的奇航",
    "author": "胡長松",
    "text": "花雀姊仔的面是彼款梨仔型的面，伊的牙槽骨較闊，秀眉有共伊講，彼款面形愛注意牙槽骨附近的喙䫌，會使拍較深色的粉底來予面看得較瘦，袂傷膨皮，嘛會當予伊傷過集中的兩蕊目睭看得較輕鬆自在。毋過彼工花雀姊仔無按呢畫妝。因為是庄頭辦桌的大場面，伊猶是共規个面拍白色的水粉拍甲白皙皙，閣佇喙䫌腮用腮紅抹甲紅吱吱。",
    "paragraph_id": 125
  },
  {
    "title": "幻影號的奇航",
    "author": "胡長松",
    "text": "伊大嚨喉空，三句做二句共猴忠仔按怎倒落的代誌講予怹聽（毋過伊無特別講彼个叫做Rebecca的妖精按怎用伊的手骨去捶猴忠仔的胸坎彼段），秀眉一聽，急甲目屎就隨輦落來，毋過伊無哭出聲。怹才拄行出教會的門，就搪著另外一个厝邊走來共怹講，猴忠仔已經予救護車送對病院去矣。花雀姊仔心肝好，叫一台計程車，陪伊趕去病院。猴忠仔放浪是放浪，佇秀眉面前，伊完全是一位護花使者。",
    "paragraph_id": 126
  },
  {
    "title": "幻影號的奇航",
    "author": "胡長松",
    "text": "伊就親像結婚前答應秀眉的仝款，毋捌干涉過秀眉的教會生活──對這點，猴忠仔怹老爸郭金福就對猴忠仔無誠滿意，毋過猴忠仔講伊欲佮秀眉做一世人翁某，當然嘛愛接受秀眉的信仰。這句共怹老爸氣甲血壓衝到百九。後來郭金福只好去責備秀眉怹老爸永順伯仔，罵伊查某囝教無好。毋過永順伯仔嘛講伊的查某囝就是這點講攏袂聽，假使怹若無法度接受，親事嘛只好準煞無勉強；伊閣講畢竟，伊的查某囝秀眉是庄仔頭上媠的查某囡仔。",
    "paragraph_id": 127
  },
  {
    "title": "幻影號的奇航",
    "author": "胡長松",
    "text": "郭金福轉去了後看猴忠仔愛秀眉愛甲慘死，就無閣講話──所以，庄仔頭通人知，猴忠仔雖然是烏狗一隻，毋過伊對秀眉是惜命命的。「哎呀！哪會發生這款代誌！」佇計程車頂，花雀姊仔按呢講：「猴忠仔放浪是放浪，毋過內圍庄通人知，伊心肝好。我看妳先莫煩惱啦！妳的神明嘛會疼好人！」怹一坐上計程車，秀眉就共花雀姊仔的手蹄仔搦絚絚。伊想起猴忠仔，就佇心內喝：主啊！請你憐憫伊！",
    "paragraph_id": 128
  },
  {
    "title": "幻影號的奇航",
    "author": "胡長松",
    "text": "秀眉閣會記彼工，猴忠仔共伊講，為著這遍割香的代誌，伊的心肝頭逐日糟糟齪齪，毋知是按怎。猴忠仔共秀眉講，伊已經幾落暝佇夢中看著兩尾蛇，一尾是紅色的金鱗蛇，一尾是烏色的。攏親像跤腿遐爾粗。彼尾紅色的金鱗蛇非常的媠，金光閃閃，閣有萬丈的邪氣。彼尾烏色的，匿佇暗暗的所在，不時吐舌，用劍光目咧看伊。伊身邊的人攏講伊會搪著災厄，只是各種步數攏用過矣，猶是無人有辦法治。",
    "paragraph_id": 129
  },
  {
    "title": "幻影號的奇航",
    "author": "胡長松",
    "text": "秀眉就共猴忠仔講：「這是幾日前我佇傳道遐聽著的。聖經講，咱人因為家己過去的罪過，原底是死的，彼時，咱佇罪惡當中生活，綴這个時代潮流行，嘛服從空中掌權的邪靈，就是服從現此時佇悖逆的人身軀運行的靈。咱逐家過去攏佮怹鬥陣，逞乘肉體的私慾，照肉體佮心意所愛的去做；所以咱佮逐家仝款，從出世就予神受氣。毋過神憐憫咱，因為伊對咱的疼，就當咱因為過犯死的時，予咱佮基督做伙閣活起來。咱得救是倚靠恩典，藉信心得救。",
    "paragraph_id": 130
  },
  {
    "title": "幻影號的奇航",
    "author": "胡長松",
    "text": "這段你聽看覓，感覺按怎？」 想袂到，猴忠仔這个放浪囝竟然會應講：「嗯，我感覺袂䆀。」 「袂䆀？」伊的反應顛倒予秀眉驚一趒。「毋過，妳的神敢會使替我共夢裡彼隻紅色的金鱗蛇斬死？我會按呢問，是因為妳不時咧臭彈，講妳的神偌厲害拄偌厲害。」 「這，我愛問傳道看覓。」秀眉按呢講。「若斬會死，我就綴妳去教堂看覓咧。」 「這是你講的哦！」 「當然是我講的。我阿忠當時捌講話無算話？",
    "paragraph_id": 131
  },
  {
    "title": "幻影號的奇航",
    "author": "胡長松",
    "text": "毋過，彼隻紅金蛇嘛愛先斬死才會當！」 「阿忠，我真煩惱呢！我看這遍怹欲割香的代誌，我看你莫插手較好。」 「妳毋捌啦！無彼號代誌！我阿忠無插，啥人欲插？啥人有資格去插？」 「若王爺廟一定愛插，上無，皇武宮遐你莫閣去矣！」 「哎呀，我這个媠某啊！也皇武宮是閣惹著妳矣？」 皇武宮是另外一群少年仔咧聚集的私佛仔壇，是遐的角頭兄弟的生理事業「善心葬儀社」所拱的壇，就起佇「善心葬儀社」隔壁。",
    "paragraph_id": 132
  },
  {
    "title": "幻影號的奇航",
    "author": "胡長松",
    "text": "皇武宮有車鼓陣，嘛有八家將陣頭，彼幾工因為地方大廟王爺廟欲割香，嘛綴咧鬧熱，逐暝攏叫一棚路邊放電影的來扮仙，一大群少年家暝日佇遐出入。猴忠仔嘛不時佇遐行踏。「你敢無看著皇武宮外口的彼排烏旗仔，頂懸畫的敢毋是紅金蛇？我逐遍經過遐，頭殼攏楞甲！」 「著呢！我哪會無注意著！」 「所以我勸你較莫去咧！」 「好，按呢就較莫去咧。其實我這站嘛佮皇武宮有無歡喜。」 「為啥物無歡喜？」 「唉呀！",
    "paragraph_id": 133
  },
  {
    "title": "幻影號的奇航",
    "author": "胡長松",
    "text": "恁查某人無需要知啦！」 「哪會無需要？假使我若愛閃避啥物咧？」 「妳哪會需要閃避啥物？妳毋是講，妳的神就是天地上大的上帝公，妳啥物攏毋驚？」 「我毋是咧講彼。」 「無是咧講啥？」 「等你共我講『恁查某人無需要知』的是啥，我就共你講我心內想啥。」 「Hóo！我的媠某啊！」 佇趕赴病院的計程車頂，猴忠仔的牽手秀眉頭殼內所想的，就是這件代誌。第四章    時間的吸石 1 這是麗雲佇大廳的合作演出。",
    "paragraph_id": 134
  },
  {
    "title": "幻影號的奇航",
    "author": "胡長松",
    "text": "伊穿一軀紫色薄紗紩金線的演出服，抱月琴，畫厚妝，點紅艷的胭脂。伊用南管雅樂的優雅儀態撥弦，毋過卻唱出凄涼閣親像有憤怒的歌聲。伊的喉韻閣較接近伊身邊彼枝三味線急狂袂輸行軍的伴奏。對伊的朱紅喙唇吐出按呢的詩歌： 舊年戰，打狗道，今年戰，香江源。洗兵太平洋上波，放箭東海湧中奔。萬里長征戰，三軍盡衰老。紅奴殺為耕，唯見白骨田。前皇起城備海襲，今朝猶有烽火昇。烽火昇袂止，征戰無了時。",
    "paragraph_id": 135
  },
  {
    "title": "幻影號的奇航",
    "author": "胡長松",
    "text": "野戰格鬥死，敗馬哀鳴向天悲。烏鳶啄人腸，銜飛上掛枯樹枝。士卒塗草莽，漢將空爾為。「唉呦，真不得了，怎麼這樂府詩還能這樣唱啊！」 一个穿紅旗袍妖嬌豐滿的查某人坐佇我的頭前，拄好祀佇彼塊有畫日本美女佮貓仔的屏枋邊仔，形成一个誠大的對比。伊咧講話的時，邊仔一个敢若烏鴉仝款的少年家直直頕頭。「可不是。找這種貨色，便宜點吧！這些死日本鬼子，就是窮酸一點，比我們在九龍塘的雞店裡聽的還不如。」 「嘖嘖嘖！",
    "paragraph_id": 136
  },
  {
    "title": "幻影號的奇航",
    "author": "胡長松",
    "text": "你這小子！瞧你跩得，還怕人家認不出你？」 我坐倚過，想欲佮怹加減講二句，怹煞起身，斡咧隨行出去。我佇餐廳小可觀察，果然船頂的旅客以台灣人為主，真濟佮我相像，是佇打狗上船的。食一寡物件了，文野辰雄毋知當時嘛來佇遮，伊佇我的身邊坐落來。伊開喙：「你想欲知影日本古冊《寬永懺悔錄》的代誌？」 「是。敢講，毋是你揣我來的？」 「喔，確實，所以我當欲共你解說。",
    "paragraph_id": 137
  },
  {
    "title": "幻影號的奇航",
    "author": "胡長松",
    "text": "彼本《寬永懺悔錄》是長崎出島的荷蘭商館的一个下跤手人濱田野二郎所寫的回憶錄，伊經歷過寬永年間的島原之亂，見證過彼个年代信仰基督的人按怎予人迫害，所以才會共冊號做『懺悔錄』……」 根據文野辰雄的講法，彼本回憶錄，是對寬永年間一直寫到元錄年間的代誌。雖然辰雄嘛無讀過正本，毋過根據其他史冊對《寬永懺悔錄》的引用，伊推測，作者毋但對彼个時代有真實的經歷，閣對高砂國（台灣）的代誌有一定的瞭解。",
    "paragraph_id": 138
  },
  {
    "title": "幻影號的奇航",
    "author": "胡長松",
    "text": "比如講，有一本史冊，引用著野二郎寫著新港社的頭人Lika佮濱田彌兵衛的名。另外，《幻影原城戰考》內面嘛有講著「濱田野二郎略諳荷語，遂被一揆軍派之與荷船斡談」的字句。根據文野辰雄的研究佮推論，《寬永懺悔錄》的作者濱田野二郎，應該是佇濱田彌兵衛事件的時，綴新港社的頭人Lika去到日本討救兵的新港社人的其中一个。",
    "paragraph_id": 139
  },
  {
    "title": "幻影號的奇航",
    "author": "胡長松",
    "text": "伊無綴Lika轉來台灣，顛倒出現佇島原之亂的原城反軍，因為啥物原因逃過一劫，後來就一直佇長崎的荷蘭商館做代誌。佇日本的正保年間，揆一擔任出島荷蘭商館館長的期間，作者嘛捌佮揆一討論過高砂國的代誌。",
    "paragraph_id": 140
  },
  {
    "title": "幻影號的奇航",
    "author": "胡長松",
    "text": "後來，揆一調任台灣長官，怹之間閣有通批，佇其他史冊的引用有講著遮的批信，毋過對批信本身的內容引用無濟，這是現代史家對《寬永懺悔錄》上介趣味的部份之一，尤其佇1661年的寬文年間鄭成功圍城的時，作者野二郎有講著揆一寫批來出島討救兵，甚至有講著「高砂國住民的心聲」按呢的字句，遮的批信的原始內容聽講有附佇《寬永懺悔錄》，這个部份有相當懸的價值，需要直接讀《寬永懺悔錄》才會使瞭解。",
    "paragraph_id": 141
  },
  {
    "title": "幻影號的奇航",
    "author": "胡長松",
    "text": "總講，彼時陣佇荷蘭人佮日本人的目下，鄭成功只是一个大海賊，揆一捌講過，伊毋是干焦為著荷蘭人的利益去對抗鄭成功，閣因為伊毋願目睭金金看台灣所有人的性命落入鄭成功這个酷刑的海賊手裡。",
    "paragraph_id": 142
  },
  {
    "title": "幻影號的奇航",
    "author": "胡長松",
    "text": "若用「高砂國住民的心聲」的名義，甚至連日本都有理由派兵對付鄭成功，毋過彼時，顯然遐的批信並無受著日本人注意，抑是講，彼時的日本，堅持鎖國政策無意願出兵──這是一个謎──毋過就算按呢，這猶是有現代國際史觀的特殊意義……若毋是鄭成功佮鄭經佔領台灣，大清帝國對台灣可能完全無興趣，台灣的歷史發展可能會是完全無仝款的結果。「既然按呢，你敢有想過欲去揣這本冊來讀？」 「當然有矣。",
    "paragraph_id": 143
  },
  {
    "title": "幻影號的奇航",
    "author": "胡長松",
    "text": "毋過，親像嘛有另外的極端勢力毋願這本冊出現予人揣著。5年前，這本冊捌出現佇日本的古冊拍賣市場，毋過隨就發生一寡代誌，然後閣離奇消失去，有一寡陰謀，嘛有人講是咒讖抑是陷阱。這回閣出現，台灣佮日本的歷史學界攏真細膩……」 「莫怪……」我看文野辰雄，伊的表情敢若有刁故意掩崁啥物無講。",
    "paragraph_id": 144
  },
  {
    "title": "幻影號的奇航",
    "author": "胡長松",
    "text": "我問伊：「你講著陰謀，敢講怹嘛有對付你……」 「彼是一个叫做『赤天朝縱隊』的國際極端組織，佇文藝界的名叫做『紅劍』，佮台灣的誠濟組織系統嘛有合作。」 伊壓低聲調講：「按呢，你敢會想欲去插這本冊的代誌？」 「我已經插矣。」 「聽講你佇台灣本身嘛有搪著一个案件。」 「確實。我來的目的，有一半是為著我的小學同窗猴忠仔佮彼个『總書記』有關的案件。」我按呢講。「『總書記』？",
    "paragraph_id": 145
  },
  {
    "title": "幻影號的奇航",
    "author": "胡長松",
    "text": "」 「喔，我另外一个小學同學，名叫楊鳴風。『總書記』是阮五年的時，伊家己封的。麗雲嘛知影這个人。」 2 「關係這个『總書記』封號的起頭因由，愛追溯去到阮國校五年的春天郊遊彼工。」 彼工，拄好蘇聯總書記戈巴契夫上台。新聞報誠大，所以連阮坐佇遊覽車頂懸都聽著la-jih-ooh咧播。雖然阮聽過總書記，毋過總書記是啥物？大家敢若捌閣敢若毋捌。",
    "paragraph_id": 146
  },
  {
    "title": "幻影號的奇航",
    "author": "胡長松",
    "text": "這時陣，阮這个小隊有一个蹛佇眷村、面容熟骨焦肘的楊鳴風說話矣：「總書記就是…」 想袂到，伊竟然提出一張紙，共蘇聯共產黨黨政軍的組織圖畫出來矣。這是總書記、副總書記、某某委員會委員長、某某政委，這是國家總理、政治局秘書長、國防部長、情報局長……等等等（其實嘛是亂講一回）。結局，大家因為好賢，一路就開始越那遊覽越那搬這齣「共產黨」的囡仔戲矣。",
    "paragraph_id": 147
  },
  {
    "title": "幻影號的奇航",
    "author": "胡長松",
    "text": "自按呢，楊鳴風當然就是總書記啦，小隊內面的逐个人攏參加矣，逐个人予總書記分派一个職務，號一个啥物「長」的。紲落，就出現按呢的對話：「報告總書記，美國怎樣怎樣，我們是不是要派兵攻打美國？」「情報局長！你覺得呢？有相關情報嗎？」「報告總書記，我們從北約的情報網攔截到不利的消息，美國的洲際飛彈可能隨時會發射！」「所以呢？國防部長？」「報告總書記！我軍有米格幾架，可以隨時起飛。」「那海軍呢？海軍總司令？",
    "paragraph_id": 148
  },
  {
    "title": "幻影號的奇航",
    "author": "胡長松",
    "text": "」「報告總書記！海軍的航母已經在海森威港待命！」「好！那全軍聽令！即刻發動攻擊！開戰！」所有的人攏對總書記喝：「遵命！」 「我現在宣佈，我們的基地組織，正式成立！」 「人攏講佇國校，五年的上帝公，六年的閻羅王。阮的「基地」就按呢成立矣。」 基地組織的活動差不多佔去阮五年下學期到六年的下課時間。",
    "paragraph_id": 149
  },
  {
    "title": "幻影號的奇航",
    "author": "胡長松",
    "text": "先加入的當然職位較懸，本底無參加的，一方面覺得予阮排斥佇箍仔外真無聊，一方面因為好賢，嘛沓沓加入矣，而且甘願佇某某長下底做下跤手。組織的命令體系真嚴，而且參加的人攏耍甲真認真，尤其嚴格實施「保密防諜」，愛嚴防敵人破壞「我們基地的堡壘」，閣愛隨時共「封建剝削資本主義走狗」叫出來檢討。「總書記」楊鳴風時常激一个威嚴的面，袂愛笑，毋過伊笑的時真親切，有時會佇眾人面前對我講：「你真了不起！",
    "paragraph_id": 150
  },
  {
    "title": "幻影號的奇航",
    "author": "胡長松",
    "text": "」這个時陣，我就會感覺真歡喜，感覺伊講的話是聖旨。閣過無偌久，一波閣一波的「鬥爭」就開始矣，主要是對付「非基地分子」佮「封建階級」。一切攏是對收集情報開始，比喻：某物人放學無直接轉去、去佗位，某物人偷挽人的蠶仔葉，某物人抄別人的數學作業，抑是某物人偷偷佮意啥物人，等等。伊講：「『基地』的榮譽，就是你我每個人的榮譽！我們寧可失去一切，也不要因為失敗而被歷史唾棄！",
    "paragraph_id": 151
  },
  {
    "title": "幻影號的奇航",
    "author": "胡長松",
    "text": "」紲落伊時常會講：「副主席，請為我們複述一次。」當我共伊的話重講一遍，伊就講：「吳昭陽，優秀的副主席，他就是我們每個人的榜樣。」按呢，基地內底的逐个人攏沓沓認為「總書記」講的話是真實有力的，已經毋是滾耍笑的𨑨迌話囉。「總講一句，情報就是鬥爭。」我閣明明會記得伊按呢講過。佇一遍閣一遍的鬥爭之後，就是新的成員的加入，若無，就是新的敵人「死亡」。麗雲的小弟涂建龍，阮同窗攏叫伊「塗龍」。",
    "paragraph_id": 152
  },
  {
    "title": "幻影號的奇航",
    "author": "胡長松",
    "text": "塗龍，就是彼个「總書記」的「敵人」。伊自頭就毋加入「基地」組織。伊的面四正四正，伊用不服的口氣講：「我才毋是伊的奴才咧！」 「『總書記』楊鳴風聽伊按呢講，就特別共伊點油做記號，宣布伊並毋是『阮這國的』，命令阮袂使佮伊鬥陣。自按呢，伊就時常是孤鳥一隻，一个人食便當，一个人來學校；放學的時，嘛是一个人行轉去厝。」 3 我共文野辰雄講：「一直到2月日後，第二个予『基地』趕出來的人，就是我。",
    "paragraph_id": 153
  },
  {
    "title": "幻影號的奇航",
    "author": "胡長松",
    "text": "」 彼日，「總書記」佇「基地」的「全體人民大會」宣佈，講我是可惡的「封建剝削資本主義者」的走狗。「總書記」閣宣布，三日內我必需要交出寸尺「500仙」的尪仔仙一仙表示我的懺悔，若無，伊就欲召開「紀律委員會」。當然我必需要出席，然後接受「審判」，真有可能，我會失去「人民委員會副主席」的身份。伊共「審判」這兩字講甲親像阮查某祖夯的彼支鐵槌遐重。",
    "paragraph_id": 154
  },
  {
    "title": "幻影號的奇航",
    "author": "胡長松",
    "text": "「總書記」徛佇予阮稱呼「基地」的樹跤一塊大石頂，雙手插胳，我徛佇石頭邊仔，「審判」兩字出喙的時，伊的肩胛頭振動二下，所有的人攏斡頭，用同情的眼神看我。",
    "paragraph_id": 155
  },
  {
    "title": "幻影號的奇航",
    "author": "胡長松",
    "text": "我彼仙「500仙」的尪仔仙，「總書記」捌看過，手婆遐大，是七彩的子龍騎馬救阿斗的尪仔仙，透明塑膠做的，頂面漆白色、紅色、烏色、黃色、金色、銀色佮青色等等，子龍徛佇伊的戰馬，共阿斗揹佇胸前，一手揪馬索，一手夯長槍，佇子龍的銀色戰袍部位特別幼路，敢若當予風吹過，顯出一代戰神的架勢。伊的目睭嘛刻甲真有神，足濟人攏講，彼仙子龍的眼神敢若欲佮伊的長槍做伙刺過來仝款。怹攏伸手欲借看，當然我毋借怹。",
    "paragraph_id": 156
  },
  {
    "title": "幻影號的奇航",
    "author": "胡長松",
    "text": "我閣會記，彼時伸手的人嘛包括「總書記」，佇我拒絕了後，伊變一个面，親像真袂爽，毋過真緊就共伊的袂爽崁落來，換一个無所謂的口氣。伊講伊認為彼仙子龍嘛無啥物稀奇，伊家己彼仙「3000仙」的關公猶閣較媠。彼是關公騎赤兔馬的尪仔仙，有一个囡仔面的大細，提佇手裡秤，沉沉沉，關公的烏喙鬚真長，紅色的戰袍發金，逐个人攏認為，無可能有人會使揣著比彼仙尪仔仙閣較大閣較媠的尪仔仙矣。",
    "paragraph_id": 157
  },
  {
    "title": "幻影號的奇航",
    "author": "胡長松",
    "text": "只是，「總書記」可能嘛佮意彼仙子龍的尪仔仙，我按呢想。毋過，彼仙子龍是我用一套「清明上河圖」的郵票佮首日封去佮人換來的。我感覺真懊惱。「全體人民大會」是放學了後佇「基地」召開，佇已經拆掉的眷村「鼓貿新村」的石頭堆之中，是一个防空壕邊仔的樹仔跤。幾年後，遮會成做打狗上懸佮上大片的國民住宅，毋過這个時陣，是坱埃、土砂、碎磚仔角、半崩的壁、佮毀棄的各種家具、電器、家私等等。",
    "paragraph_id": 158
  },
  {
    "title": "幻影號的奇航",
    "author": "胡長松",
    "text": "包括「總書記」怹兜在內的人攏先搬去「鼓貿新村」對面的「新鋒國宅」徛矣，也「新鋒國宅」是對阮兜這爿的田洋邊起的，應當講，阮兜佇田的這爿，學校佮眷村佇田的彼爿。阮學校有一半的人是佇田中央大漢的囡仔，也另外一半，是眷村的囡仔。",
    "paragraph_id": 159
  },
  {
    "title": "幻影號的奇航",
    "author": "胡長松",
    "text": "我是到中年級才知影，原來無仝眷村出來的囡仔，衫仔褲的清氣性嘛無仝，山跤彼爿的「自強新村」，逐間厝攏大大間，有埕咧種花種樹，嘛有牆，牆頂有鐵釘仔佮玻璃，怹遐的囡仔衫褲清氣，也山北爿較倚桃仔園的「立志新村」，怹的衫褲上癩哥。我的查某祖捌共我講，桃仔園邊仔這馬出竹雞，叫我較莫倚近咧。我後來去怹遐，發現「立志新村」的厝閣狹閣篋，嘛無圍牆，怹的囡仔攏佇巷仔底走相逐，其實嘛佮阮佇販厝的亭仔跤走相逐差不多。",
    "paragraph_id": 160
  },
  {
    "title": "幻影號的奇航",
    "author": "胡長松",
    "text": "「鼓貿新村」佮「新鋒國宅」的囡仔，氣質就佇兩者之間，無親像「自強新村」遐斯文，嘛無親像「立志新村」遐呢野，所以我時常佮怹耍做伙。阮兜佇新造的九裕路邊是一間兩樓懸有亭仔跤的透天厝，這間透天厝起佇阮兜的三合院紅瓦舊厝對面，中央隔芋仔園。幾落冬了後，芋仔園予阮老爸怹講的賊仔政府徵收坉平去，成做闊闊的九裕路的其中一節。因為路較路尾造，路並阮的厝懸，見若落雨，路裡的雨水就洩入來亭仔跤。",
    "paragraph_id": 161
  },
  {
    "title": "幻影號的奇航",
    "author": "胡長松",
    "text": "閣長閣闊的九裕路干焦佇曝粟仔的時好用，金黃的粟仔直接就佇路邊曝，毋免佇舊厝的埕佮眾親族相爭。九裕路無啥物車，中央有安全島，安全島頂懸種三四排羊蹄甲，春天過年了會開花，成做白色、粉紅佮紫色的花海。阮兜四代人彼時攏蹛佇這間透天厝，大口灶三頓做伙食，阮爸母佮阮幾个囡仔掙佇一間用松梧柴拍總舖眠床的房間，規家伙仔睏佇仝彼頂總舖眠床頂懸。",
    "paragraph_id": 162
  },
  {
    "title": "幻影號的奇航",
    "author": "胡長松",
    "text": "佇透天厝的邊仔本底是一塊果子園，用紅磚仔牆圍咧，查埔祖佇遐種紅肉的土菝仔。彼種liám菝仔芳是芳，毋過細粒無肉，未曾黃就予鳥仔食了了，阮老爸講阮查埔祖心肝好，毋甘喊鳥，看無收成，路尾共菝仔剉起來，佇紅牆仔邊搭雞稠，閣用柴搭幾落間倉庫，其中一間專門囥阮查某祖佇日本時代去打狗山剉的火柴。阮查某祖伊時常共我講伊為著剉柴予日本兵仔掠去關的故事。",
    "paragraph_id": 163
  },
  {
    "title": "幻影號的奇航",
    "author": "胡長松",
    "text": "本底是講關一暝就放轉來，閣來講是關三暝三日，閣來，講伊予日本兵關佇磅空七七四十九工，愈講愈譀，橫直，遐火柴本底囤佇對面舊厝的柴間，阮查某祖毋甘燃，路尾閣規个徙來新造的柴間。遐火柴，到阮查某祖死的時嘛攏無啥物燃著，干焦伊的孫仔嫁娶的時有提一寡來燃灶燖雞，平時攏鎖佇園仔的柴間仔，是伊的好寶，無人會使數想…… 「我想起彼日離開『全體人民大會』彼塊臭石荒的拋荒埔已經是暗頭仔矣。",
    "paragraph_id": 164
  },
  {
    "title": "幻影號的奇航",
    "author": "胡長松",
    "text": "」 我佇彼條新開的大路行，經過彼抱「新鋒國宅」，倒手爿就是稻仔、蓮藕佮菱角的田洋，田洋的中央有鐵枝路橫橫穿過，鐵枝路閣過就是內圍埤的埤地，也內圍埤的四圍嘛是田，阮兜的稻田就佇其中。佇彼片田洋的西爿佮打狗山之間就是內圍社的舊庄頭，阮老爸講，早前阮兜是社頭仔上近埤的一間厝，若搪著大雨，埤滿墘，水攏溢過田裡，怹攏透雨旋去田裡掠大魚，彼埤是水利會管的，所以大魚嘛是水利會的。",
    "paragraph_id": 165
  },
  {
    "title": "幻影號的奇航",
    "author": "胡長松",
    "text": "大魚干焦佇落雨天會自然變做內圍的囡仔的。彼時阮兜門口的芋仔園閣佇咧，尾手，芋仔園予阮老爸怹講的賊仔政府徵收去，成做車咧行的九裕路；嘛是佇彼个時陣，阮兜後壁佮埤之間才開始起造新的販厝。新販厝攏總有三弄，攏平平三樓懸。除了販厝竟然嘛有幾間別莊。阮查某祖講，袂少人就是彼時陣才搬來佮阮做厝邊的──彼包括涂建龍怹兜。怹兜就佇第三弄的巷仔口對面彼間，彼時是規个社頭上蓋近埤的一間厝。",
    "paragraph_id": 166
  },
  {
    "title": "幻影號的奇航",
    "author": "胡長松",
    "text": "「麗雲的小弟涂建龍，阮同窗攏叫伊『塗龍』，怹兜佇內圍埤的埤墘，有埕、有牆、嘛有狗。狗是大隻的，有上無七八隻，攏並軍用狗閣較大隻，後來聽講叫做日本鬥犬，嘛有獒犬，怹閣佇九裕路欲斡入巷仔的壁邊峙一塊看板，共其中一隻鬥犬畫佇看板頂懸，邊仔寫四字「日本土佐」。阮攏毋知「日本土佐」是啥物意思，想袂到，有足濟外地人煞看有。",
    "paragraph_id": 167
  },
  {
    "title": "幻影號的奇航",
    "author": "胡長松",
    "text": "外地人三不五時牽家己的大隻狗來，斡去到塗龍怹兜，塗龍怹兜佇埤墘的空地釘一座圓形的圍欄，差不多15公尺闊，原來就是觸狗場，逐个假日，狗佮狗相咬的聲攏會傳來到阮兜。塗龍是「總書記」上大的「敵軍」。我用一套「清明上河圖」的郵票佮首日封去佮伊換彼仙「500仙」的子龍騎馬救阿斗的尪仔仙，所以，我成做「總書記」目中上可恨的叛徒。4 想起來，彼時關係我的子龍尪仔仙的事件，到底是啥物人共「總書記」講的？",
    "paragraph_id": 168
  },
  {
    "title": "幻影號的奇航",
    "author": "胡長松",
    "text": "自細漢這个問題一直囥佇我的心肝頭。敢有可能是塗龍家己講的？這毋是無可能。毋過伊是按怎欲講？我想無。抑是，是總書記家己派人探聽的？這就較有可能。我有共幾个同學講過，就算怹無刁持放送，只要簡單問一下，嘛就會知矣。",
    "paragraph_id": 169
  },
  {
    "title": "幻影號的奇航",
    "author": "胡長松",
    "text": "閣再講，本底嘛無人認為佮塗龍交換物件有啥物毋著──就算對中秋開始的彼場「戰爭」真激烈，予塗龍怹成做「基地」頭號的敵人，這種交換𨑨迌物仔的代誌嘛無人會想講是一種需要掩崁的錯誤……想來想去，我的代誌必定是予人佇無意中洩漏出去的。我捌想過，彼个報馬仔嘛有可能就是猴忠仔郭武忠。有一工盈暗，我彼个死忠兼換帖的同學郭武忠來揣我，伊講神農大帝頭前的戲棚跤彼擔咧抽尪仔仙的閣來矣，招我去。",
    "paragraph_id": 170
  },
  {
    "title": "幻影號的奇航",
    "author": "胡長松",
    "text": "神農大帝佇阮舊厝後壁的巷仔，對古井邊斡入去有一塊空地，是伊的廟埕。其實嘛毋是啥物廟，就是奉祀佇一个親成怹兜的私人壇。阮到位的時，其實歌仔戲已經搬一半矣，社頭的人有袂少夯椅條仔、疊一領長䘼衫坐佇遐看戲，尤其有足濟查某囡仔佇遐看。戲棚跤，烘煙腸的佮烘魷魚乾的邊仔圍上濟人，嘛有一擔用烘爐咧煮膨糖的，閣有一擔咧予人揲玻璃珠仔兼抽𨑨迌物的，猴忠仔講的就是這擔。",
    "paragraph_id": 171
  },
  {
    "title": "幻影號的奇航",
    "author": "胡長松",
    "text": "毋過伊遐的尪仔仙攏唌我袂流瀾，上大仙的才一百仙的，嘛攏是孤色的，毋是普通的紅的就是青的，尪仔嘛無啥物特別。我一看就厭矣。「彼仙鐵雄袂䆀！」猴忠仔講。我講：「欲抽你家己抽！」所以我留伊佇遐，家己對戲棚跤軁出來。我問邊仔的歐巴桑這馬咧搬佗一齣，伊共我講：「陳三五娘。」彼是一齣愛情齣，較早我看過，感覺真無聊，毋過這回，敢若會使看有。比如小生陳三擔一个擔行出來，講：「磨鏡磨鏡！",
    "paragraph_id": 172
  },
  {
    "title": "幻影號的奇航",
    "author": "胡長松",
    "text": "毋知內頭知毋知，我是泉州磨鏡客，娘仔若欲磨鏡請出來。」紲落小旦五娘就交代查某𡢃提鏡予伊磨，想袂到，陳三為著欲接近五娘，刁故意共五娘的寶鏡拍破，通留佇五娘的身邊做長工。這戲自頭就是女性主動追求愛情的故事，拄才彼个歐巴桑看甲綿精去，看到遮，斡頭對隔壁的另外一个阿桑講：「莫怪人攏講：『嫁豬嫁狗，不如佮陳三走！』原來就是按呢喔！原來就是按呢喔！」另外彼个阿桑應講：「我看是妳家己阿嬈的。",
    "paragraph_id": 173
  },
  {
    "title": "幻影號的奇航",
    "author": "胡長松",
    "text": "」我當咧感覺愛笑的時，雄雄感覺有人對後壁共我的手骨搕一下，我叫是猴忠仔倚來矣，結果毋是。有一个我面熟面熟的囡仔痞來佇我的面前，提一張字條仔予我，了後就斡咧，旋對古井邊的巷仔口出去。字條仔頂頭寫：「馬上來基地。機密。」 看著這張字條，我心內真礙虐。一方面我感覺真僐，無想欲佮怹耍矣，一方面，我毋知影「總書記」會按怎對全班的同學講──「叛徒！",
    "paragraph_id": 174
  },
  {
    "title": "幻影號的奇航",
    "author": "胡長松",
    "text": "」──我敢會變做孤單的一个人，親像塗龍仝款，中晝的時攏家己一个恬恬佇教室食飯， 無人插伊？彼暝戲閣咧搬，我就一个人失神失神走去到「基地」，佇彼欉樹跤，干焦總書記一人佇遐。「副主席，我要警告你，那個涂建龍的爸爸真的是共匪。」 「你亂講，我才不信。」 「你不用不信。我已經都知道了。上次我看見他的考卷上有他爸爸的簽名。我爸說，那件事還上了報紙。」 「真的嗎？",
    "paragraph_id": 175
  },
  {
    "title": "幻影號的奇航",
    "author": "胡長松",
    "text": "」 「當然是真的，所以我才會『嫉惡如仇』，勸你不要和他來往。」 「我沒有和他來往。」 「你甚至和他交易。還嘴硬。」 「我們只是交換一個東西而已耶。」 「而已？這可是對基地效忠的問題。你怎麼知道你會不會被共匪利用了？」 「哪有這種事？你這個神經病！你不是也想要那個尪仔仙嗎？你的基地遊戲我不玩了總可以吧！我再也不想當什麼副主席了。」 「什麼不玩了？那我就去告老師，說你和匪諜串通。」 「喂！總書記！",
    "paragraph_id": 176
  },
  {
    "title": "幻影號的奇航",
    "author": "胡長松",
    "text": "我看你才是匪諜哩！」 「你不要亂講話！」 「你才亂講話！要不然你說說看，你找我來到底想做什麼？」 「我要你證明，你到底是不是和共匪同一幫的。」 「我已經說過了，我不玩了總可以吧！」 「你如果不照著做，就走著瞧，我要把你們這一幫漢奸走狗的匪諜底細都公布出來。」 「哪有什麼底細？」 「哼！你以為我都不知道嗎？」 「總書記」看我的目神予我想起前一站的代誌。",
    "paragraph_id": 177
  },
  {
    "title": "幻影號的奇航",
    "author": "胡長松",
    "text": "彼日阮校長佇升旗「朝會」的時陣叫阮轉去共爸母講，愛投票予一个叫做唐阿鈞的人。彼个唐阿鈞是「總書記」怹「鼓貿新村」的人，嘛是校長的朋友。阮校長是查某的，「朝會」的時攏穿光艷的旗袍，阮老爸講伊是「黨」的幹部，嘛是國大代表。彼工校長講唐阿鈞是「有為青年」，是「好人」，逐家攏愛選伊。彼工阮老爸佮阮阿公佇飯桌食飯的時，我照校長講的叫怹投票投予唐阿鈞，結果阮阿公譙一句「幹怹娘！」，紲落講：「參囡仔就毋放怹煞！",
    "paragraph_id": 178
  },
  {
    "title": "幻影號的奇航",
    "author": "胡長松",
    "text": "」阮老爸嘛講一聲「幹」，講伊自有投票權，就毋捌tǹg予「黨」的人。所以，隔日「總書記」問我的時，我就共遮的情形攏共伊講。彼日「總書記」就是按呢看我──你以為我都不知道嗎？伊的口氣予我一種講袂出的威脅，予我成實起驚惶。「那你先說，你到底要我做什麼？」 「我只是要你把這張紙貼在他家大門口而已！」 我看伊共一張白紙提出來，大約門聯遐長，門聯的二倍闊，頂頭的字已經寫好矣。我看了，對伊搖頭講無可能。",
    "paragraph_id": 179
  },
  {
    "title": "幻影號的奇航",
    "author": "胡長松",
    "text": "「我無愛！」我講。「只是要你做這件簡單的事而已啊。你放心，我不會對別人說的。」 「我袂癮！死嘛無愛！」我用台語閣大聲講一遍。「那你就去死吧！」 「要死就死吧，你想做什麼都隨便你！」 5 「我閣會記，後來閣無偌久麗雲怹兜就搬厝矣。」我共文野辰雄講：「阮兜門口予怹貼一張白紙，寫『叛徒漢奸狗，下地獄！』。麗雲怹兜嘛予怹貼一張，寫：『漢奸匪諜！』」 「怹是因為按呢搬厝？",
    "paragraph_id": 180
  },
  {
    "title": "幻影號的奇航",
    "author": "胡長松",
    "text": "」 我想起麗雲所講的「英雄難救美人」，就是彼陣的代誌，彼時我為著這項，捌佮性楊的相拍。「毋是。是因為有厝邊去檢舉，講狗仔足吵。」 「狗仔吵，嘛無嚴重到愛搬厝啊？」 「有人閣講，怹老爸對日本走私狗仔入來。上恐怖的代誌，就是怹毋知影去得失著啥人……」 佇我面前是烏暗起浮的海湧，佮前一暝彼排親像永遠袂離開的紅色燈火。",
    "paragraph_id": 181
  },
  {
    "title": "幻影號的奇航",
    "author": "胡長松",
    "text": "我頭殼熾過「總書記」寫的「漢奸匪諜」彼幾个歹看、生汫閣壓霸的大字，我替塗龍感覺著一種講袂清說袂明的侮辱，敢若伊是予「總書記」趕出門的游魂。這个想法佇我心內浮顯的時，塗龍就佇面前神祕的海湧內面出現，用伊囡仔時的笑面，顯明彼个古意閣邪惡的時代。案件筆記4： 幾工前劉秀眉所受著的威脅 其實彼件劉秀眉無講出喙的代誌就發生佇猴忠仔倒落的前一禮拜左右爾爾。",
    "paragraph_id": 182
  },
  {
    "title": "幻影號的奇航",
    "author": "胡長松",
    "text": "若翻頭看，一切嘛無的確就完全攏是千拄千去搪著的「意外」。是有人刁故意的嘛無定著。彼暝伊離開伊的彩妝教室了後，家己一个人坐公車轉來。想袂到，才拄行入皇武宮邊仔的小路，就有幾个十六、七歲的少年家，對路邊跳出來共伊閘咧。逐家看著攏蓋誠是彼款「阿炮的」──穿褲跤闊闊的「零八仔褲」，一領白色吊䘥仔，尻脊骿、手骨佮跤胴骨刺龍刺鳳。",
    "paragraph_id": 183
  },
  {
    "title": "幻影號的奇航",
    "author": "胡長松",
    "text": "（毋過因為怹生甲攏誠焦瘦閣兼薄板，致使怹身上的龍鳳攏無大尾，刺佇怹的身軀親像蝦仔鳥仔揣無岫仝款。）怹的面色攏白死殺，尤其𤆬頭的彼个，一个面長笱長笱袂輸棺柴枋，閣規个面攏𤶃仔子。彼个棺柴枋面的共秀眉閘落來，講： 「姊仔生著真古錐喔，欲來阮遐泡茶無？」 「無愛！恁莫烏白來！」 「阮哪有烏白來？哈哈！」棺柴枋的那講，連鞭就共秀眉的手骨插咧，共伊押入邊仔的暗巷仔。",
    "paragraph_id": 184
  },
  {
    "title": "幻影號的奇航",
    "author": "胡長松",
    "text": "秀眉注意著怹的內䘥仔頂懸，寫「皇武宮」三字。「恁莫烏白來，阮頭家恁應該嘛有熟似，伊有時會去恁的宮nih添油香。」 「喔？姊仔的頭家是啥人？哪毋講來予阮參考看覓？」 「郭武忠。阮頭家就是郭武忠。」 「啊！原來誠實是忠嫂仔哩！失敬！失敬！」 話是按呢講，毋過伊的手猶是共秀眉掠咧，並無共放開。「喂！恁共我放開！救命喔！」秀眉大聲喝！「姊仔，予阮拜託一下，省寡氣力好無？咱隨就到矣。」彼个棺柴枋的按呢講。",
    "paragraph_id": 185
  },
  {
    "title": "幻影號的奇航",
    "author": "胡長松",
    "text": "「共我放開啦！救命喔！」秀眉繼續喝。毋過無人出面來救伊。怹連鞭就來到皇武宮後壁的一間辦公室，是對後尾門入來的。辦公室內底坐一个人，穿一軀傷過大的西米羅，結一條金紅的領帶。彼條領帶頂懸的金紅有親像魚鱗抑是蛇鱗彼款的花草佮色緻。伊的頭大大粒，頷仔頸伸長長，兩蕊目睭細加蕊仔，敢若鳥鼠仔目。少年家共秀眉放開。「哈！郭夫人！請坐！」 「毋免！」 「喂！姊仔！阮里長叫妳坐妳就坐啦！」 「我偏偏仔就毋坐咧？",
    "paragraph_id": 186
  },
  {
    "title": "幻影號的奇航",
    "author": "胡長松",
    "text": "啊恁到底是欲創啥？」 彼个結領帶的講：「嫂仔！失禮啦！小姓姓楊。用按呢的方式共妳請來遮，是有較歹勢啦。只是因為忠哥仔這站較罕見，所以，我才大主大意，請妳來一逝。是按呢啦，我拜託妳共伊講，雖然逐家攏有交情佇咧，毋閣，筊數嘛是愛清清咧啊。閣再講，恁郭家佇地方畢竟是有頭有面的企業家，總袂講這淡薄仔小錢嘛愛佇遐頓蹬才著啊！」 「伊郭武忠佇外口花天酒地的代誌，我是攏無咧插的。",
    "paragraph_id": 187
  },
  {
    "title": "幻影號的奇航",
    "author": "胡長松",
    "text": "閣再講，恁共我按呢掠來，敢毋是咧威脅伊？我才無欲中恁的詭計。欲講，恁家己共伊講！」 「啊！嫂仔，妳有影是眾人攏呵咾的好家後哩！按呢，我的閒話就免閣加講，妳聽看覓，才家己想看敢欲替阮轉達。」彼个楊里長雙手挲咧挲咧，按呢紲落講：「總講一句，忠哥伊攏總欠阮的筊數是640萬。這个數目是無算少，毋過我想，對恁來講嘛無算濟啦。拜託嫂仔妳共忠哥仔講一下，看月底進前會當清清咧無？",
    "paragraph_id": 188
  },
  {
    "title": "幻影號的奇航",
    "author": "胡長松",
    "text": "抑是講，月底前清袂出來，我嘛有共伊講過其他代替的辦法，妳才請伊考慮看覓。」 「啥物代替的辦法？」 「嘿嘿！這我就歹勢講矣。」 「若按呢，我就更加無可能對伊提起矣。」 …… 自彼遍了後，秀眉的頭殼只要一想著「皇武宮」，就規个楞起來，嘛敢若有啥物鑽入伊的後擴仝款。毋過這件代誌，伊一句都無共猴忠仔提起──甚至伊後來請教厝邊隔壁，才知影這个楊里長的來歷：聽講本底少人捌伊。",
    "paragraph_id": 189
  },
  {
    "title": "幻影號的奇航",
    "author": "胡長松",
    "text": "伊做一寡布織品的買賣，失敗了後，欠人數，旋去中國，幾冬後閣轉來矣。伊轉來了後，毋但共原底欠人的數還完，閣發展葬儀社的生理，對宮廟的活動嘛真關心，無偌久，就起彼間皇武宮，閣飼一陣囡仔佇遐。兩冬前，伊甚至拍敗20年的王老里長，選著里長。「聽講新个里長楊仔鳴風閣是恁猴忠仔的小學同窗咧！楊鳴風。」 「原來是按呢oh！毋過我無聽過。",
    "paragraph_id": 190
  },
  {
    "title": "幻影號的奇航",
    "author": "胡長松",
    "text": "」 後來秀眉去探聽，才聽講彼个楊里長嘛真熱心佇「海峽兩岸」的「民間交流」，人面真闊，有宗教的、有經濟的、甚至嘛有學術的交流。頂回，有某一間中國的大學來遮辦校友會，嘛是楊里長出面接接的，閣𤆬遐中國人去拜會市長哩。總講一句，過去落魄的彼个楊鳴風，這馬佇內圍地方已經嘛是喝水會堅凍的人物。",
    "paragraph_id": 191
  },
  {
    "title": "幻影號的奇航",
    "author": "胡長松",
    "text": "嘛有人講，怹「皇武宮」內面奉祀的彼仙大仙的尪仔頭，毋知是對佗位請來的野神，凡事講會到做會到，實在真無簡單…… 只是想袂到，經過這件代誌閣無偌久，猴忠仔就按呢倒落矣。佇急診室，護士提一張紅色的病危通知單叫秀眉簽，講伊若簽了，隨就欲共猴忠仔送入手術室做手術。「唉，哪會按呢啦，猴忠仔放浪是放浪，毋過通人知，伊是上疼某咧。」花雀姊仔佇邊仔按呢講：「妳就愛祈禱，緊姑情妳的上帝共伊救轉來。",
    "paragraph_id": 192
  },
  {
    "title": "幻影號的奇航",
    "author": "胡長松",
    "text": "」 醫生出現矣，那看心電圖那對秀眉解說，講是急性的狹心症發作，需要隨做手術。「機會有大無？」伊按呢問的時，秀眉心內有講袂出的煩惱佮悲傷。伊當然是知影猴忠仔對伊的癡迷，就是因為按呢，伊彼時陣毋才會予猴忠仔……唉呀……伊想著彼當時，閣有後來的每一个盈暗，佇眠床頂猴忠仔共伊教的真濟代誌，煞歹勢甲發面紅起來。",
    "paragraph_id": 193
  },
  {
    "title": "幻影號的奇航",
    "author": "胡長松",
    "text": "（雖然誠奇怪，竟然佇這款緊急的時刻，當伊注目看猴忠仔目睭瞌瞌咧行踏佇死亡界線的面容，煞去想起彼款予人發面紅的場面。伊該當愛緊為翁婿祈禱才著啊！） 「機會一半一半啦。」醫生按呢講。第五章  歌之神的引𤆬                                                        1 「這款時空跳接，無可能無緣無故發生的。這附近的海域，一定有啥物機關。",
    "paragraph_id": 194
  },
  {
    "title": "幻影號的奇航",
    "author": "胡長松",
    "text": "無論如何，我想欲調查看覓。」 文野辰雄向黑田船長請示，趁車葉仔閣咧修理，伊想欲去環礁看覓咧，因為彼幾个島比傳說內的模樣閣較大，引起伊的好奇。除了時空跳接，嘛佮伊的海賊的研究有關係。伊講，佇東亞佮南亞的海賊研究予伊一个看法：假使海賊無陸地的基地，怹是根本無法度長期佇海上走跳的。伊認為佇中國、日本、關島、菲律賓佮台灣之間的海面，該當嘛有海賊的航線佮提供暫時歇腳的所在。",
    "paragraph_id": 195
  },
  {
    "title": "幻影號的奇航",
    "author": "胡長松",
    "text": "就算無法度實際長期生活，嘛有可能佇遮佮補給，抑是共一寡搶來的物件暫時藏咧（這點，引起真濟人的興趣）──按呢，面前的環礁群島，可能值得探訪。毋過黑田船長無答應伊的請示。2 下晡，我佇筊場的交誼廳踅一輦。幻影號的旅客，無佇甲板看海的，大約攏集中佇遮。怹佇筊桌無暝無日咧跋，有的人頭毛已經油濫濫矣，規身軀臭毛毛，敢若已經有三暝三日黏佇遐。",
    "paragraph_id": 196
  },
  {
    "title": "幻影號的奇航",
    "author": "胡長松",
    "text": "另外，嘛有穿甲真時行的查某人蹺跤坐佇K-chih-páng的筊桌，na食薰na拍牌。佇牌桌頂，我有看著幾个小可面熟的人，怹有可能是阮打狗地方上的人，毋過嘛有可能毋是。我無法度確定。較早佇偵查組的時，我記人的能力較好，後來調去鑑識組了後，這方面的能力大約有淡薄退化矣，嘛有可能是因為彼擺破病的影響…… 猴忠仔的案，若毋是因為跨組調查的需要，豹哥嘛袂閣共我調轉去專案小組…… 「喂，恁敢是內圍人？",
    "paragraph_id": 197
  },
  {
    "title": "幻影號的奇航",
    "author": "胡長松",
    "text": "」我行倚過，主動開喙。毋過怹只是芡頭看我，無予我任何表情。我想應該毋是。3 佇吧檯，我搪著紅毛大副佮涂麗雲坐鬥陣，講甲喙笑目笑。彼个躼跤的紅毛當咧鼓舞麗雲佮伊做伙去環礁沉水沬。文野辰雄已經共想欲去環礁的代誌共怹講矣，雖然猶未得著船長允准，毋過怹甘願講甲敢若已經欲出發矣。「妳除了唱歌，我毋敢相信妳嘛會使沉水。彼無親像是仝一个查某人做會到的代誌。」 「無衝突啊？是按怎做袂到？",
    "paragraph_id": 198
  },
  {
    "title": "幻影號的奇航",
    "author": "胡長松",
    "text": "」 照大副的講法，船落碇佇遮，對伊的活力是真大的拍損，閣再講，伊是對海洋生態有關心的人，彼工看著的海面赤流，絕對毋是正常的現象。伊想欲佇環礁海岸遐沉水落去看覓咧。佇伊的國家，伊是有牌的沉水教練，伊講，水面下是一个太空世界。「我的查某朋友攏講，佮我去沉水是一世人上幸福的時刻，是會予人共時間放袂記的魔幻時刻。",
    "paragraph_id": 199
  },
  {
    "title": "幻影號的奇航",
    "author": "胡長松",
    "text": "毋過我的戀情攏袂久長，因為世間無一个查某人有法度真心愛著行船人──」伊講，這一切就是伊美麗閣孤單的人生──毋管佇海面抑是海底。麗雲笑笑聽伊講，目睭褫甲金金金。麗雲講，伊願意去沉水，毋過實在毋敢欲去彼个環礁，伊愛考慮，因為…… 麗雲講到遮，斡頭看我，無閣講落。大副接話：「妳袂後悔的啦！」 「喂！朋友！欲做伙去無？」 大副斡頭共我貼一下肩胛頭。「我袂曉。」我擔一下肩。「我會使教你啊！」大副按呢講。",
    "paragraph_id": 200
  },
  {
    "title": "幻影號的奇航",
    "author": "胡長松",
    "text": "紲落，伊共服務生討一杯biru，用豪情的聲嗽唱起來： Ij yokwe lok ailin̄ eo aō, ijo iar lotak ie, Melan ko ie, im ial ko ie, im iāieo ko ie.「古錐的歌！」麗雲講。「是一个太平洋島嶼的歌。」大副講。伊講逐遍伊若行船來到太平洋，就會想起太平洋小島的歌。尤其當伊對太平洋的小島跳入海裡沉水的時，更加會想著遐的歌。",
    "paragraph_id": 201
  },
  {
    "title": "幻影號的奇航",
    "author": "胡長松",
    "text": "按呢足romantic敢毋是？伊擔頭共biru閣灌一嘴。「確實是romantic啊！」麗雲講：「就是白人對這片海洋的romantic，才會予恁遠遠來佔領這片大海洋的啊，敢毋是？」 大副面色無誠歡喜，就徛起來，行去牌桌彼爿。4 「妳講，『紅劍』怹佇長崎追殺妳？」 「是。」 「彼是啥物情形？」 「彼遍的代誌佮南蠻畫有關。",
    "paragraph_id": 202
  },
  {
    "title": "幻影號的奇航",
    "author": "胡長松",
    "text": "」 麗雲這時穿一軀輕鬆闊身的白棉紗衫，伊蓬鬆的長頭毛隨意盤佇伊phok懸敢若鴿仔的迷人的胸前。「就佇塗龍讀海專的時，我當佇長崎讀冊。",
    "paragraph_id": 203
  },
  {
    "title": "幻影號的奇航",
    "author": "胡長松",
    "text": "我有一个親成蹛佇長崎，是我的三姑，讀冊的時陣我就是滯佇怹兜──我其實是為著音樂去日本的……自細漢我就感覺我的腹內有一个『歌之神』咧對我講話──也會使講是彼个聲音共我催迫去到日本的……」 麗雲講起伊的身世： 「阮阿公是中部遐的客家人，日本時代佇南投集集山區的樟腦寮做空課，就是人講的『腦丁』。後來伊佇遐娶某生囝。阮阿媽是另外一个腦丁的查某囝，嘛是出外人，是嘉義去的Holo人。",
    "paragraph_id": 204
  },
  {
    "title": "幻影號的奇航",
    "author": "胡長松",
    "text": "阮阿公佮阿媽攏總生七个囡仔，阮老爸是上大漢的，下底閣有二个查埔佮四个查某的。阮阿公講，怹較早佇腦寮煉樟腦油，毋干焦辛苦，深山林內翕熱，閣厚蠓蟲，嘛因為時常佇原住民的獵場佮怹起冤家，甚至有性命危險。樟腦油煉好了後，怹愛大粒汗細粒汗行山路共遐樟腦油擔去『出張所』集中，彼時，規家伙仔就是予樟仔按呢致蔭育飼的。怹戰後才搬去到山跤的市鎮生活。",
    "paragraph_id": 205
  },
  {
    "title": "幻影號的奇航",
    "author": "胡長松",
    "text": "阮三姑仔，人生甲真媠，從細漢就佮意做裁縫，手藝好閣會讀冊，伊先是讀職業學校，後來，出業儉一寡錢，閣揣著機會去日本長崎的一間洋裁學校進修，佇遐熟似阮三姑丈，後來就嫁予伊。」伊講：「阮三姑佇長崎做洋裁的空課，後來做甲袂䆀，閣開一間洋裁教室，怹的社區有袂少家庭婦女來揣伊學。」 「差不多是佇塗龍小學的時，阮兜搬去內圍，後來你知影，阮是佇塗龍畢業晉前閣搬走的。彼遍，阮就是搬轉去中部山區的庄腳舊厝。",
    "paragraph_id": 206
  },
  {
    "title": "幻影號的奇航",
    "author": "胡長松",
    "text": "照阮老爸的講法，是因為佇庄腳較好飼狗。」 講是講愛飼狗，其實嘛是因為心內的安全感。麗雲講，怹老爸去食過政治牢飯，出來了後就開始飼大隻狗「日本土佐」，慢慢飼甲有趣味，煞成做飼彼款狗的專家。想袂到，竟然閣會使買賣狗、觸狗過生活。「看起來，天無欲絕咱散良人的路。」怹老母是按呢講的。怹老母講怹老爸毋是歹人，會去坐監是因為有人共伊供出來，毋過，怹老爸完全毋知家己做過啥物，嘛毋知密報的人是啥人。",
    "paragraph_id": 207
  },
  {
    "title": "幻影號的奇航",
    "author": "胡長松",
    "text": "怹老母講，這款代誌四界攏有，嘛袂使算是不幸的過去。這句話有淡薄道理。成實不幸的是，轉去中部幾冬了後的一个落雨天，怹爸母煞佇轉去厝的山路裡出車禍，駛車去挵著路邊的樟仔樹，二人短短的一生，就結束佇怹阿公所講育飼怹規家伙的樟仔樹跤。麗雲整理伊的老爸的遺物，意外揣著真濟日本傳統的音樂曲盤。彼个「歌之神」就頭一回佇伊的腹內出世。",
    "paragraph_id": 208
  },
  {
    "title": "幻影號的奇航",
    "author": "胡長松",
    "text": "5 有幾落冬，麗雲怹姊弟仔佇幾个阿叔的厝之間盤徙，嘛袂使講叔仔無疼怹，實在是各人有各人的家愛顧，各人有各人的囝愛晟。就是按呢，幾年後，當塗龍讀海專會使拍工照顧家己的時，怹三姑就好意鼓舞麗雲去日本讀冊，講欲借伊學費佮生活費支持伊，按呢，麗雲就同意矣。伊主要去讀語言，另外的時間，就順趁伊心內的彼个「歌之神」去學習日本傳統樂器。長崎是予海角佮小山崙箍圍的美麗港市。",
    "paragraph_id": 209
  },
  {
    "title": "幻影號的奇航",
    "author": "胡長松",
    "text": "怹三姑丈的家境袂䆀，自頂三代就是做生理的，結婚了後，爸母就送予怹翁仔某彼間徛家厝。彼間厝佇港邊東南爿的山坪住宅區，是一間有烏瓦白牆的安靜徛家，二樓懸，有一个門口埕，埕裡的牆邊有一排花坩，各式的花蕊開甲真媠，閣有二欉櫻花佮厝平懸。大門入去，玄關有一个松梧雅致的鞋櫥、白淨的壁佮幼路的銅版畫。銅版畫是長崎港灣的浮世繪，後來碧玉阿姑共伊講彼幅圖是長崎八景之一，叫做「立山秋月」。",
    "paragraph_id": 210
  },
  {
    "title": "幻影號的奇航",
    "author": "胡長松",
    "text": "另外，閣佇鞋櫥頂懸，逐禮拜攏有換新的插花作品，這一切攏展示出女主人的優雅氣質。麗雲的三姑碧玉是一个頂真閣大範的查某人，毋干焦愛食頭路，不時攏共厝內款甲真清氣，閣時常真關心四圍的人，見若有伊佇咧的所在時常就是鬧熱滾滾。伊無心機，隨時熱心提醒這提醒彼，所以厝邊兜攏講伊是「熱心的無微不至太太」。碧玉阿姑干焦大伊9歲，年歲的間隔無傷大，佮伊本底就真有話講，而且伊佮麗雲仝款，攏佮意貓。",
    "paragraph_id": 211
  },
  {
    "title": "幻影號的奇航",
    "author": "胡長松",
    "text": "怹翁仔某無生囡仔，干焦飼一隻白色的貓佇厝裡。彼時陣，麗雲蹛佇二樓客房，伊的窗仔若拍開，會使看著山跤彼間教堂的尖塔佮十字架，閣較過去，直直經過幾條街，就是海港，大大細細的船隻停佇碼頭。伊上佮意山邊的落崎小路，路邊有一排老瓊仔樹（烏桕樹），透早，伊佇瓊仔樹的樹蔭佮港口景緻裡行落山崙，佇教堂頭前斡過倒手，最後，佇街仔頂彼間老餅店頭前，坐上紅色的電車。",
    "paragraph_id": 212
  },
  {
    "title": "幻影號的奇航",
    "author": "胡長松",
    "text": "彼時陣伊18歲，伊的學校是一間女子大學，毋過伊愛先讀日本語的預備課程到通過鑑定為止。伊時常坐佇電車頂欣賞長崎，感覺彼是一个媠閣有滋味的港都，街仔路有真濟過去佮西方接觸的記號，西洋的花園、商館、徛家、商店看板、紅磚仔牆、石板路佮特殊的公共建築雕刻等等，攏是特殊歷史的見證。",
    "paragraph_id": 213
  },
  {
    "title": "幻影號的奇航",
    "author": "胡長松",
    "text": "江戶鎖國的二百外年，遮是日本唯一的櫥窗，敢若嘛是唯一會使喘氣的出口，規个城市有一種異國的空氣，佮海洋有關的氣味，予麗雲暫時共離鄉孤單的身世放袂記──雖然有時，伊嘛會想起彼个青少女的時代，伊捌佇另外一个叫做打狗的港都生活過，彼時伊的爸母攏猶閣佇咧，伊的阿爸捌踏烏堵拜載伊去到山崙頂的神社頭前，吹海風，看打狗港灣的船隻出入──嘛是類似的、有山崙佮海角的海港。毋過，彼，親像已經是真久真久以前的一場夢矣。",
    "paragraph_id": 214
  },
  {
    "title": "幻影號的奇航",
    "author": "胡長松",
    "text": "除了讀冊上課，無課的時間伊佇一間有三味線演奏的茶館拍工，為著補貼學費佮生活費。麗雲嘛佇遐揣著伊上起頭的三味線的老師。除了禮拜日佮禮拜一，規禮拜有五工的盈暗愛工作。伊希望會使早一日共對碧玉阿姑遐借來的錢還清，甚至會使按時間納厝租予怹。總是，伊的碧玉阿姑佮姑丈對伊真好。佇無洋裁課的盈暗，碧玉阿姑一向會家己煮飯，會留菜等伊拍工轉來有宵夜通食。",
    "paragraph_id": 215
  },
  {
    "title": "幻影號的奇航",
    "author": "胡長松",
    "text": "有時佇禮拜日，怹翁仔某會招麗雲做伙出去行行看看咧，嘛捌𤆬伊去港口對面彼个小島𨑨迌。小島遐有燈塔、海水浴場佮高級的溫泉飯店。海水浴場的沙是金色的，碧玉阿姑佇遐買一軀真雅氣青春的泳裝送予伊，怹佇下晡的海湧裡耍水游泳，看青翠的山崙敢若浮佇湧裡，長崎灣喙的大橋迒過長崎灣，佇溫柔的日光下金sih-sih。",
    "paragraph_id": 216
  },
  {
    "title": "幻影號的奇航",
    "author": "胡長松",
    "text": "彼是伊第一遍感受著大海的可愛，伊無張持發現，人浸佇海水內面的時，會袂記真濟齷齪的代誌，親像遐的齷齪會綴光耀的湧泡浮升、浮去到海面消失去。6 想起來，伊的碧玉阿姑生得媠閣活潑，是有美感佮氣質的少婦。「見若查埔人，攏會想欲娶按呢的查某人吧！」伊時常按呢想。毋干焦面貌媠，因為𠢕做洋裁，伊會曉共衫穿甲真好看四是，顯出伊美好健康的體形。而且伊嘛有喙水，佮厝邊隔壁的關係攏真好，逐个厝邊攏呵咾伊是賢慧的女主人。",
    "paragraph_id": 217
  },
  {
    "title": "幻影號的奇航",
    "author": "胡長松",
    "text": "相對來講，伊的三姑丈山田就是一个安靜閣烏荒的查埔人。伊是家族企業的高級幹部，本鄉佇島原半島北部的雲仙，長崎原爆了後，伊的阿公來到長崎做紅磚仔的生理，戰後佇短短時間就粒積真濟家伙，後來家族成做長崎主要的建材商之一。上起先，麗雲真罕得聽著山田姑丈講話。有幾落遍，伊佇房間聽著樓跤客廳，伊的碧玉阿姑怹翁仔某咧講笑，毋過當伊共房間門拍開，彼種翁仔某之間特有的親密聲嗽就隨閣恬去。",
    "paragraph_id": 218
  },
  {
    "title": "幻影號的奇航",
    "author": "胡長松",
    "text": "嘛有幾遍，是發生佇怹翁仔某觸嘴的時陣，當麗雲行落來樓跤，閣一遍看著三姑丈回復壓抑的面容，伊就感覺伊已經攪擾著碧玉阿姑怹翁仔某的生活矣。按呢的情境予伊心內真歹勢。愛閣過一站，當伊日語較輾轉了後，麗雲才慢慢佮山田姑丈有話通講。山田姑丈的家族有收藏幾幅江戶早期的南蠻畫。聽講上早南蠻來到長崎這箍圍發展的時，有一寡畫南蠻畫（主要是宗教圖）的繪師嘛來佇遮。基督教徒的厝裡會愛掛怹畫的聖母圖。",
    "paragraph_id": 219
  },
  {
    "title": "幻影號的奇航",
    "author": "胡長松",
    "text": "怹嘛開設畫室，有一寡日本人專工向怹學畫。後來因為長期禁教，這款南蠻畫就少矣，所以流傳到今的，免講攏是好寶。家族的傳說講，山田姑丈的祖先，就有人是專工對雲仙來到長崎學這款南蠻畫風的繪師，因為這个緣故，怹家族才會有遐傳家之寶留落來。姑丈有幾幅彼時逃過奉行所迫害的「南蠻的聖母圖」，聽講攏價值連城。另外嘛有幾幅，是接近西洋仕女圖畫風的寫實油畫，其中一幅就掛佇客廳，是彼个時陣的長崎女子圖像。",
    "paragraph_id": 220
  },
  {
    "title": "幻影號的奇航",
    "author": "胡長松",
    "text": "畫裡的女子非常的瘦，敢若身體咧受苦，毋過伊的面閣敢若有一種幸福。嘛是這个幸福感，予畫中女子的面愈看愈迷人…… 「毋過，你一定想袂到，遮充滿受過迫害的南蠻畫煞引起『紅劍』的殺機。」麗雲講。麗雲補充，後來伊才了解，除了古早的南蠻畫，姑丈對日本傳統音樂嘛有相當的研究，甚至後來為伊揣著日本國寶奧村大師所開的筑前琵琶研習班。奧村大師是伊的重要音樂啟蒙。",
    "paragraph_id": 221
  },
  {
    "title": "幻影號的奇航",
    "author": "胡長松",
    "text": "伊向奧村大師學習2年了後，心內彼个「歌之神」才誠實發展大漢，成做有跤有手的音樂靈魂。有一工，麗雲轉來台灣，特別買一枝台灣月琴送予奧村大師，想袂到，奧村大師共台灣月琴抱佇胸前，才撥弄幾下，竟然就隨共彼曲〈羅生門〉彈奏出來。這予麗雲真大的驚奇。",
    "paragraph_id": 222
  },
  {
    "title": "幻影號的奇航",
    "author": "胡長松",
    "text": "閣過一站，麗雲就受大師鼓勵，共日本琵琶的音樂元素加入伊本底就會曉的台灣月琴演奏，甚至開始沓沓仔揣著機會演出趁錢…… 「某一工，姑丈希望我會使為伊所主持的一場南蠻畫的開幕茶會做表演，我隨就答應──想袂到，殺機就佇彼工現身！」 7 「彼是我的同學趙樺佇『日中友好會館』吊脰事件發生的真濟年以後矣，我已經對文野辰雄的喙裡知影『紅劍』，毋過哪料想會到，怹會出現佇我的生活？",
    "paragraph_id": 223
  },
  {
    "title": "幻影號的奇航",
    "author": "胡長松",
    "text": "「彼工演出的時就已經有歹兆頭──我所熟似的『歌之神』竟然無來揣我！一向，彼个聲音是我所有表演的基礎，『伊』佇我的腹內予我倚靠，閣用『伊』的聲指揮我的手指佮我的聲喉──毋過，彼工煞是無聲無說！我的音樂敢若稻草人，焦焦行入一个無出路的磅空。毋但按呢，琴弦嘛佇演出的最後階段斷去。「我真狼狽離開畫廊，當我行到路口，雄雄有一台轎車正正對我衝來。",
    "paragraph_id": 224
  },
  {
    "title": "幻影號的奇航",
    "author": "胡長松",
    "text": "我跳去邊仔，琴盒仔摔佇塗跤，月琴對內面落出來，就隨予彼台車軋過，斷做二橛──紲落，彼台車phuh一聲駛遠去…… 「彼暝當我轉去到姑丈怹兜門口，我的同學李薔親像魔神仔仝款對牆仔邊的烏影行出來。伊講：妳共文野辰雄講，毋免閣費氣去揣彼本古冊矣。」 「我問伊講：『若無咧？』 「『若無，怹會追殺妳，我嘛保証妳會無命。』 「我心內驚惶，無閣插伊，開門行入姑丈怹兜。",
    "paragraph_id": 225
  },
  {
    "title": "幻影號的奇航",
    "author": "胡長松",
    "text": "二工後，姑丈佇彼間畫廊展覽的一幅南蠻畫予人偷去，怹兜的彼隻白貓，嘛予人刣死佇大門邊──我想你該當嘛已經臆著：彼本古冊，就是出名的《寬永懺悔錄》！」 聽伊講到遮，我用一款愛惜的心情看伊：「原來，彼个妳心內的『歌之神』嘛有恬靜的時陣啊！」 「恬靜有時，出大聲嘛有時。」麗雲回應我的是一款野性親像貓仔的眼神。伊用手共胸前的頭毛掰去耳仔後面講：「伊隨時攏會出聲。",
    "paragraph_id": 226
  },
  {
    "title": "幻影號的奇航",
    "author": "胡長松",
    "text": "比如講這馬，有一弦閣咧彈奏矣，你敢欲綴我來聽看覓？」 案件筆記5：  根據花雀姊仔所講的這門親成 「免煩惱啦，這毋是啥物大代誌啦。小事啦！」花雀姊仔按呢共秀眉講。「妳猶少年毋知啦！舊年阮叔仔嘛是按呢，心臟去裝一枝弓仔就無代誌矣。這馬的醫生講話生成較毋敢講透機啦。莫烏白想，無代誌啦。」花雀姊仔共秀眉的手骨輕輕仔扞咧。毋過秀眉咧煩惱的，毋是干焦猴忠仔的病情爾爾。",
    "paragraph_id": 227
  },
  {
    "title": "幻影號的奇航",
    "author": "胡長松",
    "text": "伊坐佇家屬候診室的椅條，頭向低，共白泡泡的雙手伸入伊拄電好的波浪捲的頭毛。伊煩惱的閣有伊的大家官的看法。尤其是猴忠仔夢見彼二尾金紅蛇佮烏蛇了後，伊的大官郭金福認為是王爺公無歡喜矣，咧共怹郭家警告。無歡喜的原因真有可能是伊這个去教會做禮拜的新婦。",
    "paragraph_id": 228
  },
  {
    "title": "幻影號的奇航",
    "author": "胡長松",
    "text": "郭金福當然會按呢想，伊一世人忠心服事內圍的王爺，是管理委員會的理監事，逐冬攏寄附幾落百萬來支持廟的事工（雖然廟的本身已經非常好額，毋過廟方對信徒的誠意是袂使拒絕的）。甚至20冬前廟重起的時，面對廟埕的彼兩枝大龍柱嘛是伊郭金福奉獻的，頂懸閣用金字刻伊的名。這一切，攏是為著伊會當佇王爺公面前無欠點，予王爺公一無罣礙來保庇郭家全家大細的平安閣有伊的事業興旺。",
    "paragraph_id": 229
  },
  {
    "title": "幻影號的奇航",
    "author": "胡長松",
    "text": "所以彼工早頓，伊就問猴忠仔：「你有影欲按呢倖某？」結果猴忠仔竟然共伊的老爸應嘴講：「這哪是倖？我只是尊重伊爾爾。阿爸，人這宗教的代誌這馬是基本人權。」「嘐潲權啦，人權？上好咱規家大細攏莫共我失覺察著……」後來，遮的話屎透過秀眉的老母傳來伊的耳孔，閣加一句講：「唉！秀眉仔，你就毋通予老母歹做人喔。」 秀眉的老母永順姆仔佮猴忠仔的老母金福嬸仔攏平平是阿蓮人，互相是親情，講起來，怹算是姑表姊妹仔。",
    "paragraph_id": 230
  },
  {
    "title": "幻影號的奇航",
    "author": "胡長松",
    "text": "秀眉佮猴忠仔的親事，上早就是這兩个姑表姊妹仔牽線的。怹約雙方少年的做伙食飯，佇市內一間佇28樓懸的美國餐廳，彼間餐廳有全打狗上好的三份熟的牛排佮龍蝦湯。這門親情本底秀眉的老爸永順伯仔反對，因為伊是郭金福的老辛勞，叫伊共家己的查某囝嫁予頭家囝做新婦，萬一查某囝受委屈，伊做人辛勞的，徛佇親家面前，猶未開喙就已經矮人三吋。若這伊做未到。尤其查某囝閣遐少年，減彼个忠仔11歲呢！",
    "paragraph_id": 231
  },
  {
    "title": "幻影號的奇航",
    "author": "胡長松",
    "text": "毋過永順姆仔王彩鳳堅持怹愛去食這頓。「彼个放浪囝，到這个歲閣毋娶，就是愛耍，按呢妳這个做老母的嘛看無？妳袂感覺委屈？」永順伯仔按呢講。「會有啥物委屈？」永順姆仔王彩鳳按呢講：「予遐呢好額的人娶做新婦，內圍人欣羨都袂赴矣，會有啥物委屈？」若伊這句，所有內圍人攏聽有伊的意思，其實伊是講：「委屈？若我阿蓮好額人查某囝王彩鳳嫁你劉仔永順毋才是叫做委屈！",
    "paragraph_id": 232
  },
  {
    "title": "幻影號的奇航",
    "author": "胡長松",
    "text": "」 永順姆仔怹兜佇阿蓮有田園百甲，是種蓮霧的大富戶，看代誌當然較有正確周至的眼光。伊自較早就佇厝邊頭尾放送，若親像伊的查某囝秀眉仔這款遐媠閣溫柔有才情，兼雙手有手藝，免講嘛愛嫁予一个好翁婿，比如講是大企業的頭家抑是大公司的管理階層。假使秀眉袂慣勢大口灶的生活，按呢勉強嫁予醫生嘛會當接受的。上無嘛愛嫁予美國留學轉來的國立大學教授。",
    "paragraph_id": 233
  },
  {
    "title": "幻影號的奇航",
    "author": "胡長松",
    "text": "所以，當怹阿蓮後頭的親情金福嫂春柳仔，透過職業媒人婆美雀姨仔來共伊提起，欲共猴忠仔牽來做囝婿，伊隨就喙仔笑甲離獅獅。毋過伊猶會記去激一个丈姆的屈勢，無隨應好。伊是共美雀姨仔講：「阮先參詳看覓仔才閣回妳。」 彼暝永順伯仔轉來，怹某彩鳳就共伊呵咾，講：「你一世人替人做牛做馬，今總算知變竅矣，誠𠢕，替咱查某囝允這門好親情。」 永順伯仔講：「妳是咧講啥？",
    "paragraph_id": 234
  },
  {
    "title": "幻影號的奇航",
    "author": "胡長松",
    "text": "」 「下晡媒人婆美雀仔來揣我，講是春柳仔叫伊來的，欲共猴忠仔佮咱秀眉仔做親成。按呢聽起來，遐毋是你去共春柳仔姑情的？」 「當然嘛毋是。」 「我就知喔，你這个毋知出脫的。」 「若是郭武忠來做囝婿，我反對。」 「你反對一下大頭？咱這是門當戶對。」 「『對』妳一枝大頭錘啦，『對』？橫直我反對啦！」 「也無你是咧歹啥？這若別人兜，就講咱這是前世人燒好香才通有這號親情，你煞反對？你是頭殼歹去？",
    "paragraph_id": 235
  },
  {
    "title": "幻影號的奇航",
    "author": "胡長松",
    "text": "」 「你毋才頭殼歹去。我講予你聽。第一，彼个郭武忠歹囝，遐是咱內圍有名的，若毋是大𪁎雞嘛是小烏狗。年歲閣差甲強欲一輪，妳竟然敢共查某囝嫁伊？妳攏毋驚內圍人講妳這个老母賣查某囝咧做老娼？」 「喂！你這个無出脫的劉仔永順，家己無出脫就煞煞去矣，煞閣咧咒讖你家己查某囝未來的幸福？你敢毋知郭武忠是你一世人的老頭家的後生？竟然按呢共伊鄙相！」 「你閣會記伊郭武忠是頭家囝喔？",
    "paragraph_id": 236
  },
  {
    "title": "幻影號的奇航",
    "author": "胡長松",
    "text": "我若共查某囝嫁伊，一世人愛共囝婿向頭，妳想按呢查某囝敢會幸福？我看妳成實是想欲做老娼，想甲頭殼歹去！」 「你講這啥物話啊？共查某囝嫁予郭家就是做老娼？阿你毋就叫是你的查某囝足單純就著？你想看覓，伊毋是一日到暗穿甲嬈記記佇口面拋拋走，你當做伊良家婦女？」 「妳煞按呢講？」 「若無你問伊，看伊佇外面交幾个矣？一日到暗就是穿甲袂輸烏貓一隻，佮遐一寡五四三的鬥陣，當時仔欲生一个外孫轉來，你是會使按算呢？",
    "paragraph_id": 237
  },
  {
    "title": "幻影號的奇航",
    "author": "胡長松",
    "text": "規氣嫁郭家敢毋是較穩當？」 「母仔！妳哪會按呢講話？我只不過是佮朋友去唱幾條歌爾爾。妳哪會講甲按呢？」 「橫直我就坦白共妳講啦。若妳捌鬥陣的遐無長志的查埔朋友，我是攏看袂上目啦。」 秀眉當然閣會記遮的往事。伊當然是認為伊的老母講甲傷超過矣。除了平時的畫妝的工課，伊只是較興唱歌，有時佮朋友招去市內的KTV唱歌，較晏轉來，就予伊的老母唸甲臭頭。",
    "paragraph_id": 238
  },
  {
    "title": "幻影號的奇航",
    "author": "胡長松",
    "text": "當然，毋是無佮查埔人鬥陣過啦，只是，遐的查埔攏欠一寡物件，伊講袂清楚。雖然經過遐久，伊猶是會記，彼工，伊的爸母為著怹敢欲去市內28樓的彼間美國餐廳佮猴忠仔對看，冤甲厝頂蓋強欲囂去。食飯對看彼工，秀眉完全看袂出郭武忠有啥物歹囝的記號，伊穿甲襒tsah襒tsah，鉸一个抹油的海結仔頭，身軀閣hiù高雅的芳水。伊未來的大官郭金福講，彼當時為著予郭武忠去美國讀冊，一月日愛開伊50萬。「喂！阿爸！",
    "paragraph_id": 239
  },
  {
    "title": "幻影號的奇航",
    "author": "胡長松",
    "text": "我明明就有綴會仔咧還你矣，今你講這啥人欲聽啦！」猴忠仔按呢講，煞落伊越頭，對秀眉nih一下目，講：「著無？」彼个nih目，好親像是講：「有我佇咧！你莫去插遐無聊的老歲仔咧講啥。」 按呢，雖然一開始嘛是無情無願，毋過秀眉對猴忠仔的印象其實並無傷䆀。聽講彼遍的相親嘛無算完全是猴忠仔佮秀眉雙方的老母安排的。講落到地，佇怹去彼間28樓懸的餐廳食飯進前就有焐著火種矣。",
    "paragraph_id": 240
  },
  {
    "title": "幻影號的奇航",
    "author": "胡長松",
    "text": "猴忠仔某一工對伊的猴群狗黨講，伊佇路nih看著阮全內圍上「扭多」迷人的查某人，毋知是佗一人家的姑娘。主要是面媠𠢕妝，雖然無真躼，毋過（照伊講是）「奶仔真膨」，就算體格瘦，毋過「尻川閣尖閣翹」，尤其波浪捲的頭毛染做金色佇風中飄飛，完全是嬈豹一隻。雖然是按呢，親像伊這款不時佇紅塵走跳的𪁎哥，嘛一眼看出彼个姑娘的底蒂，完全是單純人家的好查某囡仔。",
    "paragraph_id": 241
  },
  {
    "title": "幻影號的奇航",
    "author": "胡長松",
    "text": "伊甚至共伊的放浪班的講，若是娶著這款某，干焦食厝裡就脹死矣，毋免閣去外口烘野雞仔來食。啥人知影，交代人去問落到地，彼个姑娘煞是厝裡船公司老臣的查某囝（竟然過去攏無去注意著？）閣是怹阿母後頭互相有熟似，當然嘛愛緊做安排。講來講去，郭武忠雖然是街仔頭的放浪囝，毋過伊畢竟是有搵過鹹水的，閣時常佇生理場咧走跳，講話風騷閣有鹹纖，厚詼諧，免講一開喙，四界的「姼仔」攏耳仔仆仆，對伊信信信。",
    "paragraph_id": 242
  },
  {
    "title": "幻影號的奇航",
    "author": "胡長松",
    "text": "會使講伊行到佗位，笑聲就綴到佗位。",
    "paragraph_id": 243
  },
  {
    "title": "幻影號的奇航",
    "author": "胡長松",
    "text": "彼頓對看的飯，佮所有媒人婆所安排的對看的飯仝款無聊，仝款全是雙方家長無話咧揣話的彼款礙虐──佮一般小可無仝的是，雙方的老爸既然已經是頭家佮辛勞的關係，怹就毋免開時間去揣彼款身家調查的問題，毋免去探對方的底蒂，嘛毋免刁工搬戲裝做佮家己身份無仝的人，所以郭金福佮劉永順這兩个大家長一坐落來（怹攏親像是受著怹的家後威脅才勉強參加的），開喙就開始繼續怹佇辦公廳猶未講煞的話題：國際海運的指數、港口費用的開銷、閣有船員安排、加油加水等等的船務。",
    "paragraph_id": 244
  },
  {
    "title": "幻影號的奇航",
    "author": "胡長松",
    "text": "邊仔的兩个老母無法度接話，只好恬恬陪咧笑。猶是猴忠仔較體貼，佇桌仔的另外彼頭，對秀眉發展伊家己的話題世界。無論如何，佮船務討論比較起來，猴忠仔總算共秀眉救出本底彼个無聊的船務的深坑。猴忠仔講：「這間『路詩區萊詩』餐廳，佇美國足普通的啦，想袂到，佇遮貴甲按呢。也若佇加州，這款餐廳更加是規街仔路攏是。劉小姐敢有去過加州？」 「有一遍，去LA上彩妝的課程。幾落冬前，K公司派我去的，彼是一个特訓。",
    "paragraph_id": 245
  },
  {
    "title": "幻影號的奇航",
    "author": "胡長松",
    "text": "是佇聖塔莫尼卡。」 「啥物？遐拄好？聖塔莫尼卡？我的學校嘛佇彼附近哩！妳敢有去啥物所在𨑨迌？」 「有啊。因為日時愛上課，攏是暗時出去較濟。」 「喔，LA的夜生活喔……妳感覺按怎？」 「真誠是一个好耍的花花世界啊！」 「想袂到妳會講『好耍』，我叫是干焦阮這款放蕩囡仔才會按呢講。」 「某一方面，阮做彩妝的，嘛算是半跤踏入佇彼个世界的人哩。」 「著呢，我閣無想過。",
    "paragraph_id": 246
  },
  {
    "title": "幻影號的奇航",
    "author": "胡長松",
    "text": "」 「……」 紲落的對話，秀眉就記袂起來矣。毋過伊記甲真清楚，彼暝，猴忠仔共秀眉對彩妝的熱情，講做是一个「偉大的藝術」的美夢。這並毋是普通的查埔囡仔講會出喙的看法。尤其是彼款放浪的烏狗兄。閣有，猴忠仔明明已經無話閣硬欲揣話講的彼款毋願放棄的癮頭形，嘛予秀眉感覺伊是一个本性良善閣心適的查埔囡仔。彼暝，秀眉共猴忠仔透露，除了彩妝，伊上佮意的就是唱歌、跳舞佮看電影。",
    "paragraph_id": 247
  },
  {
    "title": "幻影號的奇航",
    "author": "胡長松",
    "text": "因為伊感覺這幾項，嘛會當成做伊的彩妝藝術上重要的肥底。尤其重要的是，伊共猴忠仔講，有一工伊嘛會畫出親像美國女星JLo的彼種壓過眾人的彩妝藝術。總講一句，毋管秀眉講著啥物，猴忠仔攏表現出一位予人安心的彼種死忠的聽眾的印象。第六章  寶物的歷史 1 幻影號猶原拋碇佇生份的太平洋海域。",
    "paragraph_id": 248
  },
  {
    "title": "幻影號的奇航",
    "author": "胡長松",
    "text": "透過船艙露台的落地門的門簾，日光溫柔照佇麗雲輕快撥弦的手指閣有伊當咧吟唱的美麗的厚喙鈍： 上有好鳥相和鳴，間關早得春風情。春風捲入碧雲去，千門萬戶皆春聲。佇海湧的樂聲之間，我盡腹共我的喘氣、我的思想、我的渴望攏貫注佇hin，最後，我佇伊的身邊講：「我四界走揣妳，我向望妳，我疼惜妳。拄才我才了解，我對大海的深淵發現的就是妳。抑是講，原來我是為著接近妳，才綴妳來到這片予人放袂記的大海。",
    "paragraph_id": 249
  },
  {
    "title": "幻影號的奇航",
    "author": "胡長松",
    "text": "毋過，佇這生份的海上，因為咱的愛情，有一蕊光明的火燄，妳就是彼个熱愛的源頭。」 2 對船底的方向，機械Iân-jín塊紡的震動，佮柴油煙的臭油味做伙湠來到翕佮熱的船艙。我感覺怹可能著欲共船修理好矣，毋過過一時仔，震動閣定去。我猶原轉去筊場的大廳踅，我相信，若是有楊鳴風的下跤手抑是其他的線索，該當佇筊場上好發覺。有一个剃平頭、穿白siat-tsuh的先生，一个人坐佇膨椅啉酒。我佇伊身邊坐落來。",
    "paragraph_id": 250
  },
  {
    "title": "幻影號的奇航",
    "author": "胡長松",
    "text": "伊講： 「我共怹講幾落遍，講恁毋是有帆，是按怎毋用，恁甘願稠佇遮？你敢知影怹按怎應，怹講，彼帆是輔助的。唉！輔助的？你共聽看幾句……你知無，咱坐這隻船是欲去遊覽，毋是欲來遮等死的呢，怹應該共咱講予明，到底是發生啥物代誌？」 「怹敢毋是有講過矣？」 「有講佮無講仝款。是按怎你攏袂受氣？」 「受氣嘛無效果嘛。」 「這我才毋相信。尤其你看，船長彼个日本人的氣口，袂輸別人攏毋捌，有影看人真無目地。",
    "paragraph_id": 251
  },
  {
    "title": "幻影號的奇航",
    "author": "胡長松",
    "text": "怹日本人我無欣賞。」 「我想伊無一定需要你欣賞，伊可能干焦想欲趕緊開船爾爾。」 「喂！你哪毋去問伊看覓？這馬船是修到啥物坎站矣？」 這个先生用激骨的面看我，袂輸我聽著紲落來的話會真感激伊。伊共身軀攲向前講：「是講──你知無，我聽怹有船員講，其實，怹懷疑咱的船是予人迫來遮的──」 「這哪有可能？你敢知影咱晉佇佗位？」 「鬼才知咧！毋過，遐船員確實是按呢講的。有二个泰國船員佇船頭的甲板食薰的時講的。",
    "paragraph_id": 252
  },
  {
    "title": "幻影號的奇航",
    "author": "胡長松",
    "text": "我拄好會曉講幾句泰國話，所以聽有。怹叫是人攏聽無怹講話。」 「你會曉泰國話？」 「著啦！淡薄啦！較早，我捌走過泰國逝。」 「哦？」我看伊。伊看我的表情，有淡薄礙虐。「做生理啦。啊彼部份有機會才講啦！我先講怹船員講的消息。」 「怹講按怎？」 「怹講其實彼工船佇台灣海峽就無照預定的航線行矣。本底的航線較倚西爿，毋過有發現可疑的船跟蹤，所以改航道。」 「毋過我煞無聽講。」 「當然咱是無機會聽講。",
    "paragraph_id": 253
  },
  {
    "title": "幻影號的奇航",
    "author": "胡長松",
    "text": "海闊船閣濟，你是分會出啥物船可疑無可疑？怹泰國船員是講，咱先是予啥物船逐，出台灣海峽了後，才雄雄斡來這个所在。其中一个講伊行船行遐久，閣毋捌來過這个所在，另外一个講，伊早就聽過這个所在，只是少人來到遮，橫直，有真濟傳說，敢若無真好的彼款，海賊閣濟…………我咧想，咱若佇遮搪著……唉我久年來佇東南亞走跳，嘛毋捌拄過這款的，實在是毋敢閣想矣哩！」 「你到底佇佗位高就？」 「我是交通事業。",
    "paragraph_id": 254
  },
  {
    "title": "幻影號的奇航",
    "author": "胡長松",
    "text": "」 「啥物交通事業？」 「我駛計程車的。」 「駛計程車哪會佇東南亞走跳？」 「計程車是副業。去東南亞是去接接外勞的生理，我有股東著，怹的機票攏是我辦的。」 「莫怪你講交通事業。」 「都著m̄……閣有我共你講，你若欲買機票、參加遊覽團等等，攏會使來揣我。閣有委託寄買的穡頭，比如講你想欲買日本的啥物，你知影行情，阮會使代買──是講，毋通時到物件買轉來你反悔就好。",
    "paragraph_id": 255
  },
  {
    "title": "幻影號的奇航",
    "author": "胡長松",
    "text": "」 「所以這逝你去日本嘛是你的『交通事業』之一？」 「Hènn啦，罔兼罔兼啦，其實我嘛退休矣，台灣日本兩爿走。我佇日本東京有一間『厝仔』兩百偌坪，有時愛去巡巡看看咧。」 「兩百偌坪閣講『厝仔』？」 「Hènn啦『厝仔』都著m̄，咱做人愛顧謙，這我是較熟的朋友才會去講。」 「毋過咱嘛拄才熟似爾爾啊。」 「因為我看你有緣有緣。」 「若佇東京有兩百偌坪的厝，你就通退休矣，哪閣需要無閒啥物『交通事業』？",
    "paragraph_id": 256
  },
  {
    "title": "幻影號的奇航",
    "author": "胡長松",
    "text": "」 「Hènn啦，其實我幾冬前就趁起來矣──啊共你講嘛無要緊啦，較早是有行較偏門的──毋過我先講喔，阮無搕銃，嘛無搕毒。」 「所以你較早走私的。」 「走私歹聽啦，阮攏講走鹹水的。」 「He有好趁？」 「當然好趁nooh。過一个年，干焦薰佮酒，挺好趁欲規千的。」 「過一个年就規千的？」 「Hènn nooh！若較好的年，分欲夠兩三千嘛有。」 「哇！」 「我先講喔，阮無搕銃，嘛無搕毒。阮是單純的事業。",
    "paragraph_id": 257
  },
  {
    "title": "幻影號的奇航",
    "author": "胡長松",
    "text": "而且我這馬收山矣，攏開正門伐大路，若閒的時攏去岡山彼間大廟洗手做義工。」 「毋過，敢攏袂予人掠著？」 「會啦，會予怹掠啦──毋過he嘛撨好的。怹嘛需要業績，阮會打點，放消息予怹掠──攏人頭啦，就是交幾个仔退伍老兵的名予怹，無銃無毒，一般是『易科罰金』爾爾。當然阮嘛會提供賞金予遐老兵，所以怹是相掙欲來呢！",
    "paragraph_id": 258
  },
  {
    "title": "幻影號的奇航",
    "author": "胡長松",
    "text": "假使怹若無欲『易科罰金』嘛會使，極加關一个四五月日就出來矣，按呢，彼條『易科罰金』怹就家己賺食，橫直怹佇厝閒閒嘛是閒閒，規氣入去內籬仔罔窮。阮一向做足正的，袂共怹偏。」伊的面親像家己是一个足有正義感的賊仔彼種人，比如廖添丁彼款的。「按呢我知矣。毋過重點是──你的厝佇東京，你這逝去長崎是欲──？」 「本底是欲遊覽啦！",
    "paragraph_id": 259
  },
  {
    "title": "幻影號的奇航",
    "author": "胡長松",
    "text": "單純就是遊覽啦，橫直閒嘛是咧閒，坐船看覓仔好𨑨迌無，結果，嘛是有人委託我順紲替怹買物件……」 「啊這逝是欲買啥？」 「無啦，無欲買啥啦。」伊閣激骨起來，敢若咧保守啥物重大的商業機密。「你敢是家己一个人？」 「喂！你是咧問案是毋？」 行出船艙的時，我一直咧想，假使這个人講的是真的，按呢，對台灣海峽就出現的船仔又閣是啥物船？3 日頭下，甲板頂懸是輕鬆的氣氛。",
    "paragraph_id": 260
  },
  {
    "title": "幻影號的奇航",
    "author": "胡長松",
    "text": "部份的職員重新共怹的節日古服裝穿起來，晉前彈三味線的嘛閣出現矣。這隻古帆船親像閣恢復彼時欲出帆的氣氛，船客可能嘛因為聽著拄才iân-jín起磅的聲，有感受船的修理有進展，面的表情嘛較放鬆矣。彼个環礁就佇我的面前，可能因為退流，環礁四圍的礁石敢若浮懸起來，彼片礁石佮礁石之間的海域，可能因為水底的海草，顯出一種翠青的色緻，佇日頭下變步。我佇甲板頂懸搪著文野辰雄。",
    "paragraph_id": 261
  },
  {
    "title": "幻影號的奇航",
    "author": "胡長松",
    "text": "我共伊講：「根據我的觀察，這隻船的船客，份子複雜。」 「我叫是你早就知矣。」伊用誠懇的表情看我，講：「麗雲敢有共你講過『文件』的部份？」 「伊有講著南蠻畫佮恁佇日本受著『紅劍』的威脅。毋過伊無講著『文件』。」 「我講的文件是陳獨秀的一寡手稿佮批信，包括一批伊寫予胡適、蔡元培的批，閣有一張1934年5月伊對南京監獄寫予『托派國際書記局』的批的中文原稿。",
    "paragraph_id": 262
  },
  {
    "title": "幻影號的奇航",
    "author": "胡長松",
    "text": "彼是阮舊年佇泰國共一个中國人買的，毋過半路就佮其他的寶物做伙予人劫去。」 「你哪會去揣著陳獨秀的批？」 「這講起來就話頭長矣！成實若欲了解，閣愛對P女士講起哩。」 文野辰雄共我講，其實「文件」是對「紅劍」的追查過程中，無意間發現的。「總部設佇中國的『紅劍』一方面透過藝術交流的管道咧影響台灣的政治，另外一方面，怹大量佇東亞市場炒作一寡早期中國有名畫家的作品──比如P女士的油畫。",
    "paragraph_id": 263
  },
  {
    "title": "幻影號的奇航",
    "author": "胡長松",
    "text": "P是生佇十九世紀末的查某人，本姓張，13歲就予跋輸筊的阿舅賣去紅燈戶，後來因為陳獨秀的一个同學佮意著，為伊贖身，娶入門做細姨，才改姓P。因為P有畫圖的天份，所以陳真鼓勵伊，閣為伊介紹美術專科學校的教授教伊學畫西洋圖。幾冬了後，P順利考入美術專科，卒業後留學法國，沓沓成做國際有名的油畫家。",
    "paragraph_id": 264
  },
  {
    "title": "幻影號的奇航",
    "author": "胡長松",
    "text": "P佮陳之間一直有真親近的關係，甚至佇伊的二幅圖頂懸，閣有陳的提字──彼時陣，陳當予KMT關佇南京的監獄，顯然是P專工提畫入去監獄請伊提字的。P佇法國讀冊的期間，捌央同學共一大批伊的畫紮轉去中國，結果半途竟然搪著火燒船，予彼批攏總百幾張的圖失蹤真久──一直到前一站，『紅劍』竟然宣布，怹手頭有其中的幾落幅。這是大發現。",
    "paragraph_id": 265
  },
  {
    "title": "幻影號的奇航",
    "author": "胡長松",
    "text": "為著欲證明遐的圖是真品，怹甚至講，怹手裡有陳獨秀對彼批圖評價的批信，是陳佇1940年寫予P的，會使成做間接的證據。這件代誌引起身為日本收藏界佮身為收藏家的這隻船的日本頭家的好玄，所以就開始追查。同時，因為佮『紅劍』有牽連，所以怹就揣著嘛當咧追查『紅劍』的我。代誌的上起頭就是按呢來的。」 「當然欲證明彼批畫的真假無遐簡單。退一步講，就算欲證明陳的批信的真假嘛仝款無簡單。",
    "paragraph_id": 266
  },
  {
    "title": "幻影號的奇航",
    "author": "胡長松",
    "text": "而且，『紅劍』閣講，除非你買畫，怹無義務共遐資料提供予你參考。就是佇這个期間，船頭家探聽著泰國的一个中國收藏家手裡有一大批佮陳有關的文件，閣有一幅聽講P所畫的、陳獨秀提字的第三幅圖《春情》。雖然毋知細節，毋過經過初步調查，彼批文件內面的確有包括陳的批信，年代對1925年到1940年代攏有，嘛包括1940年前後陳佮P之間所寫的彼部份。",
    "paragraph_id": 267
  },
  {
    "title": "幻影號的奇航",
    "author": "胡長松",
    "text": "所以日本的這个船頭家，就委託我出面去接接，落尾總算買著這一大批文件。」 辰雄講：「只是想袂到賣方非常神祕。我並無機會去看著第三幅陳所提字的畫《春情》。而且，彼擺，船才駛過崑山島的海域，所有佇泰國買著的物件，就予海賊劫去矣。」 「敢講彼批文件閣有啥物特殊的價值？」 「當然，阮嘛是按呢想。其實彼一大箱有袂少物件，可能晉前有人已經根據啥物線索先抾過。",
    "paragraph_id": 268
  },
  {
    "title": "幻影號的奇航",
    "author": "胡長松",
    "text": "內面的資料毋是干焦陳寫的文稿，嘛有伊佮朋友之間的通批，甚至有伊的朋友寫予別人的批信等等。阮確實是有懷疑，遐海賊是有針對性的，怹正正是針對彼箱文件來的。」 「我的頭家是一个非常細膩的人。」文野辰雄講：「所以當當時才會甘願用家己的船來運遐買來的貨品，嘛無想欲交互別人。伊閣交代我，佇泰國就先用相機共彼箱文件copy一份，了後共copy的底片另外寄轉去日本。",
    "paragraph_id": 269
  },
  {
    "title": "幻影號的奇航",
    "author": "胡長松",
    "text": "所以，雖然阮的船佇崑山島的外海受著海賊搶劫，損失真有價值的古董佮文件，毋過，檔案資料有佇底片保存落來，算是佳哉。」 文野辰雄講，彼遍的海上搶案予怹更加起疑，同時，嘛為著欲緊共怹予人搶去的物追轉來，怹才沓沓對彼箱文件的copy底片內面發見一寡線索： 第一，關係P的部份。對1940年前後的批信，並無講著任何佮遐失蹤的圖有關係的線索。",
    "paragraph_id": 270
  },
  {
    "title": "幻影號的奇航",
    "author": "胡長松",
    "text": "一方面，並無「紅劍」所對外宣揚、會使成做「證據」的彼張陳獨秀評論的批，另外一方面，就算只是彼張批落勾去，怹嘛揣袂出彼前後幾落年之間，陳佮P之間的通批有啥物所在講起著遐失蹤的圖。若按呢，「紅劍」所講的「新發現」就誠有可能只是騙局一場。這顯示規个「紅劍」本身就是一个真有規模的「詐騙集團」。",
    "paragraph_id": 271
  },
  {
    "title": "幻影號的奇航",
    "author": "胡長松",
    "text": "第二、怹無意中看著一份機密的資料，是關係陳獨秀身邊的反背者佮彼个年代KMT的特務所策畫的真濟暗殺的祕密（辰雄講，怹初初認為這可能是這份資料上蓋寶貴的部份）。比如這份文件有講著1938年的一層古董的交易，是一个叫做「秦立志」的特務對「上級」報告的文件。根據辰雄調查，這个「秦立志」若毋是彼个捌出賣陳獨秀的KMT特務謝力功本人的化名，就是謝力功身邊親近的人。",
    "paragraph_id": 272
  },
  {
    "title": "幻影號的奇航",
    "author": "胡長松",
    "text": "「秦立志」佇報告內底詳細寫出彼層古董交易的安排：怹假做古董的賣方，也買主就是日後予軍統局宣稱、有通日嫌疑的中華民國首任國務總理唐紹儀。根據歷史資料，唐紹儀佇這份報告無偌久以後的1938年9月，就佇上海的徛家厝予假做古董商的謝力功怹刺殺（嘛有人講是誤殺）。這份文件引起文野辰雄注意的部份，主要是遐古董的來源。",
    "paragraph_id": 273
  },
  {
    "title": "幻影號的奇航",
    "author": "胡長松",
    "text": "因為唐紹儀本身是古董收藏的專家，人講瞞者瞞不識，凊彩的物是無法度掩過伊的目，所以，彼批古董該當是真誠有價的真貨。辰雄特別進一步追查，發現彼批古董來源並無單純，尤其有幾个古董商出現，顯然就佮「紅劍」早期的幾个核心人物（比如伊一直咧追查的一个姓梁的家族）有關，而且遐特務佮古董商一直有真密切的往來。第三項線索，就是hin內底嘛有真濟日文的批信佮電報密文。",
    "paragraph_id": 274
  },
  {
    "title": "幻影號的奇航",
    "author": "胡長松",
    "text": "辰雄講，這一方面佮彼个時代的中國人有真濟去日本留學，參日本人之間用日文通批有關；另外一方面，嘛可能佮中國對日戰爭的情報有關係。文野辰雄講，伊發現有幾張日文批對上海佮北京的無仝地址寄去的某一个長崎縣的地址，批的內容有講著某一項古物，另外嘛敢若佮彼時中日的間諜有關，所以引起伊相當的好奇。文野辰雄推斷，假使想欲知影予海賊搶去的彼批貨的下落，恐驚就愛先了解遮予怹搶去的文件。",
    "paragraph_id": 275
  },
  {
    "title": "幻影號的奇航",
    "author": "胡長松",
    "text": "伊認為對tsin會使揣出彼時的古董商佮中國特務的關係，以及怹佮日本人的特殊接接（毋管合作抑是對敵）。比如伊發現，有一張關鍵的批對北京四牌樓九條胡同的地址寄去到長崎縣，竟然是中島湘所寫的批。「你是講彼个有名的日本女間諜中島湘？」 「正是。",
    "paragraph_id": 276
  },
  {
    "title": "幻影號的奇航",
    "author": "胡長松",
    "text": "」 4 文野辰雄𤆬我轉去圖書室，共彼張批的copy提予我看，原文是日文，內容大約是按呢： \t 高橋君： 從你予軍部調走了後，遮的局勢變甲更加複雜，逐日攏有人咧探聽你是毋是已經共「物件」紮轉去日本。通常是劉翰山派來的人，有時講這，有時講he，話母踅一輦，就閣牽轉來遮。我共怹講「是」，毋過怹並無相信。劉翰山彼个人痟貪閣多疑。",
    "paragraph_id": 277
  },
  {
    "title": "幻影號的奇航",
    "author": "胡長松",
    "text": "咱共本底伊手裡的物件提走，伊當然非常不滿，毋過我相信，伊毋敢對咱按怎，若無，我隨時會透過我的管道，翻頭共伊的祕密透露予藍衣彼个魔頭知影，按呢，劉利用北京肅奸委員會主任的身份貪污食錢的事實，真緊就會共伊討命。只是，我猶是有預感，你走了後，怹對我的疑心愈來愈重，耐心嘛愈來愈低矣。彼工，劉本人直接來揣我，共我表明，藍衣先生已經強欲失去耐性矣，因為劉直直無共「彼个物件」交出來。",
    "paragraph_id": 278
  },
  {
    "title": "幻影號的奇航",
    "author": "胡長松",
    "text": "劉對我唱聲，假使物件若成實閣佇我手裡，伊一定會用任何代價共伊「挖」出來。因為按呢，我相信彼个物件已經無適合閣囥佇我的身邊矣，雖然伊是我滿洲先皇的寶物，本底就該當是阮的，毋過，既然囥佇我身邊已經愈來愈危險，我決定先共伊偷運走──事實上，我已經揣著專人進行這个任務，「彼个物件」這馬已經佇半路矣。佇戰爭時期，這个任務需要有特殊的管道，我想真久才想出這个瓣法，只是批裡無方便透漏細節。",
    "paragraph_id": 279
  },
  {
    "title": "幻影號的奇航",
    "author": "胡長松",
    "text": "總講一句，幾月日後，物件一定會安全送到我預定的所在。紲落，請你一定愛會記：你需要去揣著《寬永懺悔錄》（你當然知影hit本冊佇佗位），閣有長崎Y先生的彼幅南蠻畫，請用你的智慧揣出「彼个物件」。然後請以你的人格佮咱深刻的同志之誼替我保管伊，因為這是阮滿洲國復國唯一的寄望矣。願你的保護神素戔嗚尊時時賜你好運，親像夏至的日頭照佇伊跤前的石獅，嘛指出咱幸福的方向。湘 5 「哇！",
    "paragraph_id": 280
  },
  {
    "title": "幻影號的奇航",
    "author": "胡長松",
    "text": "中島湘寫予伊佇北京時期的愛人同志高橋隆盛，這張批若是正本，本身就已經價值連城矣哩！」 「就是啊！」文野辰雄用我嘛是捌貨人的彼種呵咾的眼光看我。「毋過，敢講你看有伊咧寫啥？比如，『彼个物件』是啥？閣有，伊講起著《寬永懺悔錄》，就是這回我欲去長崎買的古冊敢毋是？中島湘所設的南蠻畫的謎題又閣是啥物？」 「根據我的研究，批裡『彼个物件』就是有名的『龍池競寶圖』。",
    "paragraph_id": 281
  },
  {
    "title": "幻影號的奇航",
    "author": "胡長松",
    "text": "文獻寫講，『龍池競寶圖』是乾隆年間『西部番邦』進貢的寶物，是一幅絹布卷軸，軸闊1尺，圖長8尺，頂面用水墨白描九隻龍船佇水池競寶。1928年，這幅圖予專門底偷挖皇陵的一个叫做孫田明的人挖著。後來彼个孫田明成做老蔣的部隊新五軍的頭人，有一擺，因為聽講新五軍有共產份子，老蔣派特務魔頭藍衣先生去了解，半嚇半安搭，二人酒一啉落，想袂到煞變做結拜兄弟，孫田明戇頭戇腦共伊手頭的『龍池競寶圖』提出來展寶予藍衣看。",
    "paragraph_id": 282
  },
  {
    "title": "幻影號的奇航",
    "author": "胡長松",
    "text": "藍衣看著佮意，就共寶圖對孫田明的手裡拗過來，毋過閣想，因為隔轉工當欲出張無方便，就交予劉翰山替伊保管，吩咐等伊出張轉來才還伊。彼个劉翰山是北京肅奸委員會主任兼民政局長，平時食銅食鐵，當然知影『龍池競寶圖』是絕世好寶，甚至有夠予伊收山食後半世人。伊就心肝掠坦橫，欲共寶圖賺食落來。藍衣先生出張轉來問伊的時，伊嘻嘻哈哈，騙講伊已經共圖送轉去還孫田明矣，閣因為中日戰事愈複雜，藍衣先生一無閒，就無閣問伊。",
    "paragraph_id": 283
  },
  {
    "title": "幻影號的奇航",
    "author": "胡長松",
    "text": "按呢，『龍池競寶圖』就一直留佇劉的手裡，一直到伊予張家口的日本特務高橋隆盛掠去，才只好獻出寶圖保命。（另外一方面，劉翰山嘛開始予高橋隆盛佮中島湘吸收，佮怹合作，成做中日之間的雙面諜。） 簡單講，到中日戰爭的尾期，『龍池競寶圖』就是佇高橋隆盛佮中島湘手裡。根據我研究，後來高橋隆盛予日本軍部調職調轉去日本，彼幅寶圖無好紮，就留予中島湘保管。一直到日本投降以後，彼个美麗的女間諜中島湘予劉翰山掠起來。",
    "paragraph_id": 284
  },
  {
    "title": "幻影號的奇航",
    "author": "胡長松",
    "text": "」 「若按呢，寶圖咧？」 「這就是重點矣。根據文獻資料，中島湘予劉翰山掠起來了後，劉翰山果然佇北京四牌樓九條胡同的中島湘的徛家抄著『龍池競寶圖』，毋過中島湘後來嘛另外予藍衣先生審問，佇審問中，中島湘對藍衣先生招出全部的實情──包括寶圖的下落，以及劉翰山佮日本特務合作的故事。因為按呢，藍衣先生責問劉翰山，劉只好乖乖共寶圖交予伊。這當然是怹二人之間的鬥爭。",
    "paragraph_id": 285
  },
  {
    "title": "幻影號的奇航",
    "author": "胡長松",
    "text": "有人講，藍衣無隨刣劉翰山，有可能是驚共代誌鬧大，共伊『私吞帝物』的代誌傳去到老蔣的耳孔。毋過，劉翰山該當嘛知影，藍衣先生隨時攏會刣伊，尤其劉彼時閣佮老蔣的對頭李宗仁行真覓。閣無偌久，發生驚天動地的代誌，藍衣先生的飛龍機lòng山失事，風聲講，彼幅『龍池競寶圖』當當時就佇飛機頂，已經燒做火炭。",
    "paragraph_id": 286
  },
  {
    "title": "幻影號的奇航",
    "author": "胡長松",
    "text": "嘛有一个講法是，藍衣先生其實是予劉翰山設計害死的，另外閣有講法認為，飛機頂的彼幅圖是假貨，真的寶圖另外予劉掩崁起來──只是，幾月日後，劉翰山予藍衣先生後一任的特務頭孟齊武祕密處決，彼層疑案就無法度閣追查落去矣。」 「是講，若有這張批，表示彼時陣劉翰山佇中島湘的徛家所抄出來的，只是仿的『龍池競寶圖』！也真的『龍池競寶圖』，就親像這張批所寫，早就予中島湘偷運出來矣？」 「嗯。",
    "paragraph_id": 287
  },
  {
    "title": "幻影號的奇航",
    "author": "胡長松",
    "text": "」 「莫怪怹欲搶你的文件，原來是欲進一步揣著失蹤的寶物！」 「無遐簡單。」文野辰雄講。「假使寶圖成實閣佇咧，按呢當年藍衣魔頭的死，嘛可能佮寶圖有關……而且，內底嘛有可能牽涉二个集團之間互相報仇的行動，這个行動可能一直伸長，到今閣繼續暗中底進行……」文野辰雄用嚴肅的眼神看我。6 文野辰雄繼續講，彼時伊讀著這張批，佮船頭家討論了後，決定佮麗雲做伙去彼个收批地址探看覓。",
    "paragraph_id": 288
  },
  {
    "title": "幻影號的奇航",
    "author": "胡長松",
    "text": "天氣真好的日子，彼个收批的地址是佇長崎縣的佐世保市郊。佐世保自較早明治的時代就有大軍港，文野辰雄推測，戰時，彼个高橋先生會選佇這个所在，可能有地緣關係。只是，伊並無確定去到彼个可能已經無意義的地址，閣會使揣著啥物。怹透早盤火車，對長崎市踅過大村灣來到佐世保，然後轉巴士，去到市郊海墘的山崙跤。怹一路探問路草，總算揣去一个挹僻的海灣。",
    "paragraph_id": 289
  },
  {
    "title": "幻影號的奇航",
    "author": "胡長松",
    "text": "佇崙仔跤的道路佮海岸之間是海邊的埔地，有幾間徛家佇遐形成一个小庄頭，庄頭其中，嘛有一間用石仔起造的白色教堂。文野辰雄佮麗雲，先是提地址的門牌號請教上蓋倚海邊的彼間釣具店。釣具店的頭家──一个瘦瘦仔真斯文的中年查埔人──一開始用憢疑的目光看怹，然後共怹講，怹所問的彼个地址早就毋是徛家矣，今，就是怹所看著的彼間教堂。釣具行的頭家進一步好賢問怹是按怎欲來，怹應講，只是欲來揣一个朋友的親成。",
    "paragraph_id": 290
  },
  {
    "title": "幻影號的奇航",
    "author": "胡長松",
    "text": "釣具行的頭家搖頭講：「無可能。無可能你會有朋友的親成捌蹛佇遐，因為佇起教會晉前，遐已經足久無蹛人矣，只是一間拋荒的枋仔厝爾爾。」 「嘛有可能是佇你搬來晉前怹就搬走矣。」文野辰雄按呢應伊。彼間雙倒水的教堂建築，四圍予七里香的樹籬箍咧，白色的山牆一半予日頭照甲金鑠鑠，一半藏佇崙仔的蔭裡。彼間教會的牧師叫做平井大志，人大箍大箍，湳一圈肚，毋過伊的目光真有精神，看著是足有活力的牧師。",
    "paragraph_id": 291
  },
  {
    "title": "幻影號的奇航",
    "author": "胡長松",
    "text": "文野辰雄共伊講，伊底走揣一批予人搶去的文件佮古物，其中有一張批信的地址佇遐，伊希望牧師會使予伊意見。伊共彼張中島湘所寫的批信的副本提予牧師看，嘛對牧師表明，伊自出世就是基督徒，伊講：「雖然──我的教會佇台灣，是庄腳所在的老教會。」 彼个平井牧師請怹入去教會的會客室坐，閣泡真好啉的茶請怹。",
    "paragraph_id": 292
  },
  {
    "title": "幻影號的奇航",
    "author": "胡長松",
    "text": "平井牧師紲落講伊會去彼个挹僻的所在牧會是聖靈對伊的差遣，就親像古早以來聖靈對所有門徒的差遣，自頭到hín嘛已經十偌年矣。閣晉前，伊是佇東京的一間大教會做傳道，後來升做牧師，參加一个短期宣教的任務去佇遐，想袂到就按呢佇遐留落來。伊拄到遐的時，有一群討海人佇港邊的一个兄弟怹兜聚會，怹搪著短宣隊的平井大志牧師，理念會合，就提起怹當欲建堂，所以邀請平井做怹建堂的牧師。",
    "paragraph_id": 293
  },
  {
    "title": "幻影號的奇航",
    "author": "胡長松",
    "text": "平井牧師閣記甲誠明，彼一工，本底猶咧躊躇的伊，夢見家己敢若是行去到西流基海邊的使徒保羅，面對闊莽莽的大海，感覺伊的跤底親像是伊宣教行程的上起頭。伊佇夢中感覺梟疑。無張持，耶穌佇海面現身對伊講：「免驚，我上起頭嘛是佮一群討海的人鬥陣。」毋知是按怎，伊規身軀因為感動燒滾滾，佇夢中就流目屎矣。伊想起怹做伙揣著這个所在起造教會，一翻頭，十幾年嘛過去矣。",
    "paragraph_id": 294
  },
  {
    "title": "幻影號的奇航",
    "author": "胡長松",
    "text": "平井牧師無隨閣講落，親像是咧聽候伊面前的這个、自稱是基督徒的人的回應。辰雄講伊認為保羅是一个毋驚大海的傳道者，因為伊的宣教旅途攏有海路，尤其伊上起頭就是對西流基坐船去塞浦路斯島（Cyprus），彼遍巴拿巴、馬可佮伊鬥陣，先是佇塞浦路斯東部的撒拉米上岸，紲落怹沿路傳道，行過規个島，去到塞浦路斯西南的海港帕弗，後來對帕弗閣一遍上船，駛向西北方的彼个古早的港口安塔利亞（Antalya）。",
    "paragraph_id": 295
  },
  {
    "title": "幻影號的奇航",
    "author": "胡長松",
    "text": "彼大約是主後47年跤兜的代誌，保羅踏出伊傳道的跤步，伊身邊的馬可20幾年後嘛動筆寫出《馬可福音》。辰雄講，伊相信彼攏是聖靈對遐古早使徒的差遣。平井牧師聽伊按呢講，直直頕頭，毋過伊無閣接話，伊的表情好親像是講，按呢我確實知影你是咱基督內的兄弟。",
    "paragraph_id": 296
  },
  {
    "title": "幻影號的奇航",
    "author": "胡長松",
    "text": "閣過一時仔，平井牧師講，彼个所在早前確實是一間破低厝仔，是某一个機構的財產，毋過已經拋荒真久，怹無清楚有蹛過啥物人，雖然……（平井牧師用較保守細膩的氣口講）雖然，伊嘛想起建堂的過程中有發現一寡「可疑」的文件藏佇地板下跤的暗間，敢若是佮過去的軍方有啥物關係。",
    "paragraph_id": 297
  },
  {
    "title": "幻影號的奇航",
    "author": "胡長松",
    "text": "文野辰雄問伊講，敢會使提供遐的文件予怹參考，因為牽涉著可疑的搶案…… 就是因為按呢，平井大志牧師雖然小可躊躇一下，猶是共伊收起來的彼箱文件𢯾出來予對怹看。怹果然就佇彼箱文件裡看著真濟寄予高橋隆盛的批，特別有一張是對台灣的打狗寄來的，引起辰雄佮麗雲的注意。怹共批拍開來讀，這張批內底的「水相小姐」，顯然就是中島湘。高橋先生： 頂回別後已經幾落年，希望你一切順事，尤其請莫計較過去我對先生你的無禮。",
    "paragraph_id": 298
  },
  {
    "title": "幻影號的奇航",
    "author": "胡長松",
    "text": "水相小姐交付一个貨運的任務予我，雖然代誌緊急，毋過我猶是需要盡量詳細對你報告，這个任務可能無法度完成矣，實在真失禮。本底水相小姐要求我中途袂使對任何人講起，毋過，既然任務失敗，閣牽涉重大，而且我聽講水相小姐嘛已經予敵方掠去，行方不明，我除了傷心，只好家己主意，違背伊的命令寫批通知你，希望對代誌會有幫贊。我本底會使順利坐船離開打狗轉去長崎，毋過發生一寡意外，已經無法度離開了。",
    "paragraph_id": 299
  },
  {
    "title": "幻影號的奇航",
    "author": "胡長松",
    "text": "這馬戰爭拄結束，世局如何，毋是咱小小一个卒仔料會到的啊。毋過我嘛相信，這个世間，會使夯遐大的枷去為水相小姐冒性命的險，嘛是光榮的代誌啦！這講來講去，攏是為著水相小姐啊！代誌是按呢： 自從你離開支那了後，水相小姐就真清楚，彼陣人，尤其是劉某佮藍某的勢力傷大，絕對會共水相小姐彼个祖傳的物件搶去，所以，水相小姐就畫出圖樣，暗中倩人仿製，完成了後，交代小弟共真品運出支那。",
    "paragraph_id": 300
  },
  {
    "title": "幻影號的奇航",
    "author": "胡長松",
    "text": "我為著達成任務，一路遠遠對北京踅去西南，然後才行滇緬公路離開支那，紲落去到泰國的港口坐船，最後來到打狗的。本底我的船會使直接去到長崎，然後我就會使共物件運到水相小姐指定的所在，毋過，美軍佇西太平洋的攻勢加強，逼我改變航程，只好先來佇打狗停留。這是一段艱苦的路程。我假做逃難的生理人，共彼个物件藏佇一跤柴箱的暗層，頂懸層囥查某人的雜細物來掩人的目。",
    "paragraph_id": 301
  },
  {
    "title": "幻影號的奇航",
    "author": "胡長松",
    "text": "總講一句，是經過足濟危險佮貴人的相助才有法度按呢一路來到遮的。可惜的是，今我的貴人佮我的運氣攏用盡矣，我只好共彼个物件暫時藏佇遮的一个所在。當然，為著予你揣會著，我嘛已經共必要的消息倩人送去水相小姐共你指示的彼个所在矣。閣一遍希望你諒解。再會矣！高橋先生！吳青銅  敬筆  7        「後來我知影，我有足濟線索，逐到某一个所在就斷去，可能佮這張批所牽涉的祕密有關。」文野辰雄按呢講。",
    "paragraph_id": 302
  },
  {
    "title": "幻影號的奇航",
    "author": "胡長松",
    "text": "「雖然，阮終其尾欲揣著的，是無仝的物件。」 「是講你究竟想欲揣著啥物？」 「當然上代先，我嘛是欲揣著船頭家的彼批失蹤的貨。毋過，嘛會使講，我上主要為著欲揣出怹犯罪的證據。我懷疑『紅劍』怹所牽涉的規个集團，佇東南亞甚至全世界的古董市場洗錢。更加可惡的是，怹共錢透過這个管道洗入去中國人的手nih──毋過怹家己閣繼續佇台灣搬戲。買票、參加選舉，欲控制台灣的政治。」 「哦？",
    "paragraph_id": 303
  },
  {
    "title": "幻影號的奇航",
    "author": "胡長松",
    "text": "」 「所以，我認為，假使若其他線索無進一步的發展，彼枝『龍池競寶圖』可能嘛是另外一支鎖匙──對代誌最近的發展來看，我的推測並無毋著。」 「按怎講？」 「這逝，我已經透過日本的古董市場放風聲，講我已經掌握『龍池競寶圖』的行蹤，果然，怹就倚來矣。怹若倚來，對我的調查有好處。」 「毋過按呢你毋是顛倒危險？」 「袂，顛倒安全。因為事實上，目前猶無人知影彼幅圖佇佗位。」 「敢講你已經知影？",
    "paragraph_id": 304
  },
  {
    "title": "幻影號的奇航",
    "author": "胡長松",
    "text": "」 「我有另外調查過彼个吳青銅的行蹤，圖一定嘛佇附近。只是，詳細的位置，我需要彼本古冊《寬永懺悔錄》指示的資料才鬥會覓。另外，我有共平井大志牧師拜託，除了咱，無人會使知影吳青銅的這張批甚至這个人。也就是講，就算怹手頭已經有彼張中島湘寫予高橋隆盛的批，嘛知影《寬永懺悔錄》內面有重要線索，獨獨欠吳青銅的線索嘛仝款無路用。根據我的調查，吳青銅當初時就是去佇桃仔園軍港，寶圖該當嘛藏佇附近。」 「桃仔園？",
    "paragraph_id": 305
  },
  {
    "title": "幻影號的奇航",
    "author": "胡長松",
    "text": "」我驚一趒。我心內是想講：「阮」桃仔園？「是，就是桃仔園軍港。」伊講。我心內所想的，是阮老母捌共我講過，戰爭的時，我的查埔太祖（也就是阮阿公的阿公）埋佇桃仔園附近的打狗山的故事。彼時阮太祖過身，厝裡的人共伊扛去打狗山山坪的樹林埋，塗才拄崁好，空襲警報就來矣。炸彈主要tia̍p佇桃仔園軍港，嘛落佇打狗山，怹驚甲，只好緊逃轉來。結果第二工怹閣轉去山頂，欲𥩴墓牌，煞已經揣無阮太祖。",
    "paragraph_id": 306
  },
  {
    "title": "幻影號的奇航",
    "author": "胡長松",
    "text": "阮太祖的囝孫仔只好共彼塊寫伊的名的墓牌閣扛轉來。彼塊墓牌幾十年來，一直收佇舊厝埕斗邊仔的彼間柴間。──按呢講起來，若有絕世的寶物藏佇彼个箍圍，嘛確實毋是無可能的代誌。文野辰雄繼續講：「就是我的身份有無方便的所在，才會需要揣著人來鬥相工。所以，涂麗雲佮涂建龍才會推薦你來協助。畢竟你是桃仔園附近的人，閣有警官的身份！而且怹講你有『過目不忘』的能力。」 「哈，『過目不忘』是怹亂講的啦。",
    "paragraph_id": 307
  },
  {
    "title": "幻影號的奇航",
    "author": "胡長松",
    "text": "毋過我真誠好奇，就算揣著彼幅寶圖，又閣會使按怎？我的意思是，就算終其尾你共全部『紅劍』的祕密挖出來，又閣會使按怎？」 「若講著這，就話頭長矣。寶圖嘛無一定就是寶圖。講來講去，彼嘛是我這个失志的浪子上大的奧秘使命矣哩！」 案件筆記6：  秀眉當初對親事的考慮 本成，秀眉認為，就算伊一直揣無對象（這點老實講伊並無煩惱過），伊佮怹老爸的頭家仔囝郭武忠之間嘛根底就是一門無可能的婚事。",
    "paragraph_id": 308
  },
  {
    "title": "幻影號的奇航",
    "author": "胡長松",
    "text": "第一，兩个家庭互相的差別傷過大矣。第二，伊嘛小可探聽過猴忠仔的風評，真誠無法度予伊放心。第三，上重要的是，伊的老爸永順伯仔講的無毋著，假使伊若嫁做郭家的新婦，伊的老爸可能會挾佇查某囝的幸福佮頭家的勢力之間進退兩難，彼必定是真誠礙虐的。閣再講，秀眉嘛是地方出名的有孝兼捌代誌的姑娘。",
    "paragraph_id": 309
  },
  {
    "title": "幻影號的奇航",
    "author": "胡長松",
    "text": "所以就算佇彼頓飯，伊對猴忠仔的印象有基本的改變，毋過飯食了，伊猶是認定伊佮猴忠仔之間的未來確實就是歹船一隻，嘛揣無啥物港路，會使講是正式結束矣。",
    "paragraph_id": 310
  },
  {
    "title": "幻影號的奇航",
    "author": "胡長松",
    "text": "毋管伊的老母王彩鳳轉來了後，佇伊的耳空邊按怎講郭武忠的好話，按怎講伊是一个有風度閣捌禮數的緣投少年兄，按怎講伊完全就是「大口灶出身」（這是王彩鳳的重點）的企業家的範勢，閣按怎講伊會使體貼查某囡仔的心思，按怎完全就是伊王彩鳳心目中「上有資格」（其實並無別人有過這款資格）的囝婿；秀眉猶是認為，彼一切只是伊的老母家己想欲揣著一个好額的金龜婿養老的數想爾爾，完全無繼續討論的必要。",
    "paragraph_id": 311
  },
  {
    "title": "幻影號的奇航",
    "author": "胡長松",
    "text": "有一工，伊聽伊的老母閣繼續遛伊已經講過一百遍的這門親事的優點，伊實在棧袂牢，就共伊的老母講：「欲嫁妳家己嫁。」彼回共怹老母氣甲，兩个母仔囝就佇客廳相嚷起來，連巷仔口遐捾糞掃咧等糞掃車的厝邊攏有聽著。怹甚至攏聽著彼工秀眉對怹老母講：「我若一工會嫁伊，絕對是驚妳家己歕的雞胿破去了後，妳會活袂落去！」聽甲怹遐厝邊逐家笑甲攬腰，糞掃攏捾袂牢，險險交落佇塗跤。「我佮伊是無可能的。」秀眉一開始就是按呢想。",
    "paragraph_id": 312
  },
  {
    "title": "幻影號的奇航",
    "author": "胡長松",
    "text": "毋過猴忠仔毋是按呢想。佇怹食過彼頓飯的後一禮拜，也就是母親節的前一禮拜，咱這个全內圍上放浪的痴情囝就敲電話予全內圍上大範的秀眉，請教愛按怎買化妝品送予伊已經有年紀的老母。這个問題當然是秀眉內行的問題。尤其這是伊無法度用「伊毋捌」去拒絕的問題。翻頭來看，除了咱心思幼路的猴忠仔，這个世間閣有啥物佇江湖走跳的男子漢，會去注意查某囡仔化妝的代誌？",
    "paragraph_id": 313
  },
  {
    "title": "幻影號的奇航",
    "author": "胡長松",
    "text": "除了咱純情有孝的猴忠仔，閣有啥物喝水會堅凍的查埔囝，會想欲去送伊的老母化妝品？尤其是，除了咱知伸知勼的猴忠仔，閣有啥物平時曲跤撚喙鬚的阿舍查埔囝，會去體貼一个查某囡仔想欲用伊的雙手去創造女性彩妝藝術的心志？假使咱講，這是猴忠仔的心機，咱嘛袂使無佩服，這是伊下過工夫的心機。",
    "paragraph_id": 314
  },
  {
    "title": "幻影號的奇航",
    "author": "胡長松",
    "text": "甚至這一切予咱相信，佇秀眉身邊所有的查埔囡仔，猶無人並猴忠仔閣較關心秀眉佇彩妝方面的手藝、眼光佮未來的事業……毋是，這毋是干焦咱相信爾爾，連秀眉家己嘛沓沓仔按呢相信矣哩。甚至咱若進一步追問親像秀眉遮媠閣大範的查某囡仔，哪會一直攏無交往的對象？",
    "paragraph_id": 315
  },
  {
    "title": "幻影號的奇航",
    "author": "胡長松",
    "text": "咱沓沓就會知影，伊彼个想欲成就家己理想事業的心扮演一个重要的角色──毋過這點，猴忠仔伊好親像自怹頭一遍見面就知影矣仝款──你嘛會使講，這是猴忠仔這个內圍第一的「姼仔魁」幼路的所在。總是，對秀眉來講，揀禮物的代誌伊當然嘛袂使落氣──為啥物按呢想？其實伊家己嘛雄雄講袂清。伊並無加想，就允伊猴忠仔佇禮拜六共伊的白色米奶轎車駛來到較早的芋仔園（後來已經開做大條車路）邊仔的彼排三樓懸的販厝頭前。",
    "paragraph_id": 316
  },
  {
    "title": "幻影號的奇航",
    "author": "胡長松",
    "text": "佇車頂，猴忠仔共秀眉講，伊去過百貨公司看過，有真濟母親節禮盒，毋過伊無法度了解應該送啥物予伊彼个愛畫妝的老母。秀眉的心內其實普普仔已經有想法。頂一禮拜食飯的時，伊有注意著，郭夫人的面妝傷過老氣，佇按呢的春天，伊的面色看起來傷暗，粉底傷青嘛傷白，閣伊胭脂（唇膏）的紅色嘛傷過沉重。遮的缺點佇室內特別明顯。整體應該用輕柔的暖色調來表現春天的心情，尤其會當用一寡暖紫佮紫紅來強調尊貴感。",
    "paragraph_id": 317
  },
  {
    "title": "幻影號的奇航",
    "author": "胡長松",
    "text": "目眉會當畫接近咖啡色的色緻。所以佇百貨公司的專櫃，伊特別揣著一塊粉紅仔色基礎的粉底、一塊咖啡色的眉粉、閣有一个有10色胭脂的胭脂禮盒（其中包括一枝真輕鬆的暖紫色胭脂）。猴忠仔對秀眉的藝術見解表達出伊的敬佩，伊講：「佇妳的手nih，可能烏貓嘛會當變做人啦！」 「啊人咧？欲變做啥？」秀眉問伊。「人？當然嘛變做烏貓啊！」伊按呢講。",
    "paragraph_id": 318
  },
  {
    "title": "幻影號的奇航",
    "author": "胡長松",
    "text": "秀眉聽著想欲笑，心內感覺這个大伊11歲的放浪囝講話有一種伊毋捌感受過的心適。可能是一種詼諧，抑是對某一種伊毋捌經歷的生活經驗來的。尤其是，平時佇秀眉上班的婚紗仔公司內底有傷濟心機矣，顛倒佮伊這个江湖人講話無啥物壓力，這是予秀眉心內感覺怪奇的代誌。伊問猴忠仔，敢是逐冬攏送母親節禮物，猴忠仔講：「逐冬送。」伊閣問：「按呢舊年送啥？」猴忠仔講：「一塊做衫的布，叫人對英國紮轉來的。足媠的布。貴參參。",
    "paragraph_id": 319
  },
  {
    "title": "幻影號的奇航",
    "author": "胡長松",
    "text": "」 「按呢阿姨一定是提去做真好看的衫。」 「本底是啦。啊毋過彼塊布提去到裁縫遐煞出代誌。」 「出啥物代誌？」 「彼个裁縫怹阿叔雄雄煞過身去。」 「彼佮彼塊布有啥物關係？」 「當然嘛有關係。阮老母講，按呢怹兜就無清氣相，彼塊布袂使提轉來，只好送予彼个裁縫。」 「啊？為啥物？」 「喂！妳無聽過有錢人驚死喔？哈哈！彼就是咧講阮老母啦！哈哈，這就是為啥物！",
    "paragraph_id": 320
  },
  {
    "title": "幻影號的奇航",
    "author": "胡長松",
    "text": "」 佇怹買化妝品禮盒的彼个專櫃，小姐喙水真甜，講猴忠仔一看就是真有孝的後生，閣講這種知影來買化妝品送予老母的查埔人，自伊去佇彼个專櫃到今嘛無看過。「伊一定足疼某的hoonnh？」專櫃小姐越頭按呢對秀眉講。秀眉一聽就直直搖頭，講：「我佮伊無關係。佮伊無關係啦。",
    "paragraph_id": 321
  },
  {
    "title": "幻影號的奇航",
    "author": "胡長松",
    "text": "」 毋過伊家己隨就感受這句話佇伊心內產生一个龜怪的作用，袂輸有一陣燒烙對腹內衝去到嚨喉，連鞭就予伊規个人攏燒熱起來…… 第七章   駛向環礁 1 海面佇平靜中有一種龜怪的威脅，明顯是對海底來。有幾位水手講，湧流較無正常，莫怪有人共叫做神祕海域。雖然船艙的備用電真早就恢復，毋過輪機室的引擎（Iân-jín）車機猶無法度完全發動起來（有幾落遍雄雄發起來，毋過後來閣定去）。按呢的情形已經幾落工。",
    "paragraph_id": 322
  },
  {
    "title": "幻影號的奇航",
    "author": "胡長松",
    "text": "船雖然有拋碇，毋過失去動力的船體佇海裡敢若一粒酒塞仔，佇水面漂踅，就算湧無大，嘛搖搖撇撇，袂輸海面的遊魂。經過輪機室的暝日拍拚，艦橋的電力前一暗總算修理好矣，毋過衛星電話一直無法度接通。VHF無線電雖然有恢復，只是第16頻道內面，一直無任何回音。雷達畫面頂懸，四箍圍一百海浬仝款無任何船隻。文野辰雄入去艦橋佮船長研究海圖。「按怎講，嘛傷過恬矣！」黑田船長按呢對文野辰雄講。",
    "paragraph_id": 323
  },
  {
    "title": "幻影號的奇航",
    "author": "胡長松",
    "text": "「佇海裡，已經慣勢聽船底彼个低頻的引擎聲，今安靜落來，煞成實予人數念哩！」佇邊仔當咧抄寫啥物報表的二副嘛按呢講。熱天的大日頭照甲規隻船燒烘烘。藍色的天閣清閣懸，海水的色緻藍中帶綠。對船底，只有柴油發電機傳來的悶悶的聲引起船身輕輕震動，以外，就只有甲板頂遊客講話的聲傳來到閣翕閣熱的艦橋。這馬，甲板頂，所有的人閣不安起來。佇這个神秘的『烏美加』區，所有的人開始懷疑怹敢是會使離開這片海域的幸運者？",
    "paragraph_id": 324
  },
  {
    "title": "幻影號的奇航",
    "author": "胡長松",
    "text": "有人提議，不如趁海面平靜，坐救生小艇去彼个『烏美加』環礁看覓咧（就親像遐高級船員嘛有提議過的仝款）。──閣按怎講，就算消失佇拋荒的無人島嘛較嬴困佇這失神的船哩。怹是按呢講的。黑田船長雙手攬胸，徛佇窗前。2 毋管按怎，船長看起來攏是仝款平靜的表情，就親像大船已經當欲駛入港矣仝款。「我看你攏袂煩惱。敢講你攏袂驚？」文野辰雄講。「我無資格驚。」船長講。",
    "paragraph_id": 325
  },
  {
    "title": "幻影號的奇航",
    "author": "胡長松",
    "text": "「當我閣是三副的時，就有一个船長按呢共我教示過，是伊予我知影啥物叫做『船長無驚惶的資格』。」 「哦？」 「彼遍我佇一隻貨船頂懸，彼隻貨船受軍方委託，愛對美國東南方的一个海港共一寡軍火佮砲彈載去東北岸的另外一个港口。想未到，船才出港無偌久，就直直駛入一个拄形成的颶風裡。彼工我扞舵，船長就徛佇艦橋的窗前，指揮我修正船頭的方位，叫我愛一直對準大湧駛過。",
    "paragraph_id": 326
  },
  {
    "title": "幻影號的奇航",
    "author": "胡長松",
    "text": "彼一陣一陣長湧，袂輸山崙遐懸，對船頭拍過來，淹過甲板，拍上七層樓懸的艦橋，船就隨綴湧大幌，閣雄雄㽎落來，我看著烏色的海湧竟然拍佇艦橋的窗仔，對窗仔的縫洩入來。紲落，一个橫湧摃來，船大大摵一下，攲去，我看攲角二、三十度，幌來幌去，感覺隨時欲反船矣，心臟強欲跳出來，閣聽著船底貨艙內面，有物件pin-pin-piàng-piàng咧大聲挵，我就想講一定是遐軍火無固定好勢咧挵的聲，隨就感覺我的命欲休去矣。",
    "paragraph_id": 327
  },
  {
    "title": "幻影號的奇航",
    "author": "胡長松",
    "text": "結果彼个船長，就親像我這馬仝款，攬胸徛佇窗前，表情平靜，袂輸窗外是出日頭的春天小湖哩。伊看我已經驚甲跤手無力，舵嘛紡袂行矣，就用無線電叫大副來接手扞舵。船繼續咧幌，船底貨艙繼續pin-pin-piàng-piàng，伊就叫我佮幾个水手綴伊行落去貨艙。佇貨艙內底，阮看著裝砲彈的箱仔已經開去矣，若其中一粒輦出來，硞著船艙爆炸，阮大約就愛成做肉脯矣。",
    "paragraph_id": 328
  },
  {
    "title": "幻影號的奇航",
    "author": "胡長松",
    "text": "結果彼个船長仝款是彼个表情，指揮阮共遐箱仔固定好勢──最後，阮當然平安渡過彼个颶風，『船長無驚惶的資格』就是對伊遐學的，伊成實是一个偉大的船長啊！」 「只是，世間嘛有足漚漉的船長。比如講，為著逃避袂赴準時入港的責任，竟然嘛有無顧船員性命，刁工共船駛入去風颱的船長！」伊繼續講：「親像阮這種商船的行船人，啥物故事無聽過哩？你敢有聽過，逐个船長攏有伊會搪著好運佮歹運的海域佮港口。",
    "paragraph_id": 329
  },
  {
    "title": "幻影號的奇航",
    "author": "胡長松",
    "text": "就比如有一遍佇西班牙的聖費南多港，我的貨櫃船咧卸貨，我竟然予斷去的天車吊索摔著，規身軀的骨頭斷一半，佇病床頂倒欲規半冬。幾冬後閣去到聖費南多，我是另外一隻貨船的船長，我的船竟然佇離港晉前予人通報有偷渡者匿佇貨艙，害我險險就食著官司。佳哉遐偷渡者承認是怹家己偷peh船索起來船頂的。",
    "paragraph_id": 330
  },
  {
    "title": "幻影號的奇航",
    "author": "胡長松",
    "text": "」 「另外閣有一遍，嘛佮這遍親像，佇菲律賓海，我駛入人講『龍三角』的南爿海洋，彼遍嘛是搪著奇怪毋過算是好運的代誌……」 「哦？彼遍是按怎？」 當船長開嘴欲閣講落的時，船醫透過船頂的無線電呼叫船長，伊請船長落去醫務室。2 原來佇醫務室，彼个無身份的人精神矣。就是二日前彼暝，佇海上的威脅佮異象離開了後，海面彼个予船員發現、身份不明的人。",
    "paragraph_id": 331
  },
  {
    "title": "幻影號的奇航",
    "author": "胡長松",
    "text": "船長本底無該當收留伊的，因為收留身份不明的人真有可能會惹麻煩，毋過黑田船長猶是共伊收留落來。伊講這是伊身為日本人特有的「受環境決定的責任」。伊講，日本人有時只是因為這款被動的責任，就做出一寡別人想袂到的代誌。結果，因為按呢受誤會的情形嘛是時常有的。彼个無身份的人睏二暝二日了後，總算精神矣。伊會講一寡北京語。",
    "paragraph_id": 332
  },
  {
    "title": "幻影號的奇航",
    "author": "胡長松",
    "text": "彼个人講，伊叫做哈力（Halik），是舊滿洲阿木爾特烏拉人，毋過自從二次世界大戰戰後，怹規家就搬去滿蒙邊界的深山裡。怹會曉滿洲語佮蒙古語，毋過北京語較少講，強欲袂曉講矣。伊是幾月日前佇蒙古彼爿的山裡，予彼群親像土匪的中國人掠去的。伊毋知影遐中國人是按怎揣著彼个所在的，怹半暝對山的東爿來，闖入怹兜，共伊縛走，欲掠伊問路草。",
    "paragraph_id": 333
  },
  {
    "title": "幻影號的奇航",
    "author": "胡長松",
    "text": "一陣人行入叫做納加特的彼片山區，幾落工，親像痟狗欲走揣啥物肉骨，毋過一直揣無，最後只好離開。這个滿洲人後來予怹送上船頂（也就是幾日前出現的彼隻怪船）。一直到彼个暗暝，伊佇船頂看著幻影號，才總算提出勇氣跳船逃生── 「彼隻到底是啥物船？」 「其實就是武裝的漁船改裝的海賊船，怹共船的外表改甲真古怪，閣用燈火製造恐怖的形象，予怹欲搶的船驚惶。",
    "paragraph_id": 334
  },
  {
    "title": "幻影號的奇航",
    "author": "胡長松",
    "text": "」 雖然是使人梟疑的故事，毋過彼个滿洲人看起來是古意人，無親像會騙人。伊的講法嘛予文野辰雄的兩蕊目睭攏金起來。「中島湘小姐嘛是滿洲人啊！」伊按呢共船長講。伊補充講，予中國人講做漢奸的中島湘小姐，事實是滿清帝國肅親王的公主，伊甚至是予伊的日本養父設定做滿洲獨立份子所栽培起來的革命者啊！「只是，中島湘的夢最後嘛是破矣。如今，想欲獨立的『滿洲人』干焦會當用『中國的滿族』這个名稱存在佇這个無情的世界啊！",
    "paragraph_id": 335
  },
  {
    "title": "幻影號的奇航",
    "author": "胡長松",
    "text": "」文野辰雄按呢講。3 文野辰雄佮船長行出醫務室。佇甲板，一大群海鳥飛來歇佇船舷。平靜的海。曠闊的海。「船長，你知無，其實我過去這段時間，一直咧梟疑一件代誌。」文野辰雄按呢講。「我一直梟疑：有啥物就會使予中島湘對滿洲獨立有向望？」 「哦？」 「尤其是當我聽著彼个生份的滿洲人的故事了後，我雄雄感覺，彼个物件可能毋是簡單牽涉寶物──伊敢會另外牽涉啥物？",
    "paragraph_id": 336
  },
  {
    "title": "幻影號的奇航",
    "author": "胡長松",
    "text": "你知無，拄才彼个滿洲人，予我想起幾月日前佇東京的拍賣會所搪著的一个貴婦。伊共我講，伊的老爸是軍人，嘛捌去過滿洲，所以，我就趁機會問伊關係中島湘的資料。毋過佇對方的喙裡，中島湘其實只是一个講話無頭無尾，予人感覺傷過天真的安國軍司令哩！」 「嗯，我嘛聽過。關東軍只是利用中島湘想欲恢復滿清王朝的心肝去對付國民黨軍隊啊。尤其叫伊參與熱河作戰等等，目的攏是進行宣傳。」 「確實。",
    "paragraph_id": 337
  },
  {
    "title": "幻影號的奇航",
    "author": "胡長松",
    "text": "毋過，這款通人攏知影的代誌，煞獨獨伊中島湘家己毋知影？這未免嘛傷過奇怪。另外一方面，嘛是因為『傷過天真』這句話，我走揣中島湘擔任滿洲安國軍司令期間的資料，才慢慢了解，中島湘確實是透過加入日本軍隊對付國民黨軍隊，想欲予滿洲人『安居生活的樂土』。伊時常佇部隊面前公開按呢講。」 「若按呢來看，中島湘有影是傷過天真的女性。",
    "paragraph_id": 338
  },
  {
    "title": "幻影號的奇航",
    "author": "胡長松",
    "text": "」 「是啊，因為伊時常公開講這款話，造成日本軍部困擾，所以，尾後伊就予軍部送離開滿洲矣──我欲講的是，本底我讀的資料到遮就會使結束矣，毋過，拄才彼个滿洲人予我想起中島湘捌參與熱河作戰的歷史。因為彼个滿洲人的故鄉阿木爾特烏拉本身佇滿蒙邊境，嘛是彼時熱河的區域，閣加上彼个人背後的中國怪船雄雄出現佇咱面前……我相信，這必然毋是千抵千的巧合。",
    "paragraph_id": 339
  },
  {
    "title": "幻影號的奇航",
    "author": "胡長松",
    "text": "我想，這是因為共彼个滿洲人縛走的中國人知影啥物咱毋知的滿洲的代誌，而且，這馬閣刁工針對咱來矣──也咱手頭，除了我早前透過日本古董市場放風聲講我掌握『龍池競寶圖』的行蹤，並無理由予怹按呢用心計較追來到遮啊。」 「你的意思是，共彼个滿洲人掠走的中國人，嘛是針對『龍池競寶圖』來的？」 「真有可能哦。甚至，我懷疑，佇彼个滿蒙邊界的阿木爾特烏拉的山區，嘛有佮『彼个物件』有關係的祕密。",
    "paragraph_id": 340
  },
  {
    "title": "幻影號的奇航",
    "author": "胡長松",
    "text": "」 「敢會是極大的金銀財寶予啥物人藏佇遐？」 「該當毋是。你想，干焦金銀財寶敢會當提供一个人建立國家的期待？」 「按呢講嘛是有理。若按呢，彼可能會是啥物？」 「我猶毋知──我干焦知影，彼可能已經毋是囡仔人咧走揣寶物彼種代誌矣。佇過去中島湘的夢裡，彼是牽涉伊的族群命運的代誌，也這馬，佇『烏美加』區的咱這隻船頂，佇咱面前的惡夢裡，這嘛已經是牽涉太平洋和平的代誌矣哩！」 4 「你看，彼片海沙埔偌呢白哩！",
    "paragraph_id": 341
  },
  {
    "title": "幻影號的奇航",
    "author": "胡長松",
    "text": "若會使佇遐耍海水毋知偌好？」佇甲板頂，遊客透過吊鏡看對環礁四圍白淨的沙埔。拄才，船長問文野辰雄，藏佇滿蒙邊界山區的物件「可能會是啥物？」，雖然伊應講「我猶毋知」，毋過伊的心內其實嘛有一个推測的答案，就是：「礦」──尤其是會產生極大破壞性能量的放射性礦物，文野辰雄甚至懷疑，佇眼前的「烏美加環礁」海域，敢會有啥物特殊的核能試驗，就類似美國早前佇比基尼環礁所做的核爆試驗？",
    "paragraph_id": 342
  },
  {
    "title": "幻影號的奇航",
    "author": "胡長松",
    "text": "敢講有這類的能量試驗造成海域空間瞬間彎曲的現象？文野辰雄心內按呢煩惱。甚至，伊懷疑這已經毋是干焦試驗的階段爾爾，是已經到會當操作的階段矣──所以，「怹」才有法度設計，予幻影號親像一枝針穿過彎曲的軟布仝款，nǹg入這片海域？──只是，「怹」閣是啥物人咧？伊閣一遍共船長要求欲豋上環礁。船長講伊會考慮，毋過猶是搖頭。就佇伊的心感覺齷齪的時，甲板的眾人嘩嘩滾起來矣。「彼片的海變紅矣！是紅色的海流！",
    "paragraph_id": 343
  },
  {
    "title": "幻影號的奇航",
    "author": "胡長松",
    "text": "紅色的海流啊！」 「Red tide！赤流！赤流閣出現矣！」大副嘛按呢大聲講。佇海裡，赤流親像大塊染布仝款，雄雄共幻影號四圍的海崁起來。自彼群漁船出現的怪孽的暗暝，這是赤流第二遍佇怹面前出現矣。5 赤流出現了後，船底輪機室的柴油馬達（móo-tah）雄雄定去。規隻船的備用電嘛綴咧斷去。船頂的遊客又閣發出哀叫，尤其是佇船艙內的人，叫聲內面充滿驚惶。",
    "paragraph_id": 344
  },
  {
    "title": "幻影號的奇航",
    "author": "胡長松",
    "text": "船長用無線電要求水手佮工作人員安搭船頂的遊客，提供手電予逐家。若踮佇船艙會驚惶的人，會使沓沓徙步到船頭抑是船尾的甲板。輪機長佇無線電內面回報，拄才所有的備用電路瞬間攏斷去，對控制室看，所有的儀器佮機械攏停止運作矣。「親像電流雄雄予啥物大粒吸石吸去！」輪機長佇無線電按呢講：「顯然有啥物『外部的原因』，我是講，佮這隻船本身的機電結構無關係的原因！」 「佮海面這赤流一定有關係！",
    "paragraph_id": 345
  },
  {
    "title": "幻影號的奇航",
    "author": "胡長松",
    "text": "」大副按呢講：「時間傷拄好矣！可能是遮赤流內面有啥物物質，引起電磁場的變化……」 「或者，並毋是直接的關係，是另外一个引起赤流的原因，嘛造成船頂的機電故障。」文野辰雄按呢講。伊的口氣內面，有無欲對大副讓步的彼種範勢。「毋信？恁會使看覓恁的錶仔！」 眾人共手夯起來看錶仔，逐个人的錶攏定去矣，而且，攏仝款停佇拄才船頂失電的8點35分。「哪會按呢？」眾人互相按呢講。",
    "paragraph_id": 346
  },
  {
    "title": "幻影號的奇航",
    "author": "胡長松",
    "text": "6 這馬，規隻船最後的一屑仔機械振動嘛停落來矣。有一種恬靜佇甲板頂懸，彼種無機械聲的恬靜予所有的人攏感受著不安佮威脅。船親像一粒恬靜的酒塞仔，佇海面漂搖。日頭共規隻船曝甲燒烘烘，愈來愈濟人聚集佇甲板，真緊，甲板頂攏是眾人的臭汗酸味。紲落，所有的人攏感覺著船咧輕輕仔㽎。怹看海面，本底無啥物湧的平靜的海面，出現奇怪的波動──彼毋是風所引起的水平方向的波動，是敢若對海底傳來的波動。",
    "paragraph_id": 347
  },
  {
    "title": "幻影號的奇航",
    "author": "胡長松",
    "text": "就親像規个海域的海水做伙咧㽎。船嘛綴海水咧輕輕仔㽎。「啊──地動──」有人按呢講。「地動──哇──」 「哇──啊──」 甲板頂的群眾，親像一鼎燒水滾起來，怹做伙仆佇船舷看。「海水！恁看！海水咧洘流！」另外一个人按呢講。毋是！毋是海水咧洘流！海水先是降低，毋過連鞭就閣漲懸矣。紲落，怹看著烏米加環礁的「Ω」內底面的內海（潟湖），出現一个大捲漩，四圍的海水連鞭攏對遐流入去。因為有赤流，捲漩是紅色的。",
    "paragraph_id": 348
  },
  {
    "title": "幻影號的奇航",
    "author": "胡長松",
    "text": "歇佇環礁頂懸的海鳥「ka̍h-ka̍h-ka̍h！」做伙飛起來，集中佇彼个捲漩中心的天頂，數量真濟，成做一片雲仝款，紲落，怹做伙衝對捲漩，閣對水底飛起來，喙裡攏咬一尾魚仔。因為這个海流的變化，幻影號的船幌甲，船頭直直頕，毋過佳哉，船有拋碇，才無綴咧對紅色捲漩流過。針對這个異象，所有的人攏看甲講袂出話。一直到海面沓沓回復平靜，才做伙叫出聲：「哇！彼是啥？」 嘛隨有人講是小型的海底火山爆發。",
    "paragraph_id": 349
  },
  {
    "title": "幻影號的奇航",
    "author": "胡長松",
    "text": "因為環礁的內海下底，有時是海底的火山口。這種講法毋是無可能。若是按呢，已經開始活動的海底火山，就造成幻影號的新威脅矣……親像按呢，本底已經充滿不安的船頂，這馬予各種新的謠言洗禮。大約閣經過半點鐘久，海面才沓沓平靜落來。眼前，又閣是清灣的海水。環礁頂的棕樹，佇微風中搖擺伊的樹葉，親像啥物代誌攏無發生。赤流消失去矣，海水又閣回復碧藍的色緻。「我贊成輪機長的話，咱可能愛要先解決彼个『外部的原因』。",
    "paragraph_id": 350
  },
  {
    "title": "幻影號的奇航",
    "author": "胡長松",
    "text": "」文野辰雄按呢講。「船長，請同意派出調查隊向環礁出發。」 7 幻影號的外表雖是仿古早的帆船，毋過伊完全嘛是一隻上現代的中型高級遊輪。比如佇伊的船尾，就吊幾落隻上新型的MOB救生艇。這種救生艇配備柴油馬達「船上機」，會使用上緊的速度共怹載去烏美加環礁。船長允准離船的人包括大副、文野辰雄、麗雲、成做助手的我、二位日本籍的水手佮三位武裝保全的其中一位（伊是馬來西亞籍的），攏總七个人。",
    "paragraph_id": 351
  },
  {
    "title": "幻影號的奇航",
    "author": "胡長松",
    "text": "阮先坐起去救生艇，然後大船頂的水手才用手共吊索絞去船舷外，沓沓共小船放入海面。「毋管如何，上晏明仔載中晝，一定愛轉來。」船長按呢交代。「彼時陣，相信輪機長嘛共船修理好矣。」伊講。阮上救生艇的時，有幾位遊客嘛出聲講欲綴路，毋過隨就予船長拒絕。因為船長講，伊對這隻船佮所有的人員攏有責任。而且，救生艇頂懸的人有危險的任務，伊袂使予其他任何一个人冒無必要的風險。",
    "paragraph_id": 352
  },
  {
    "title": "幻影號的奇航",
    "author": "胡長松",
    "text": "「假使我家己會使去，我是願意家己去冒這个險的，因為坐上這隻小船，恁毋知影會搪著啥物代誌。毋過，我家己嘛袂使離開這隻相對較安全、閣有充足水佮食物的大船。抑是，恁願意簽落一份切結，予我免除對恁的性命安全的責任？」 船長按呢講，怹就隨恬去矣。8 救生艇頂懸，有手工具、醫療用品、救生衣、潛水裝備、露營設備、無線電、幾落捆船索，幾落大桶的柴油、閣有夠用一禮拜的水佮食物，等等。",
    "paragraph_id": 353
  },
  {
    "title": "幻影號的奇航",
    "author": "胡長松",
    "text": "小船一落海面，引起一陣搖顯，連鞭伊就回復穩定。阮攏對船頂的人擛手，然後，水手就共馬達發動。船沓沓接近烏美加環礁。大副佮文野辰雄討論，決定對環礁的內海駛入去。佇面前，烏美加環礁佮其他的珊瑚礁小島，散布佇曠闊無邊的海面。日頭下，予海水所箍圍的環礁四圍，親像白新娘紗仔的長長美麗沙埔嘛慢慢仔靠近。海岸後壁，幾十米懸的礁石所構成的小崙仔，有青色的椰子、海棗、欖仁佮其他海岸灌木佮牽藤植物。",
    "paragraph_id": 354
  },
  {
    "title": "幻影號的奇航",
    "author": "胡長松",
    "text": "海鳥歇佇頂懸，鳥聲一陣一陣傳來佇小船。「這片淺海的陸架區域，水底的珊瑚定著媠甲無塊比啊。」麗雲向佇船舷，親像刁故意毋願想起這逝的任務佮拄才的赤流。伊用充滿期待的氣口按呢講：「你看，對遮就看會著矣！予人真想欲隨鑽入去海裡呢。」 果然，日光照落來，水底珊瑚的暗影，浮現佇藍綠色敢若薁蕘（愛玉）、軟㽎㽎的海水裡，有七彩的熱帶魚佇其中咧泅。透淨敢若玉仔的海水，袂輸予日光照出一个光耀的殿院。",
    "paragraph_id": 355
  },
  {
    "title": "幻影號的奇航",
    "author": "胡長松",
    "text": "「根據過去的經驗，這款太平洋環礁的內海，時常有鯊魚出入咧！」大副嘛刁故意激一个嚇人的口氣按呢講。毋過伊看麗雲無應伊，隨就改喙，講較停仔伊一定欲𤆬麗雲潛入去彼片上媠上靜的海底。本底阮想欲先踅環礁一輦，毋過，考慮對附近海象無熟，閣拄才的赤流佮捲漩更加予逐家警戒，逐家最後決定對環礁內底面上近的沙埔上岸。小船駛來到淺灘的時，怹關引擎，大副佮兩位水手跳落海水，共船sak上沙埔。",
    "paragraph_id": 356
  },
  {
    "title": "幻影號的奇航",
    "author": "胡長松",
    "text": "對遮，看會著幻影號停佇無偌遠的海面。眾人討論了後，決定行踏環礁一輦，先觀察四圍敢有啥物可疑的所在，尤其先觀察敢有人活動的影跡，然後才決定後一步的行動。9 阮共小船頂懸的物件搬上岸，囥佇海角山壁邊的一欉欖仁樹跤。「這个行踏調查的任務無需要遐濟人，閣遮物件嘛愛顧。所以吳，你、麗雲閣有川崎（水手之一）請先佇遮留守！」大副按呢講。伊表示這个島真細，估計兩點鐘內一定會使轉來。",
    "paragraph_id": 357
  },
  {
    "title": "幻影號的奇航",
    "author": "胡長松",
    "text": "「橫直，出發的人佮留守的人攏有無線電，隨時會使連絡。嘛會使佮母船頂的人連絡。」伊按呢講。其實伊的話意內面有不安，這是合理的。佇無人島，啥物人會使知影路裡會搪著啥？閣再講，拄才的海面異象出現佇每一个人面前，這嘛是眾人會來到這个無人環礁的理由。可能因為阮的出現，阮附近的海鳥飛走矣，攏徙去歇佇另外彼頭的礁石頂。佇遠遠的海面，有一片白雲愈來愈厚，成做敢若一堵白牆仝款。",
    "paragraph_id": 358
  },
  {
    "title": "幻影號的奇航",
    "author": "胡長松",
    "text": "雲牆的底部貼近海面的所在，有漏仔形的霧氣。「希望彼片雲袂遐爾緊就倚來。」文野辰雄按呢講：「我看，咱愛緊出發咯！」 最後，怹一行人就行入日頭下的彼塊長長的白沙埔。佇我的眼前，美麗的白沙埔伸入內海，透藍的海水嘛予水底的白沙映出清氣、純淨的畫面，親像沙頂的白湧嘛佮純潔的海沙做伙咧跳舞。佇烏美加環礁的沙埔，麗雲坐佇樹跤的礁石，共跤伸入海水。",
    "paragraph_id": 359
  },
  {
    "title": "幻影號的奇航",
    "author": "胡長松",
    "text": "伊穿一領短䘼的T-shirt，鬆鬆闊闊，衫頂懸有反核的標語，頭毛披佇胸掛骨。昨暗到今，我一直咧想，愛按怎才會使理解阮佮阮彼个『基地』所做的戇代誌……阮佇囡仔時代做的代誌是傷過邪惡矣？我甚至嘛一直咧想，是按怎看起來古意的庄腳所在，會使藏遐爾濟反背的故事？」 我的頭殼內，出現「總書記」楊鳴風彼粒大大粒的頭、長長的頷頸佮細細蕊的目睭。囡仔時的伊，頭殼內底是咧想啥咧？我身軀所揹的調查案件，嘛按呢對我質問。",
    "paragraph_id": 360
  },
  {
    "title": "幻影號的奇航",
    "author": "胡長松",
    "text": "案件筆記7： 猴忠仔的病情佮紅蛇的出現 病院放送，叫郭武忠的家屬去手術室頭前。秀眉佮花雀姊仔到位的時，伊的大家官嘛到位矣。攏憂頭結面。伊的大家春柳姨仔平時就是貴夫人的打扮，便若出門，規身軀的家私攏無落勾過，懸踏鞋啦、耳鉤啦、袚鍊啦、手指啦，一定攏愛配甲好勢好勢。毋過彼暝伊啥物家私配件攏無，干焦穿一軀運動衫，連粉嘛無拍，皺痕深深印佇傷過闊的兩蕊目睭之間，敢若欲共頭殼額擘做幾落爿，一看隨老欲幾落十歲。",
    "paragraph_id": 361
  },
  {
    "title": "幻影號的奇航",
    "author": "胡長松",
    "text": "「恁愛有心理準備。」徛佇門口的主治醫生講：「遮有幾項愛予恁了解。阮已經用弓仔共病人心臟的大條血筋弓開，暫時無性命危險矣。毋過伊猶袂精神。當然希望病人會使緊醒過來。這幾工真重要。伊來的時間已經有淡薄仔慢矣，阮嘛無把握伊敢會精神。阮小等會共伊捒過加護病房，紲落……」 春柳姨仔聽到遮就哮出來矣。秀眉的大官郭金福喙唇咬咧，啥物話都無講，雄雄敢若柴頭尪仔。有一寡地方的人士早前就陸續到位矣，攏來佇遮關心。",
    "paragraph_id": 362
  },
  {
    "title": "幻影號的奇航",
    "author": "胡長松",
    "text": "包括秀眉怹教會的老傳道張學勤嘛到位矣，是聖歌隊的人共伊講的。張學勤老傳道的頭毛齊白矣，伊的頭殼額仔閣闊閣金生，兩蕊目睭有一種威嚴，毋過伊看人的目神閣是溫柔的。「袂有問題啦！郭少爺吉人天相！」另外一頭，眾人嘛共郭金福安慰。手術室的門拍開，兩个護士一前一後共手術了後的猴忠仔捒出來。伊的面色反白，昏迷佇病床，鼻仔頂懸罩sàng素，看袂出一點鐘進前閣是佇台頂活跳跳的𪁎雞一隻。眾人對病床圍倚去。",
    "paragraph_id": 363
  },
  {
    "title": "幻影號的奇航",
    "author": "胡長松",
    "text": "先是秀眉，閣來是猴忠仔的爸母，攏開喙喝伊的名。怹愛共捒去加護病房，護士敢若咧趕時間，袂輸咧趕車幫，跤步攏無放慢，予眾人佇邊仔強欲綴咧走起來。病床捒入去電梯的時，空間有限，除了護士佮秀眉，干焦學勤老傳道佮我做伙行入電梯（我是有代誌去揣老傳道，聽著消息，才駛車載老傳道趕過病院的）。秀眉的面佇電梯nih看著花貓貓，可能因為伊哭過，面的妝攏糊去矣。",
    "paragraph_id": 364
  },
  {
    "title": "幻影號的奇航",
    "author": "胡長松",
    "text": "神奇的是，雖然只是短短幾十秒，老傳道猶是爭取時間，一手貼佇秀眉的肩胛頭，一手貼佇猴忠仔的頭殼額仔，向頭開喙祈禱，講：「主啊！懇求你親身來共伊醫治，予伊恢復你當初賞賜伊的活命，請憐憫伊，共伊的罪擦消，𤆬伊悔改，閣親像你對世間人應允的，佇伊的身軀顯出你奇妙的大作為。」 怪奇的是，當猴忠仔捒入加護病房了後，王爺廟彼頭，彼遍為著割香所起的醮壇竟然予一大群野狗挵甲崩一角去。",
    "paragraph_id": 365
  },
  {
    "title": "幻影號的奇航",
    "author": "胡長松",
    "text": "彼群野狗的其中一隻毋知對佗位咬一爿豬肉來，引起地方的狗群攏箍倚來。煞落，狗群為著搶食，就相咬，咬甲血淋淋，袂輸我細漢的時佇內圍所看著彼款觸狗的場面。因為野狗一大群，相咬的過程去挵著祭壇下跤的鐵架，煞共壇挵甲崩崩去。「轟！」一聲。地方的人驚甲破膽，攏喝講歹吉兆、歹吉兆。仝一个時間，有人講，對皇武宮趖出一尾紅蛇，毋知是按怎會對遐趖出來。",
    "paragraph_id": 366
  },
  {
    "title": "幻影號的奇航",
    "author": "胡長松",
    "text": "有人講，彼尾蛇有跤骨遐粗，嘛有人講，伊紅色的蛇鱗頂懸有金色的花草，毋捌看過世間竟然會有這呢媠閣這呢驚人的一款蛇。第八章  祕密基地 1 佇環礁，我佮麗雲留守佇沙埔。佮阮做伙留守佇海埔的水手川崎感覺無聊，家己一个人跳入海水游泳。白沙的海岸佮透清的藍色水湧相接。環礁湖的水面平靜甲敢若是一面鏡，環礁湖的外圍較有湧，毋過湧嘛無大。幻影號停佇2浬外。",
    "paragraph_id": 367
  },
  {
    "title": "幻影號的奇航",
    "author": "胡長松",
    "text": "閣較過去，遠遠的海面，彼堵白色雲牆敢若佇海平線展開，並無進一步的變化。無較接近，嘛無較退後。「我所調查的紅蛇的代誌，是去王爺廟探聽，內面的人親身共我講的。紲落，阮有繼續追蹤，才知影猴忠仔怹船公司捌牽涉著走水路的小生理，予我細漢時陣的彼个同窗楊鳴風，也就是『總書記』欹著伊生理的孔縫，想欲威脅猴忠仔的船公司替怹皇武宮走私物件，煞連猴忠仔怹某秀眉的性命嘛受著威脅。",
    "paragraph_id": 368
  },
  {
    "title": "幻影號的奇航",
    "author": "胡長松",
    "text": "我上蓋煩惱的是彼个惡勢力對地方的敗害，所以阮才會一直無欲放棄追蹤紅蛇的下落，我相信，這紅劍佮楊鳴風這2條線是有關係的。佇船頂的筊場，我懷疑有怹的人嘛有坐這隻船。」 「根據你的調查，你的小學同窗楊鳴風，怹到底想欲走啥物水路？」麗雲問我。「有一寡中國來的藝術品，該當閣有毒品！",
    "paragraph_id": 369
  },
  {
    "title": "幻影號的奇航",
    "author": "胡長松",
    "text": "」我講：「伊想欲用錢、毒品佮暴力佇地方建立另外一種人脈，我早應該知影，因為伊自細漢就對古早東方的權力運作體系有一種痴迷……」 「你是講紅色的人脈？」 「是，就是紅色的人脈。我相信，『紅劍』佮怹確實是一體的………  2 佇文野辰雄佮大副所𤆬隊的彼行人離開了後的半點鐘久，阮佮麗雲頭一遍聽著怹佇無線電內面的回報。無線電內面佮平時佇船頂的工作通聯仝款，是以日語為主。「鶆鴞呼叫鴨角佮雞母。請回答。",
    "paragraph_id": 370
  },
  {
    "title": "幻影號的奇航",
    "author": "胡長松",
    "text": "」 「鴨角收著。請講。」我回答。「雞母收著。請講。」幻影號的母船嘛按呢回應。「阮來到佇環礁西北方的礁石佮雜樹林遮，發現有紅毛塗建築物藏佇樹林nih，可能是某一項軍事工程。這證明咱進前的推測無毋著，遮可能有啥物計劃當咧進行。」 「請繼續講。」 「有重大的發現。佇礁石的內底面，樹林的蔭nih，有一座鞏具理的磅空，敢若趨趨伸對礁石的下底面落去。」 「附近敢有啥物文字記號？你敢會使判斷彼是佗一國的建設？",
    "paragraph_id": 371
  },
  {
    "title": "幻影號的奇航",
    "author": "胡長松",
    "text": "」 「無。無任何的文字。毋過，對鞏具理的密度來看，應該是歐美國家的工程技術。我想欲請示雞母，敢有需要主動佮對方連繫？假使有人，咱真有機會揣著怹討救兵。」 「了解。毋過，假使對方是善意，一定早就發現咱的船，是按怎到今攏無動靜？」佇無線電的另外彼頭，船長按呢回答。「閣再講，拄才輪機長已經有回報，伊的維修進度順利，我建議你先保持警覺，莫採取任何主動。恁敢已經予怹發現？」 「可能猶未。",
    "paragraph_id": 372
  },
  {
    "title": "幻影號的奇航",
    "author": "胡長松",
    "text": "阮無發現對方有任何動靜。阮的行動一直保持真細膩。而且，根據我的理解，咱並毋是軍事組織，佇公海受國際海洋公約的保護。」鶆鴞佇無線電nih按呢講。「哈哈！鶆鴞！我知影海洋公約啊，毋過佇遮，請你暫時共伊放袂記。我共你提醒，根據我佇海面的經驗，這馬我閣會當活跳跳佮你開講，完全佮公約無關係，完全是因為我對這片海有一个基本的熟似佮尊重哩。所以，請閣下保持警覺。」 「是！雞母。我完全了解。我會保持警覺。",
    "paragraph_id": 373
  },
  {
    "title": "幻影號的奇航",
    "author": "胡長松",
    "text": "紲落的處境可能會較複雜，除非緊急，無線電的連絡請由阮主動。阮預定每半點鐘連絡一遍。咱的通話先到遮。我會閣回報。」 「同意。請保持連絡。」 「閣有，鴨角，請繼續留守，阮會量早越轉去，咱才做伙過來。」 「收著。請細膩。」我按呢講。「結果，來到佇遮，伊佮大副干焦叫咱留守？」麗雲吐一个大氣，按呢講：「哈，自信的查埔人。」 我越頭看麗雲。我咧想，麗雲確實是一个有查某人味的查某人。",
    "paragraph_id": 374
  },
  {
    "title": "幻影號的奇航",
    "author": "胡長松",
    "text": "我發現伊的喙䫌骨較懸，目窩深，予伊有一款野性的媠。雖然按呢，伊烏仁大大的兩蕊目睭咧看人的時，閣有特殊的溫情。我回想，彼款溫情就親像細漢佇鐵枝路邊的彼暝我初初對伊的印象。「妳的面有一款野性。」 「哈哈，啥物野性？」這回伊笑出來，本底圓滾滾的目睭眯做一條線。伊笑的時，共伊的面佮胸坎向佇伊曲起來的跤頭趺頂懸。我共手伸過，輕輕仔貼佇伊的肩胛頭。麗雲越頭看我，雖然無閣笑，毋過伊的笑意嘛並無因為我的舉動停止。",
    "paragraph_id": 375
  },
  {
    "title": "幻影號的奇航",
    "author": "胡長松",
    "text": "伊圓滾滾、親像豹母的目睭直直看對我的目睭，親像欲問我啥物話。毋過雄雄，我閣看見伊親像海湧遐呢豐沛的眼神內面，有七彩的魚群敢若箭仝款，泅入來我心內的大海洋。我開喙招伊做伙去踏海水，伊搖頭。毋過伊猶是用笑意對我。「我毋驚你。」伊按呢講，「毋過，彼通無線電予我開始感覺不安。咱敢是應該共海邊仔彼个幸福的川崎叫轉來？」麗雲共下頦瞥對海墘的角落。「確實。應該叫伊轉來待命。",
    "paragraph_id": 376
  },
  {
    "title": "幻影號的奇航",
    "author": "胡長松",
    "text": "」 就佇川崎水手對海水peh起來了後無偌久，阮面前的無線電閣傳來文野辰雄的聲。「鶆鴞呼叫鴨角。請回答。」 「鴨角收著。請講。」我回答。「阮拄才發現的磅空，可能是一座大型的海底建築入口，敢若迷宮仝款。我佮大副討論的結果，請恁三位即時過來佮阮會合。阮先退轉去樹林外口的彼塊海埔，會佇椰子樹跤等恁。大部份的裝備恁先留佇遐就好，毋過請先收好勢，若會當就用物件掩咧。只要提手電、電池閣有船索過來。",
    "paragraph_id": 377
  },
  {
    "title": "幻影號的奇航",
    "author": "胡長松",
    "text": "」 「頭前敢干焦一條路？」 「恁對沙埔北爿行，到盡磅會搪著山壁佮礁石，行袂過，愛向倒手爿，踅對彼个予林投崁咧的小崙仔過來。阮已經佇林投跤開路矣，恁一看就知，彼片林投林大約100米闊，行過林投，就是我拄才講的彼塊海埔。阮佇椰子樹跤等恁。咱的無線電保持通聯。」 「好。知影。",
    "paragraph_id": 378
  },
  {
    "title": "幻影號的奇航",
    "author": "胡長松",
    "text": "」 3 出發晉前，阮共對救生艇頂懸搬落來的裝備，包括水佮食物、手工具、救生衣、潛水裝備、露營設備、柴油等等欲留落來的物件，拖入欖仁樹跤較深的蔭nih，閣用椰子樹葉共怹遮咧，了後就照文野辰雄的指示過去佮怹會合。20分鐘了後，阮對初初上岸的沙埔，順環礁湖的岸邊向北爿行。文野辰雄佇無線電回報，講怹已經退轉去佇海埔椰子樹跤等阮。「恁的跤步可能愛較緊咧，因為彼片雲已經倚來矣，閣無偌久就會落雨。",
    "paragraph_id": 379
  },
  {
    "title": "幻影號的奇航",
    "author": "胡長松",
    "text": "」伊佇無線電內面講。有影，親像白牆的彼片雲毋知對當時已經開始接近矣。空氣內面已經有淡薄水氣。日頭下，海風對海的方向吹來，有幾隻白色的海鳥對礁石的另外彼面飛懸，佇空中踅。紲落伊講：「這馬佇遮較好講話矣，所以先簡單回報。拄才阮發現的工事已經超過我本底的想像真濟。我想，進前幻影號的電路故障一定佮這个工事有關係，就是海底建築內面有非常大規模的能量咧運作，才造成船頂的電機佮儀器攏總失效。",
    "paragraph_id": 380
  },
  {
    "title": "幻影號的奇航",
    "author": "胡長松",
    "text": "另外，我昨昏佇幻影號的甲板發現有一寡鐵幼仔予船舷吸咧，可能嘛是受這影響的磁化現象。尤其是咱晉前看著彼个敢若大捲漩的海流，嘛絕對佮伊有關係……」 「怹敢會是用海水來做冷卻系統？」船長佇無線的彼頭按呢問。「無確定。我嘛有想過，敢是親像核電廠彼種冷卻系統？毋過，假使有遐爾大規模的冷卻循環，表示下底的機器誠大，運轉起來一定誠大聲，上無會有大規模的振動。毋過昨昏大海流發生的時，並無類似的現象。",
    "paragraph_id": 381
  },
  {
    "title": "幻影號的奇航",
    "author": "胡長松",
    "text": "以電機的原理來講，彼款恬靜是無法度理解的。」文野辰雄佇無線電彼頭按呢討論起來。伊講：「伊就假哪是一个大型的漏仔，予海水流對某一个所在，然後……」 「然後按怎？」 「我閣需要一寡證據，才有法度進一步推論。」 白色的海沙佇日頭下有驚人的燒氣。彼个燒氣閣加上欲落雨晉前的濕氣，予我的胸坎鬱鬱，感覺強欲袂喘氣。我共麗雲講：「我聽過一首太平洋的船歌，妳敢欲聽看覓？」 「好啊。你唱來聽。",
    "paragraph_id": 382
  },
  {
    "title": "幻影號的奇航",
    "author": "胡長松",
    "text": "」 威嚴的希娜，烏暗的神，海洋的神啊，妳對海湧裡共島嶼捏出來 威嚴的希娜，日月的神啊，妳的靈力曠闊無比，火山嘛聽妳的話語 威嚴的希娜，妳共風佮種子吹向椰子、弓蕉、佮所有的花蕊 威嚴的希娜，妳是人類佮天地的母親 威嚴的希娜，請共我的小船攬佇妳溫暖的胸仔 領我去到瓦努亞、麗伊島、閣有美麗的莫丘瑪那瑪那 領我去到美麗的莫丘瑪那瑪那喔，我的牽手蹛佇遐 伊的頷頸掛一條珊瑚的珠鍊 伊佇美麗的莫丘瑪那瑪那咧等我…… 4 阮跤所踏的砂是白色的螺仔沙，佇較倚岸的礁石，有青色的馬蹄藤旋對沙埔來。",
    "paragraph_id": 383
  },
  {
    "title": "幻影號的奇航",
    "author": "胡長松",
    "text": "遐交織做網仔形的馬蹄藤有小小的紫色花蕊。日光嘛照佇海邊幾欉欖仁樹的厚葉佮怹有淡薄反金的樹箍，親像佮透清的海水佮白雲咧呼應，予規个沙埔一種明朗、清氣的精神。「假使若毋是咱的船閣牢佇遐，我早就已經佇遐沉水沬矣。」麗雲講：「我會使對環礁湖的海水色緻，估計彼下底是規大片的珊瑚佮熱帶魚，佇這款日頭下底是上媠的時刻。」 「假使若毋是咱的船閣牢佇遐，咱已經欲到長崎矣。",
    "paragraph_id": 384
  },
  {
    "title": "幻影號的奇航",
    "author": "胡長松",
    "text": "毋過，妳嘛是應該講看覓，日頭下的海底生做啥款？」 「彼是你想袂到的。對海底看頂面的海湧就親像一面彩色的鏡，光線會親像一捆銀針對海湧的表面鑽入水底，就親像遐的銀針掛佇鏡的下底，風吹過的時閣袂輸會發出噹噹噹的聲音。",
    "paragraph_id": 385
  },
  {
    "title": "幻影號的奇航",
    "author": "胡長松",
    "text": "紲落你會先看著一群小魚鑽入遐日光的銀針，遮小魚佇透清的海水nih親像金鑠鑠的銀角仔，規把規把掖佇海nih，怹集體行動，猛掠、整齊，嘛敢若綴日光的變換咧跳一款特殊的舞步，一下仔進前，一下仔退後，綴海面的湧搖來搖去。」麗雲講：「我上佮意的是海的安靜佮自由，閣有淺海珊瑚礁的七彩色緻。若佇海nih，我就感覺人親像是加出來的物件，人佮人的關係嘛是抽象的，只有海底的世界才是真實的實體。",
    "paragraph_id": 386
  },
  {
    "title": "幻影號的奇航",
    "author": "胡長松",
    "text": "我有一个時常去『自由潛水』的朋友，捌佇海nih看著『粉紅幻境』，伊講世間無一个所在並彼个『粉紅幻境』較媠，毋過伊對水底浮起來的時喙nih吐血，險險就無命。有時佇海nih，我對世俗的一寡概念會產生憢疑。」 伊的話聽起來是一種避世的態度，毋過我無講出喙。尤其我會使聽出伊的話語內面有過去的陰影，毋過我仝款無講出喙。「我相信你無法度認同我對海的講法。」伊按呢講：「因為無經歷過的人是無法度了解的。",
    "paragraph_id": 387
  },
  {
    "title": "幻影號的奇航",
    "author": "胡長松",
    "text": "我拄才講，人佮人的關係是抽象的，你敢捌想過，就親像恁細漢的時對彼个『總書記』的話是按怎攏無法度反抗？是按怎伊講啥物恁就做啥物？阿伊只不過是共伊家己封做恁之間的獨裁者。伊唯一做的代誌，就是佇恁面前頒佈統治的法令。然後恁就袂輸奴隸仝款，接受伊喝起喝落，是按怎？」 「想我是捌想過，毋過，我猶是無法度理解是按怎。」我雄雄感覺見笑。「彼就是一款信仰啦！」伊講：「彼就是恁對權力的信仰爾爾。",
    "paragraph_id": 388
  },
  {
    "title": "幻影號的奇航",
    "author": "胡長松",
    "text": "」 「彼時阮猶閣誠細漢。」我講。「毋過我共你講，我自細漢就無予人的權力騙去。我一直認為彼只是假鬼假怪咧嚇你的爾爾。我無欲接受。」我想起伊所講過的伊的身世，伊的老爸就是受人的權力迫害才會𤆬怹離開內圍。我毋知影按怎才會當培養出這種面對世間邪惡的勇氣。我感覺無話通應伊。阮行入文野辰雄講的彼片林投林，雄雄就聽見無線電咧呼叫，是對「幻影號」發來的消息。「船機的系統已經沓沓仔恢復矣，閣無偌久就會完全恢復！",
    "paragraph_id": 389
  },
  {
    "title": "幻影號的奇航",
    "author": "胡長松",
    "text": "毋過……」無線電內面按呢喝。只是後壁的聲音真無清楚，親像受著干擾。「毋過按怎？」文野辰雄佇另外彼頭按呢問。「發生其他狀況……恁先繼續，咱等一下才講！」船長佇幻影號按呢講，聲嗽透露不安。「是啥物狀況？」文野辰雄按呢問。毋過無得著回答。閣紲落，幻影號就雄雄佇無線電內面失聯矣。5 行過彼片林投佮礁石，阮佮文野辰雄怹會合。佇這角，幻影號予彼片礁石閘咧看袂著。",
    "paragraph_id": 390
  },
  {
    "title": "幻影號的奇航",
    "author": "胡長松",
    "text": "無偌遠的海面已經開始咧落雨矣，天幕親像有一塊烏布予人擢過來。「假使幻影號已經欲修理好矣，面前的類似軍事設施閣非常可疑，咱該當先翻頭轉去船頂才著。閣再講，雨已經咧落矣。根據我的經驗，這款所在的海雨有時誠歹按算，若演變做暴風雨就麻煩矣。」大副按呢對文野辰雄講。「咱的船是欲修理好矣無毋著，只是，伊嘛佇無線電失聯矣。我想，船頂發生的新狀況，船長可能無方便佇無線電詳細講。」文野辰雄按呢講。",
    "paragraph_id": 391
  },
  {
    "title": "幻影號的奇航",
    "author": "胡長松",
    "text": "「閣再講，船長伊嘛特別交代咱愛繼續。我知影這是兩難的局面，毋過，咱干焦會當暫時相信船長的判斷。」 看起來，大副佮文野辰雄的爭論已經有一段時間矣。「你愛了解，佇遮，我就是恁的領導者。我嘛有我的判斷。」大副無欲簡單同意文野辰雄。我相信，麗雲的存在予伊更加願意展現伊的氣魄。「是！你當然是領導者。假使你堅持欲翻頭轉去，咱就接受你的命令轉去無問題。",
    "paragraph_id": 392
  },
  {
    "title": "幻影號的奇航",
    "author": "胡長松",
    "text": "」文野辰雄小可落軟講：「毋過，我提醒你，大副先生，雖然咱佇遮，幻影號佇遐，毋過，咱猶是一體的。咱的安危是共同的安危。」伊越頭看麗雲，閣越轉來講：「我知影你可能因為啥物原因無佮意我，毋過，咱兩人對幻影號船頂的逐个人的關心是仝款的。」 「當然是按呢。」大副按呢講。伊嘛小可落軟落來。「我所想著的是整體的狀況。",
    "paragraph_id": 393
  },
  {
    "title": "幻影號的奇航",
    "author": "胡長松",
    "text": "假使拄才船長只有講幻影號修理好矣，按呢，我一定會完全認同你的顧慮，停止咱紲落來的一切冒險──毋過，船長伊最後一通的通聯，親像另外傳達出特別的訊息……大副先生，你敢無感覺彼是特別的命令？」 「啥物命令？」 「這干涉著彼座軍事設施可能是啥物的問題。」 「按怎講？」 「我拄才就一直咧想，假使彼只是空的設施，無人佇內底，按呢咱的行為並無啥物需要煩惱。",
    "paragraph_id": 394
  },
  {
    "title": "幻影號的奇航",
    "author": "胡長松",
    "text": "毋過，假使設施內底有人咧監視，按呢，咱拄才的行動遐大，怹一定是發現矣。怹到今無對咱採取行動，可見對方是相對友善的。我想，船長一定嘛是佮我有接近的想法，所以才會特別叫咱先繼續。我咧想，伊敢是希望咱共彼个相對友善的單位請求援助？」 「這……」大副敢若開始考慮矣。「大副先生，我嘛欲請教你，你感覺目前幻影號無線電的失聯，敢會是設備故障？」 「對拄才的現象推測，該當毋是設備故障。」大副講。",
    "paragraph_id": 395
  },
  {
    "title": "幻影號的奇航",
    "author": "胡長松",
    "text": "「所以，無線電敢有可能是因為啥物原因雄雄關起來的？」 「毋是無可能。」大副回答。「你行船的經驗一定真豐富。我閣請教你，根據你的經驗，一隻船仔頂的無線電雄雄予人主動抑是被動關掉，上有可能是啥物原因？」 「我想……上有可能……」大副目頭結起來，考慮一時仔了後，按呢講：「上有可能，是搪著類似海盜的外來入侵事件。」 6 阮一行人做伙達成共識，對熱帶樹林行入去。無偌久，就來到彼座磅空的入口。",
    "paragraph_id": 396
  },
  {
    "title": "幻影號的奇航",
    "author": "胡長松",
    "text": "眾人當然想欲行入磅空看覓。只是，才入去無偌久，阮隨就發現彼毋是普通的磅空。磅空內的叉路非常濟閣密──顯然，彼是一座伸對海底入去的迷宮！眾人只好先退出磅空口。參詳了後，阮決定用牽索進前的方式，看敢有機會行出迷宮──這嘛是文野辰雄愛阮提船索過來的用意。當然船索可能無夠長，所以阮先開一寡時間共原底較粗的船索拆做真濟股，逐股幼索相接，成做長索。",
    "paragraph_id": 397
  },
  {
    "title": "幻影號的奇航",
    "author": "胡長松",
    "text": "最後，阮共索仔的一頭縛佇磅空口的樹頭，紲落，就一手夯手電，一手牽索，做伙行入彼座海底迷宮。行入迷宮了後的路程，我無法度詳細報告，干焦會當講，彼完全是為著欲阻擋外來者特別設計的機關。磅空內的路愈分叉愈細條，本底閣有三、四人的闊，開始分叉了後，賰一个人的肩胛頭遐闊，尤其紅毛塗的建設只有佇頭到的部分，到後壁，就是順海底礁石的地形所挖的迷宮。我的頭不時硞著頭頂的礁石。",
    "paragraph_id": 398
  },
  {
    "title": "幻影號的奇航",
    "author": "胡長松",
    "text": "烏暗、漚漉、澹𣻸(siûnn)的空氣內底，攏是動物的屎尿味佮屍體腐爛的臭味，不時閣有海湧摃佇礁石的回聲。分叉實在真濟，有幾落遍阮行甲無路，只好閣順索仔翻頭行入另外一叉，並且佇行過的入口做記號。「莫怪連無細膩傱入來的小動物嘛走袂出去。這个迷宮敢會只是怹刁工共入侵者滾笑的機關爾爾，其實根本就袂有出路？」我按呢講。「無必要有你講的彼款無路用的機關。",
    "paragraph_id": 399
  },
  {
    "title": "幻影號的奇航",
    "author": "胡長松",
    "text": "」文野辰雄佇烏暗中按呢講：「所有的迷宮一定愛通對一个所在。假使毋是按呢，怹無必要用遐大的工事引起外人注意，只要暗中藏咧就好。迷宮一向是保護無法度閃避的關鍵入口的最後的手段。這个海底迷宮嘛仝款。我相信伊會通對重要的所在。」 「上好是按呢。」麗雲行佇我的後壁按呢細聲講：「這馬我感覺，伊講的話本身就是一座迷宮！」 我聽甲感覺好笑，就笑出來。想袂到，毋是干焦我笑，行上尾後的大副嘛聽著麗雲的話笑出來。",
    "paragraph_id": 400
  },
  {
    "title": "幻影號的奇航",
    "author": "胡長松",
    "text": "原來，細聲的話語佇石壁會傳甲足遠。現此時，佇茫茫的烏暗nih，阮只有專心佇眼前的出路，嘛無法度閣分心去想幻影號的處境閣有阮紲落的危機等等複雜的問題。逐家的話愈來愈少，最後，互相之間干焦聽著對方喘氣的聲。迷宮的路愈探愈深。空氣內面有誠溼閣誠重的海水鹹味。經過一段時間的適應了後，我發現除了阮家己手電的光線，磅空內底有時會有對頂頭的石縫洩入來的光線，佇澹溼的石壁之間反射。",
    "paragraph_id": 401
  },
  {
    "title": "幻影號的奇航",
    "author": "胡長松",
    "text": "紲落，我閣發現開始有海水洩入來，佇地面形成小小的烏色水流，踏著真滑。遮的石壁有誠懸的石灰質，沿路我發現袂少石鐘奶佇微微的光線之中閃爍。有白的，嘛有一寡是黃黃紅紅、小可柑仔色的反光。佇幾落个較闊的通道，這種反光照佇頭前地面的水流佮暗道，成做神祕的圖畫。我頭一回有彼款遠遠離開這个世間的疏離感受，敢若心肝頭予一塊大石硩（teh）咧。",
    "paragraph_id": 402
  },
  {
    "title": "幻影號的奇航",
    "author": "胡長松",
    "text": "有幾落分鐘，我敢若失去理智，感覺阮當是行佇通對「地獄」的路──雄雄，這个想法親像爍爁，共我的記持拖轉去佇故鄉看過的一幅異象頂懸…… 「無索仔矣！」這時，行佇上頭前𤆬隊的文野辰雄按呢喝。「按呢欲按怎？」 「無要緊。我已經看出路線的原則矣。應該只要順這水流上大的一叉一直行落去就會當。」 「我嘛是按呢想。」大副佇我的後壁按呢講：「恁嘛會使共恁的耳仔貼佇石壁聽，海湧的聲上明的彼叉路就是矣。",
    "paragraph_id": 403
  },
  {
    "title": "幻影號的奇航",
    "author": "胡長松",
    "text": "」 事實上，其他的人嘛無閣較好的辦法。最後，阮只好共彼條拄才𤆬阮進前的救命長索的索仔尾掙(tsinn)入石縫，繼續行入去迷宮上深的所在。7 算算咧，阮已經佇海底迷宮內面thuh一點偌鐘久矣，頭前敢誠實有路？閣有，幻影號現此時是啥物狀況？就算會使行出迷宮，阮敢閣有機會轉去船頂？想著遮，我心內的不安愈來愈深。我只好閣開喙對行佇我頭前的麗雲講話。「記號閣出現矣。",
    "paragraph_id": 404
  },
  {
    "title": "幻影號的奇航",
    "author": "胡長松",
    "text": "」我共伊講：「佇拄才彼个柑仔色光線的通道，我想起佇故鄉的一件代誌……」 「啥物代誌？」 「彼是出現佇老傳道主持的一个培靈祈禱會的異象，是為著幾个受鬼附的教會會友所設的祈禱會，目的是欲共怹身軀內面的鬼趕走。」 「身軀內面有鬼？」 「確實。」 「恁哪會知？」 「聽講受鬼附的人家己就會知。因為有鬼的靈佇內底講話。尤其當阮開始祈禱的時，怹就會一直吐。」 「哦？」 「彼工，猴忠仔怹某劉秀眉嘛來矣。",
    "paragraph_id": 405
  },
  {
    "title": "幻影號的奇航",
    "author": "胡長松",
    "text": "當老傳道𤆬領祈禱的時，伊就雄雄大吐起來。」 「嘛是予鬼附身？」 「我想嘛是。秀眉開始吐了後，有幾个姊妹去佇伊的身邊服侍伊，予伊先坐咧歇睏。伊講會寒，所以怹就hiannh薄毯仔予蓋(kah)，閣斟燒茶予啉。伊的面色青恂恂，所以老傳道就決定趕鬼。老傳道交代我，叫我徛佇伊身邊協助伊。紲落，老傳道就請幾个姊妹共秀眉姊妹扶起來，伊家己徛佇秀眉面前，叫秀眉共目睭thi̍h開看伊。",
    "paragraph_id": 406
  },
  {
    "title": "幻影號的奇航",
    "author": "胡長松",
    "text": "想袂到，當秀眉姊妹閣共目睭thi̍h開的時，掛佇伊面容的，煞是兩蕊生份閣兇惡的目睭。彼無可能是秀眉家己的眼神。彼个眼神敢若是講：『恁試看覓，我無欲讓步！』教會內底的兄弟姊妹看著這个情形，就大粒汗細粒汗，做伙出聲開始祈禱。阮毋是無看過這个情形。佇祈禱會，這種代誌是時常會搪著的。毋過，遐呢歹的眼神，我閣是頭一回看著。",
    "paragraph_id": 407
  },
  {
    "title": "幻影號的奇航",
    "author": "胡長松",
    "text": "老傳道嘛用利劍劍的眼神佮伊相對看，伊開喙大聲講：『我奉主耶穌的名問你，佇內底的靈，你是啥物？』彼个靈就透過秀眉姊妹的喙，用敢若查埔人的聲嗽講：『我是『武皇元帥』！』老傳道繼續問：『你對佗位來？』對方就講：『我是中原第一武將，來自黃河北岸，我手頭有百萬兵將，戰無不克，曾經殺人如麻。』老傳道閣問：『你為何佇遮？』對方回答：『我來統治遮的靈界。』老傳道就講：『煞矣！",
    "paragraph_id": 408
  },
  {
    "title": "幻影號的奇航",
    "author": "胡長松",
    "text": "我這馬奉我的主、萬軍的元帥耶穌基督的名，命令你『武皇元帥』對這个查某人的身軀離開。出去！』講煞，伊就擛手對秀眉姊妹面前大力搧一下，閣對伊的面歕一口氣，秀眉姊妹隨就倒退蹁(phiân)兩步，嗽一聲，嘩啦嘩啦大吐起來──」 閣經過十幾分鐘，本底我開始絕望矣。我開始感覺阮永遠攏行袂過去矣，尤其電池的電嘛欲無夠矣，所以想欲建議逐家翻頭轉去──毋過，就佇這款絕望的時陣，頭前的通道煞愈來愈光起來！",
    "paragraph_id": 409
  },
  {
    "title": "幻影號的奇航",
    "author": "胡長松",
    "text": "想袂到，阮最後行出來的所在，是親像倒khap的漏仔的地下空間，嘛會使講是圓錐形的。阮行來到一个祕密基地！8 這个圓錐形的空間，底部是圓的，誠闊，直徑大約有成百米，圓的一半是海水池，另外一个半圓是鞏甲誠好的平台。圓錐頂頭漸漸收束，大約嘛有60米懸，上頂懸是一个親像漏仔喙的圓空，敢若是一个火山口。遮顯然是一个海事的基地。通道出口的對面，有一座誠厚的鐵門，四周圍攏是監視的攝影機。",
    "paragraph_id": 410
  },
  {
    "title": "幻影號的奇航",
    "author": "胡長松",
    "text": "「咱佇環礁並無看著遮懸的山崙，這个平台顯然是佇海水的水平下底。可能是佇環礁的下面。」文野辰雄按呢講。「毋過這个大池仔的海水並無溢懸起來，顯然有經過特殊的水壓調節機關。」大副按呢講：「無毋著。這个所在就親像是一隻大型的潛水艦的內部。也大水池邊的彼个平台，本身可能就是真正的潛水艦的碼頭。」 阮行過彼个平台，去到大鐵門的頭前。「也紲落來咧，咱欲按怎？咱是毋是愛對遐攝影機擛手？」大副按呢講。",
    "paragraph_id": 411
  },
  {
    "title": "幻影號的奇航",
    "author": "胡長松",
    "text": "若講，伊就共雙手夯懸，若對吊佇壁的彼台攝影機擛兩下。「喂！你是咧創啥啦？」麗雲講。想袂到，就佇這陣，鐵門誠實拍開矣。對門的後面，一个金頭毛、體格瘦抽的查某軍官行出來。伊的身邊綴兩排夯機關銃的武裝士兵。阮攏隨共雙手夯懸，表示和平。女軍官用威嚴毋過猶算友善的英語，對阮彼个武裝保全講：恁已經進入美國海軍的基地，請共你的銃輕輕仔囥落來。──是，長官！彼个武裝保全照伊講的做。",
    "paragraph_id": 412
  },
  {
    "title": "幻影號的奇航",
    "author": "胡長松",
    "text": "──喔，長官，阮並無惡意，只是，阮的船──大副開喙講。──我知影恁的船按怎。女軍官搖頭，並無予大副共話講煞的機會。伊直接下命令：恁只要恬恬，綴我行！案件筆記8：  彼尾大紅蛇的作為 王爺廟割香彼工的大紅蛇，毋是干焦幾个人看著的小事，彼是有真濟人佇無仝所在看著的大代誌。王爺廟頭前就免講矣，佇遐拜拜的善男信女當為著拄才崩去的醮壇，大細聲咧咻喝，講愛總動員，愛共狗挵崩去的醮壇緊恢復。",
    "paragraph_id": 413
  },
  {
    "title": "幻影號的奇航",
    "author": "胡長松",
    "text": "彼頭，跤骨遐粗的紅蛇金光閃閃，就對廟邊彼擔賣羊肉的店仔頭前的水溝仔蓋下底趖出來，共鉎仔蓋托開（彼塊鉎仔做的溝仔蓋上無嘛三十公斤重，這馬敢若大干轆佇路裡轉），紲落伊閣敢若紅色的火箭連鞭溜過路對面的廟埕，共幾落台經過的機車驚甲急擋、險險就「犁田」反倒。廟埕邊的金爐有幾落个查某人當佇遐摺金紙，紅蛇對怹的跤邊趖過，怹做伙喝：「雞母喂！",
    "paragraph_id": 414
  },
  {
    "title": "幻影號的奇航",
    "author": "胡長松",
    "text": "」彼尾蛇大尾罔大尾，毋過速度緊甲予人看未斟酌有偌長，總是，十外仔外尺是一定有的。規个廟埕頂懸的眾人，這馬親像拄燃滾的滾水，tshih-tshah叫，傱過來傱過去，敢若彼鼎滾水裡當咧大茁的水泡，越那驚閣越那好賢欲看彼尾大蛇溜去佗。連鞭，彼尾蛇就順龍柱盤吸起去，閣用伊的身軀共王爺廟彼塊「鎮南宮」的大匾仔纏咧，袂輸欲共匾仔剝落來，抑是欲共伊摧予破的範勢。",
    "paragraph_id": 415
  },
  {
    "title": "幻影號的奇航",
    "author": "胡長松",
    "text": "有人想起彼日早起割香「請水」的時，猴忠仔搪著的怪事。怹閣會記，猴忠仔喝講有看著一尾紅蛇，了後才雄雄跋倒，予轎跤浸入海水。彼工伊轉來了後，面色青恂恂，溫柔的秀眉閣用面膜為伊敷面，閣為伊掠龍。想袂到暗頭仔，猴忠仔煞佇鐵工場頭家李萬所搭的舞台頂雄雄昏去……閣較想袂到的是，今佇廟nih嘛出現一尾大蛇。眾人喝講害矣。",
    "paragraph_id": 416
  },
  {
    "title": "幻影號的奇航",
    "author": "胡長松",
    "text": "怹問主委曾進丁人佇佗位，嘛有人喝講，愛緊通知對面派出所的主管王阿喜，伊自然就會處理甲好勢好勢。毋過怹2个人攏無佇咧，去佇社頭仔予鐵工場頭家李萬請矣。今，對廟的辦公室雄雄狂狂行出來是主任秘書謝必朝。這个主任秘書，雖然算是一號人物，毋過王爺廟的善男信女無佮意伊，攏叫伊「秘雕」。「秘雕」頂月日才共廟埕邊咧賣金紙的艱苦人攏總趕走，講怹賣的金，品質䆀，燒的味歹鼻，袂輸咧燒糞埽，影響王爺公的靈聖。",
    "paragraph_id": 417
  },
  {
    "title": "幻影號的奇航",
    "author": "胡長松",
    "text": "紲落，伊閣共廟nih咧賣的基本金紙錢起價，對一把100起到一把120。眾人哀哀叫，講廟nih家己賣的金嘛無較贏較早彼幾个阿婆咧賣的，平平金，燒起來毋是攏仝款彼个味？毋過怹毋敢講。想講差20箍爾爾，家己佇口面買就好，莫佮伊計較。閣再講，這站，王爺公有一塊地當欲起販厝，聽講會予廟的信眾照抽鬮俗俗仔買，所以，實際咧發落這項的主任秘書「秘雕」當然嘛袂當得失之。",
    "paragraph_id": 418
  },
  {
    "title": "幻影號的奇航",
    "author": "胡長松",
    "text": "講罔講，猶是有人講「秘雕」佮皇武宮遐的少年仔行傷倚矣，皇武宮這站一直想欲介入廟的董事會的運作，有風聲講「秘雕」早慢會予怹收買去。無論按怎，主任秘書謝必朝今是雄雄狂狂出現佇眾人面前矣。伊的人瘦甲袂輸一塊肉排，四角四角的豆干面頂懸掛一副金框的目鏡。伊夯頭看彼塊「鎮南宮」的匾仔予大蛇箍咧，隨吩咐人去通報消防隊，煞落，伊就共下頦繃甲絚絚，憂頭結面無閣講話。",
    "paragraph_id": 419
  },
  {
    "title": "幻影號的奇航",
    "author": "胡長松",
    "text": "按怎嘛想袂到閣較食力的佇後壁，消防隊都猶未趕到位，王爺廟的匾仔煞予彼尾蛇繏甲pit去，連鞭就phia̍k一聲，規塊匾仔對懸懸的所在摔落佇天公爐邊仔，斷做二橛。「哇！哇！哇！」這聲眾人喝咻起來矣。「歹吉兆喔！雞母喂！歹吉兆喔！」怹按呢喝。「哪會按呢？哪會按呢啦？」主任祕書的目睭睨戽戽，伊豆干面的青筋浮現現，面紅發甲膨獅獅袂輸佇油鼎炸過。伊越那傱過彼塊匾仔遐，越那夯頭看彼尾大蛇。",
    "paragraph_id": 420
  },
  {
    "title": "幻影號的奇航",
    "author": "胡長松",
    "text": "一目𥍉，彼尾蛇就對門框鑽入大廟nih。這馬，查某人佮囡仔閣開始對廟nih吱吱叫傱出來，眾人佇廟門爭甲跋跋倒，跤步pìn-piáng叫，嘛有囡仔咧哮，規間大廟袂輸欲予彼尾蛇抐甲崩去仝款。有人喝：「佇柱仔邊遐啦！」 有人喝：「趖過王爺公的金身頂哩！」 有人喝：「喔！閣趖落來啊啦！啊！佇神桌遐！」 有人喝：「趖去覕佇桌跤矣！予彼塊八仙彩的布遮咧，今看袂著矣啦！",
    "paragraph_id": 421
  },
  {
    "title": "幻影號的奇航",
    "author": "胡長松",
    "text": "」 這馬，規間大廟恬tsut－tsut，人旋了了，賰四五个漢草較好的查埔人敢留咧，其中有一个佮秘雕較熟的，倚佇伊的耳仔邊講，庄內的人咧風聲這尾「小龍」是對皇武宮遐趖過來的。閣講怹話甲有影有跡，話講這尾是皇武宮遐毋成囝刁故意放出來亂的；是怹皇武宮刁工飼的。「彼哪有可能？」 秘雕大大搖頭，講：「彼哪有可能？遐大尾的蛇，啥人敢飼？恁莫烏白聽人講彼五四三的…….」秘雕用手蹄仔挲伊家己的喙䫌，繼續講：「喂！",
    "paragraph_id": 422
  },
  {
    "title": "幻影號的奇航",
    "author": "胡長松",
    "text": "你共看覓，桌腳遐是毋是有啥物動靜？今彼个物件敢是閣有佇遐？」 「無看著哩，毋知敢有勼佇角仔遐，布閘咧，看無。」 「按呢你去共布掀開。」 「小等咧啦！祕書，蛇遐大尾，聽候消防隊的來才處理啦！」 「按呢嘛著。是講消防隊的人是到位矣袂咧？」 「應該是欲到矣啦！」 5分鐘了後，3个消防隊員專工提掠蛇的家私趕到位，毋過，怹共神桌彼塊布掀開的時，發現紅蛇早就已經無佇遐，毋知趖對佗位去矣。「哪會無看伊？",
    "paragraph_id": 423
  },
  {
    "title": "幻影號的奇航",
    "author": "胡長松",
    "text": "敢有趖出去矣？抑是閣佇廟內？」怹一行人互相按呢問，你看我，我看你，目睭褫甲袂輸牛目遐大。「若蛇猶閣覕佇廟內，來拜拜的人雄雄看著，毋著活驚死？」拄才倚去秘雕耳空邊講話彼个按呢講。「Khénn！Khénn！」秘雕嗽兩聲，按呢講：「彼號歹物袂佇廟內啦，王爺公有靈有聖，哪會允伊一尾臭蛇仔囝佇伊的地盤唱𪁎？蛇旋走矣啦！」 「敢按呢？你敢有看伊趖出去？」消防隊員按呢問。「我是無看著。",
    "paragraph_id": 424
  },
  {
    "title": "幻影號的奇航",
    "author": "胡長松",
    "text": "毋過，嘛毋是逐項代誌攏著咱人看會盡的。」主任祕書用手共伊的金框目鏡托一下，共頷仔頸伸長按呢講，敢若是咧共消防隊員教示啥物真理。伊按呢嚅：「你講著無？」 第九章    基地的祕密 \t 1 金頭毛的女軍官雄雄出現。伊𤆬阮行過長長的通道，我一路所聽著的，是機械轟轟叫的低頻率震動。經過幾片門的時，嘛聽著門後答滴答滴親像病院急診部的儀器叫聲。",
    "paragraph_id": 425
  },
  {
    "title": "幻影號的奇航",
    "author": "胡長松",
    "text": "最後阮行來到一个親像客廳、該當是怹的交誼廳彼款的所在，遐氣氛輕鬆，有椅桌、茶水佮飲料販賣機，嘛有一台大電視，當咧放美國的職業野球比賽。「我是少校凱西。本底，咱是無需要見面的。」阮逐家攏揣椅仔坐好勢了後，彼个女軍官對阮按呢講。伊講英語，紲落的對話嘛攏是用英語講的。「當然。」大副按呢應：「假使若毋是阮總算行過彼座迷宮。」 「哈哈！恐驚你並無了解我的意思。請問你是……？",
    "paragraph_id": 426
  },
  {
    "title": "幻影號的奇航",
    "author": "胡長松",
    "text": "」女軍官凱西的目睭是藍色的，嚴肅之中有節制的親切。嘛會當講，伊的笑容較接近一種禮貌性的笑容。「喔！我是幻影號的大副古柏。遮的人是我𤆬隊的，妳嘛會當講，佇遮，由我代表幻影號發言。」 「喔！失敬！大副先生！本底，咱是無需要見面的。",
    "paragraph_id": 427
  },
  {
    "title": "幻影號的奇航",
    "author": "胡長松",
    "text": "我的意思是講，本底，無論如何，無論恁是有行出迷宮，抑是無行出迷宮，咱的見面攏是無需要的──畢竟，這是一个no where，佇太平洋小小角落的環礁下底，有空闊海面的一个no where哩！閣再講，美國海軍的軍部，共遮定義做無需要予外人知影的所在──按呢……」伊那講那行過大副的身邊，向低腰，共伊藍色的目睭tshînn到大副的面前。「按呢，大副先生，你敢知影我這句話的意思矣？」 「喔！了解！",
    "paragraph_id": 428
  },
  {
    "title": "幻影號的奇航",
    "author": "胡長松",
    "text": "我完全了解矣。」大副拚凊汗，頕頭按呢講。「失禮，阮並無侵犯的意思，只是阮的船仔……唉！實在講，我嘛猶毋知阮的船是到底發生啥物事故。甚至連阮是按怎會雄雄駛來到遮嘛完全無法度理解……」 「喔，你當然無法度理解。」 「敢講妳知影發生啥物代誌？」 「我無必要、嘛無被授權對恁說明。」 「按呢表示妳就是知影矣！」文野辰雄這時插嘴。「凱西少校，容允我提醒妳，無論按怎，阮的船佮阮所有的人攏佇這片公海的區域活動。",
    "paragraph_id": 429
  },
  {
    "title": "幻影號的奇航",
    "author": "胡長松",
    "text": "公海是自由的。佇妳現身晉前，阮嘛無侵入啥物設施。阮，純粹是因為阮的船幻影號遭遇阮無法度理解──毋過妳可能理解的──一段驚人的航程，所以只好來遮揣求救援。佇阮離船進前，船的機電佮推進系統攏猶未完全恢復，閣是故障的狀況，閣有，船頂懸是三百幾條人命。我願意提醒，阮的船是註冊佇日本的民間遊輪，船長嘛是日本人。",
    "paragraph_id": 430
  },
  {
    "title": "幻影號的奇航",
    "author": "胡長松",
    "text": "閣我佇拄才經過的通道拄好有看著一寡日本字，我相信你真清楚知影，阮並毋是美國海軍佇外交佮軍事意義頂懸的歹人。」 「也你是──」凱西少校越過看文野辰雄。「文野辰雄，幻影號隨船的研究員。」 「你嘛是日本人？」 「會使算是。」 「恁的遊輪嘛有做研究的工課？」 「研究算是附帶的用途。阮船頭家是收藏家，伊有一批佇亞洲各地買著的收藏品需要研究，拄好我會使鬥相共。",
    "paragraph_id": 431
  },
  {
    "title": "幻影號的奇航",
    "author": "胡長松",
    "text": "妳干焦看彼隻船仿古的型式就會當理解，彼个船頭家是對古文物真誠痴迷的人。」 「嗯，若這點我是會當相信。」 「多謝。毋過，我是較好奇，既然妳拄才講咱是無需要見面的，是按怎今咱猶佇遮見面咧？敢是因為阮有特別的好運啊？」文野辰雄按呢講。「哈哈！」凱西少校笑起來。「確實！確實！恁有特別的好運！」 「按怎講？」 「我問你，前幾日，敢是有一个亞洲人上恁的船？」 「是也，妳哪會知？」 「我哪會毋知？",
    "paragraph_id": 432
  },
  {
    "title": "幻影號的奇航",
    "author": "胡長松",
    "text": "佇伊的身軀的某一个部位，有阮共伊注入皮下的微型發報器。伊的訊號對恁的船頂發出來！本底阮是想講伊該當是死矣，毋過，後來阮觀察著伊已經開始佇恁的船頂活動，所以阮就按算請恁──當然，阮本底就是無方便、嘛無必要出面佮恁的船接觸的──事實上，阮本底已經考慮共恁的行蹤通報予沖繩的基地，毋過，就因為這个亞洲人……」 「妳需要阮為恁做啥物？」 「恁啥物嘛免做，只要共伊交予阮就會使。",
    "paragraph_id": 433
  },
  {
    "title": "幻影號的奇航",
    "author": "胡長松",
    "text": "橫直佇公海，恁的船本底就無義務收留伊。」 「這……」 「你毋免加想，阮軍部當然袂當允伊無命。只要恁答應，小等一下，恁佇保密條約頂頭簽名，我就隨放恁轉去。當然，佇遮看著的代誌，恁愛保証袂講出去。」 「阮會保証，毋過船頂的人遐濟，嘛無可能完全保密。總是，若恁有阮所無了解的彼款神祕的能力，該當會使佇阮的航程協助阮，上好是會使予阮完全揣袂著轉來的路。",
    "paragraph_id": 434
  },
  {
    "title": "幻影號的奇航",
    "author": "胡長松",
    "text": "凱西少校，根據我的推測，恁美國海軍今已經有這款能力敢毋是？我的提議妳感覺按怎？」文野辰雄按呢講。「哈哈！文野辰雄，你無佇貴國的情報單位服務實在傷拍損！若是這點，我會當想著方法處理，你放心。到時你連做夢都無法度閣轉來遮。」 「所以妳是答應矣。」 「嗯！我會當答應。」 「感謝！毋過我感覺這馬的問題，恐驚已經並妳拄才講的閣較複雜矣！」 「這又閣按怎講？",
    "paragraph_id": 435
  },
  {
    "title": "幻影號的奇航",
    "author": "胡長松",
    "text": "」 「我就共妳報告，佇阮踏入恁的迷宮晉前，阮的母船主動共無線電關掉矣，彼是類似遭遇海賊的反應。阮推測船頂可能已經搪著無法度控制的狀況，所以才會下決心行入迷宮來求援。我想，假使妳需要阮協助解決妳所講的彼个『亞洲人』的代誌，妳可能嘛需要共阮加透漏一寡線索，包括阮是按怎會來到遮，閣有彼个『亞洲人』的身份等等，按呢，逐家才有可能推測彼个『亞洲人』現此時的行為佮威脅性，閣有阮的船目前可能的處境。",
    "paragraph_id": 436
  },
  {
    "title": "幻影號的奇航",
    "author": "胡長松",
    "text": "最後，咱嘛才有機會採取正確的行動。總講一句，妳若無共阮想欲知影的共阮講，阮是無義務接受美國海軍的命令做代誌的。長官，妳認為按怎？」 「這……」凱西上校的目頭結起來，雙手攬胸。「我無被授權。」伊按呢講。「所以，妳可能需要去請示看覓。」 最後，這个美麗的女軍官對阮覕喙，頕一下頭。「恁佇遮小歇一下。」 伊行出交誼廳，交代兩个警衛兵共門口顧予牢。交誼廳兩片鐵做的挩門挩開閣欱起來。",
    "paragraph_id": 437
  },
  {
    "title": "幻影號的奇航",
    "author": "胡長松",
    "text": "2 「喂，妳敢會感覺彼个凱西長官已經愛著咱的學者矣？」大副古柏越頭對麗雲按呢細聲講，氣口酸溜溜。「哈，遐是伊的代誌。」麗雲用對生份人的口氣應伊。伊坐佇我的身邊，越那講，越那共伊的身軀撐過來我這爿。麗雲越頭看我，予我一个伊對大副表示厭𤺪的短短的眼神。「哈哈！我干焦知影，經過遮的代誌，假使咱會使平安轉去，我一定欲娶麗雲做牽手。」我按呢講。「哼！啥人欲嫁你？」麗雲用手共我的手骨拍一下。",
    "paragraph_id": 438
  },
  {
    "title": "幻影號的奇航",
    "author": "胡長松",
    "text": "毋過伊的表情並毋是受氣。是一个雄雄轉紅的奇怪的表情。「尤其你猶未共彼欉罪惡之樹的畫面講予我聽。」伊講。「我若講出我的罪惡，妳就袂嫁我矣。」我按呢講。「啥人無罪，恁毋是攏按呢講？」麗雲應我。伊看對我的目睭，繼續講：「雖然就算你講出來，我嘛袂嫁你。我當然袂嫁你。哈哈！」 伊喙䫌的紅彩已經湠到伊的頷頸仔根佮對伊T-shirt圓領顯露出來的胸掛骨。",
    "paragraph_id": 439
  },
  {
    "title": "幻影號的奇航",
    "author": "胡長松",
    "text": "我就想起細漢的時彼个秋天佇阮內圍埤的岸邊所看著的彼片銀色的水泱。彼時火車轟轟轟駛過埤岸的鐵枝路，火車燈照佇伊健美活潑的面容，空氣中有菱角田的爛塗味。文野辰雄坐佇另外一爿的桌仔，伊無加入阮的對話，干焦佇交誼廳閣安靜落來的時，親像對伊家己講的仝款，對喙邊漏出這句話：「想袂到彼个滿州人是有問題的。」 3 經過大約半點鐘久的時間，凱西少校轉來矣。伊吩咐顧佇門口的警衛離開，去為阮攢食的物件來。",
    "paragraph_id": 440
  },
  {
    "title": "幻影號的奇航",
    "author": "胡長松",
    "text": "「阮已經確定過，確實，恁的船頂無線電已經有一段時間無訊號，毋過，拄才，有另外一个特別的衛星電波予阮截落來。」凱西少校按呢講。阮攏恬恬毋知按怎回應才好。「總講一句，代誌確實已經比本底阮所想的較複雜──當然一切攏閣佇美國海軍掌握的範圍──所以，總講一句，我已經被授權對恁做必要的說明。",
    "paragraph_id": 441
  },
  {
    "title": "幻影號的奇航",
    "author": "胡長松",
    "text": "毋過，嘛請會記，這只是欲協助逐家對目前狀況的判斷，並毋是美國海軍正式的講法，當咱攏離開這个所在了後，袂有任何官方的單位會承認我的講法，包括我家己。」 「遐是當然。」大副按呢講。「OK！就是按呢……」紲落，美麗的凱西少校就慢慢仔對阮講起伊所了解的故事。",
    "paragraph_id": 442
  },
  {
    "title": "幻影號的奇航",
    "author": "胡長松",
    "text": "當伊咧講的時，無任何其他美國海軍的人員在場，阮一行人，除了文野辰雄、大副、麗雲佮我留落來，另外三名對「案情」判斷可能無幫贊的人員，就予怹𤆬去另外一个所在歇睏。",
    "paragraph_id": 443
  },
  {
    "title": "幻影號的奇航",
    "author": "胡長松",
    "text": "4 凱西少校表明，這个基地屬佇是美國海軍一个特別的實驗室，這个實驗室負責的範圍誠闊，包括西太平洋的洋流、水文、海底地質、潮汐等等相關海洋科學，閣有海底、水面、空中、資訊、衛星等等美國海軍「空海整體戰爭」所需要的任何新型的高科技武器的研究佮實驗。凱西少校是佇研究室服務的科學家。伊本身是普林詩頓大學的物理博士。凱西少校講，大約三冬前，海軍實驗室的研究船佇宮谷海峽水道的東爿搪著中國漁船奇怪的包圍。",
    "paragraph_id": 444
  },
  {
    "title": "幻影號的奇航",
    "author": "胡長松",
    "text": "彼時，凱西少校就佇彼隻研究船頂懸。怹彼遍的任務是欲收集西太平洋第一島鏈外圍到第二島鏈之間的水深佮洋流的資料，所以，趁海象真好的日子佇水面巡航。怹的研究船干焦配輕型武器，一般來講，佇第一島鏈的外圍，算是較安全的區域，嘛袂特別要求其他軍艦保護。當然，怹的一切行蹤猶是佇海軍的保護範圍，尤其有空中的預警機隨時掌握怹的行動情報。彼日，佇宮谷海峽水道的東爿，中國漁船出現佇海面。",
    "paragraph_id": 445
  },
  {
    "title": "幻影號的奇航",
    "author": "胡長松",
    "text": "先是一隻、二隻、三隻，紲落，是十幾隻的漁船排做一列向研究船駛來。紲落，對其他方向，出現第二列、第三列、第四列，對正西、西北、西南的海面做伙tshînn倚來，漸漸形成一个半圓，閣無偌久就欲共研究船包圍起來。研究船隨就改變航向向東，霆船螺共怹警告。毋過遐漁船無插警告，繼續tshînn倚。怹發現，遐漁船攏是閣舊閣破的老船，船咧駛的時攏攲攲袂正，船身落漆斑駁。",
    "paragraph_id": 446
  },
  {
    "title": "幻影號的奇航",
    "author": "胡長松",
    "text": "各種色緻的退色船漆予怹看起來親像一隊跛跤兵仝款──唯一整齊的，是逐隻船的船頭攏插仝款的一面烏旗，親像古早時代的海賊船。研究船明顯感受著威脅，繼續霆船螺警告，嘛向附近的沖繩海岸指揮部回報。沖繩海岸指揮部講，怹進前佇雷達並無發現特別的無正常，可能漁船先是分開行動，假做欲掠漁，通過宮谷海峽的水道了後才閣集合的。沖繩的指揮部提醒，愛注意怹的水雷。研究船回報，反雷系統一直有拍開。",
    "paragraph_id": 447
  },
  {
    "title": "幻影號的奇航",
    "author": "胡長松",
    "text": "佇仝時間，預警機嘛已經共研究船受包圍的消息送到第二島鏈的關島連絡中心。美國海軍第七艦隊過無偌久就共研究船通知，已經派三隻砲艇對沖繩的軍港出發，只是航程愛2點鐘，請怹密切監視，漁船若有惹空，附近海面的某艦嘛會派直升機過去支援。研究船收著遮支援的消息就較安心落來。毋過，漁船的包圍已經完成矣。凱西少校講，有40隻左右的漁船，上近的幾隻干焦離怹20碼。怹甚至會使聽著船頭的烏旗咧撇撇叫的聲。",
    "paragraph_id": 448
  },
  {
    "title": "幻影號的奇航",
    "author": "胡長松",
    "text": "研究船的船長下令，對上近的漁船使用水柱驅離。毋過怹面對水柱不但毋驚，漁船的船員閣走出船艙，對研究船比手劃刀、大聲細聲喝咻。局勢一下手升懸，緊張起來。就佇這个時陣，研究船的水雷警報系統霆矣。佇雷達上，怹發現四周圍的海面已經攏是水雷，顯然，就是遐漁船所放的水雷。這聲，研究船毋敢凊彩徙動，只好停佇原地。怹進一步命令船頂的輕武裝備戰，另外一方面，對指揮部請求快速的空中支援。",
    "paragraph_id": 449
  },
  {
    "title": "幻影號的奇航",
    "author": "胡長松",
    "text": "想袂到，針對研究船的最後請求，指揮部竟然無回覆！怹才發現研究船的電子系統瞬間攏總當機，包括海岸指揮部的無線電佮空中預警機所建立的訊息系統，瞬間攏總失聯！5 凱西少校解說，伊無按算欲詳細交代紲落來研究船按怎脫險，「總是，故事的關鍵就佇彼遍研究船的失聯頂懸。」伊講：「彼遍研究船的短時間失聯並毋是小代誌，遐表示中國確實已經有能力做小型機動的EP攻擊。這引起海軍高層真誠大的警覺。」 「啥物是EP攻擊？",
    "paragraph_id": 450
  },
  {
    "title": "幻影號的奇航",
    "author": "胡長松",
    "text": "」 「EP就是Electromagnetic Pulse，電磁脈衝武器。簡單講，EP會當複製核彈爆炸的電磁反應，破壞範圍內所有的電子儀器。進前幾冬，海軍就得著相關的情報，知影怹當咧發展EP武器，毋過，一直到彼遍研究船受包圍的事件，阮才證實彼項武器的存在！」 「啊！原來是按呢！」文野辰雄講。「我叫是遐只是電影效果爾爾哩。所以，阮嘛是遭遇怹彼款武器的攻擊？」 「是，嘛毋是。",
    "paragraph_id": 451
  },
  {
    "title": "幻影號的奇航",
    "author": "胡長松",
    "text": "」少校按呢講：「恁遭遇的確實是類似的EP效應。毋過，並毋是中國軍方發出來的攻擊。恁所遭遇的脈衝波，是對阮的實驗室所發出來的實驗脈衝波！唉，這講起來就話頭長矣……」 這時，大副雄雄開嘴：「長官，我嘛有一个問題。」 「哦？」凱西少校越頭，共目眉挑一下。「妳拄才講的是彼種船頭插烏旗的中國破漁船？」 「是。」 「彼種漁船我嘛有看著。",
    "paragraph_id": 452
  },
  {
    "title": "幻影號的奇航",
    "author": "胡長松",
    "text": "阮的航線偏離進前，佇台灣海峽的北爿水道，嘛有幾落隻插烏旗的漁船擋佇幻影號的航道。彼工拄好是我掌舵，緊急拍正爿的滿舵才閃過怹，然後，阮就發現怹一直遠遠綴佇幻影號的後壁。」 「這點阮知影。」凱西少校講：「坦白講，當恁後來進入這片海域，恁的行蹤佮安全就一直佇美國海軍的視野之內。",
    "paragraph_id": 453
  },
  {
    "title": "幻影號的奇航",
    "author": "胡長松",
    "text": "」 6 凱西少校繼續講，事實上，研究船遭遇彼擺中國漁船的攻擊事件進前，怹就已經佇西太平洋的兵棋推演設定『敵方』有這項EP武器存在。「因為電子系統若大規模當機，就會造成美軍相當大的傷害佮威脅。」伊按呢講。彼擺研究船受漁船攻擊的事件，當然就是中國刁故意安排的示威。（因為其他軍事方面的理由，凱西少校講伊無方便全部透漏。",
    "paragraph_id": 454
  },
  {
    "title": "幻影號的奇航",
    "author": "胡長松",
    "text": "）總講一句，這个事件證實EP的存在，遐就佮無偌久進前中共用反衛星飛彈共怹家己的氣象衛星拍落來仝款，引起五角大廈的高度警戒。所以，軍部命令「抗EP」的研究愛加速進行。佇凱西少校的實驗室，整體的「抗EP」專案有三个階段的計畫，佇第一階段，怹需要材料科學的協助，去製造會使保護電子設備的特殊「布料」，簡單講，就是一種會使反射EP攻擊波的「布料」。",
    "paragraph_id": 455
  },
  {
    "title": "幻影號的奇航",
    "author": "胡長松",
    "text": "怹需要一種會當改變EP波速的物質，然後利用波速改變，透過全反射的原理，共EP波擋佇「布料」的外口。講起來是真簡單，只是，怹一直揣無適當的原料──一直到怹無意中發現，當A元素佇非常低溫的環境，會當佮C元素反應做出一種多晶面的Alpha化合物，會有這个效果。這當然是大好消息。可惜，所有的人攏知影，佇自然界，A元素的礦砂真少，主要分佈佇中亞的山區，並無好取。",
    "paragraph_id": 456
  },
  {
    "title": "幻影號的奇航",
    "author": "胡長松",
    "text": "怹就算知影製造Alpha化合物的方法，無夠額的A元素嘛是無效。幾月日後，美國的情報單位佇中亞的國家巴塞克共和國吸收著一个間諜，是某偏僻山區A礦礦場的官員。伊知影A礦大約的分佈，會使替怹挖礦，紲落，閣會當共礦砂暗中運對露西亞的港口，予怹安排船對露西亞的港口共礦砂運到上近的日本的港口。無人願意相信世間有這好空的代誌。毋過，情報單位保証，這个消息絕對袂有問題──除了費用真懸以外。",
    "paragraph_id": 457
  },
  {
    "title": "幻影號的奇航",
    "author": "胡長松",
    "text": "情報單位講，怹有詳細調查，對方真有能力，閣再講，伊有一个好的理由去逼家己冒險。怹講，彼个巴塞克官員規日𤆬伊的頂司佇菜店出入，閣佇筊場欠人一大筆數，冤親債主已經上門威脅性命，伊需要一大筆錢。情報單位最後講，見若錢的理由總是予人上放心的。按呢，海軍總部討論了後，就接受這个原料計畫。",
    "paragraph_id": 458
  },
  {
    "title": "幻影號的奇航",
    "author": "胡長松",
    "text": "載A礦的船開始定期共礦砂載到日本北方的港口，才閣轉運到美國本土的港口，經過提煉了後，共懸純度的原料運來這个環礁的實驗室──為著技術保密的理由，海軍軍部一開始就決定，並無予其他實驗室參與研究的後半部。尤其佇遮予怹方便針對研究的結果直接做實驗，按呢上有效率。嘛因為這个實驗，怹需要不時發出EP的脈衝波。「確實非常歹勢。所以恁的船才會受著EP效應，致使船頂的電子儀器當機。」凱西少校講。",
    "paragraph_id": 459
  },
  {
    "title": "幻影號的奇航",
    "author": "胡長松",
    "text": "「按呢，阮昨昏看著的環礁湖捲漩，顯然嘛佮這个EP的實驗有關係？」文野辰雄問伊。「確實有小可關係啦。」凱西講。「阮遮的設備需要大量的冷卻水。恁所看著的捲漩，就是這个冷卻水循環系統的一部分哩！」 「只是遮顯然毋是安全的實驗場所，而且，你猶未講，彼个亞洲人是按怎會來到遮？」 「當然我會講。只是我猶未講了。」 「失禮，請妳繼續！",
    "paragraph_id": 460
  },
  {
    "title": "幻影號的奇航",
    "author": "胡長松",
    "text": "」 7 凱西少校講，本底，實驗的進行真誠順利，毋過過無偌久，對巴塞克來的礦砂雄雄減少矣。閣無偌久，對方彼个間諜就失去連絡。怹有法度理解中亞國家的複雜性，毋過這擺較特別的是，彼个間諜一失聯，另外一个人就隨出現矣。就是彼个『亞洲人』，伊主動佮美國情報單位的窗仔口接接，講，伊有怹欲愛的物件。「彼个叫做哈力的滿洲人？」 「確實，就是彼个哈力。毋過我先講，伊毋是滿洲人，伊是東土其斯坦人。」 「啊！",
    "paragraph_id": 461
  },
  {
    "title": "幻影號的奇航",
    "author": "胡長松",
    "text": "」阮攏叫起來。凱西講，哈力共美國情報人員講，伊知影A礦欲去佗位揣，毋過，伊必需要先知影A礦佇遮的用途。情報單位認為這是一个無理的要求。「這是東土其斯坦獨立運動的需要。」伊按呢講：「我知影按怎去揣著大量的A礦，毋過，我需要先佮真正的專家見面。」 彼个東土其斯坦人講話有一種驕頭。「阮欲按怎相信你的話？」 哈力就提供一个中亞的座標予怹，請怹去查證敢有礦砂。情報單位半信半疑。",
    "paragraph_id": 462
  },
  {
    "title": "幻影號的奇航",
    "author": "胡長松",
    "text": "二工後，中亞的連絡人回報，講伊所提供的地點是佇吉爾吉斯共和國拋荒無人的山區，毋過，確實是有礦砂。「佮我真正的情報比起來，彼只是一座小礦山爾爾。」哈力按呢對情報人員講。8 怹用直昇機共哈力載來實驗基地見面。哈力共情報處講，伊是東土其斯坦人，伊的阿公阿扎提將軍就是予中共佮蘇聯誘拐講欲談判，毋過予史達林用直昇機載去蘇聯暗殺的5位東土其斯坦領袖的其中一个。伊講伊聽過真濟伊阿公的故事。",
    "paragraph_id": 463
  },
  {
    "title": "幻影號的奇航",
    "author": "胡長松",
    "text": "伊有共美國情報人員講：「包括彼个佮全亞洲上大的礦區有關係的故事。」伊表示，假使美國願意幫贊東土其斯坦獨立，伊會佮美國政府合作，提供一切需要的情報。凱西少校講：「哈力佮我講話的時並無驕頭，肩胛頭垂垂，表情非常誠懇。伊講伊所有的親人佇中國的國民黨佮共產黨的手頭攏死矣。過去伊需要的是武器，毋過伊知影，這馬怹需要的可能是外交佮國際援助。伊講怹無科技，就算有A礦嘛無路用，不如共手頭的A礦的資料交予美國。",
    "paragraph_id": 464
  },
  {
    "title": "幻影號的奇航",
    "author": "胡長松",
    "text": "只要美國人會使替伊報血仇。」 「阮欲按怎替恁報仇？」凱西少校問伊。伊講：「恁愛先共我講，彼个物件用佇啥物所在？最後，當然愛承諾予阮國際援助。」 當凱西少校共「抗EP」的計劃共伊講的時，伊表示出受著安慰的表情。「所以，你願意共礦區的資料提供予阮矣？」凱西問伊。伊無回答凱西，干焦講伊的資料猶無夠！伊講，有一張地圖閣佇日本人的手裡。",
    "paragraph_id": 465
  },
  {
    "title": "幻影號的奇航",
    "author": "胡長松",
    "text": "佇1933年，日本推行大滿蒙計劃的時有支持東土其獨立運動，哈力的阿公阿扎提將軍共礦區地圖交予滿洲人，怹想欲交換軍事聯盟合作。「敢講彼時的日本人已經知影A礦的用途？」麗雲按呢問。「A礦本底就貴重，產量閣稀奇，彼時日本人為著工業原料佮礦產去到滿州，怹當然會知影啊！」凱西少校按呢講。「毋過彼个時陣的東土其人，哪會知影這種礦？",
    "paragraph_id": 466
  },
  {
    "title": "幻影號的奇航",
    "author": "胡長松",
    "text": "」 「A元素搪著空氣會發出微微的暗藍色的光，有少數人會佇礦區看著，所以，有A礦的所在有時會有敢若陰府鬼火的故事流傳出來。根據哈力喙裡的阿扎提將軍的講法，日本人根據地方的傳說去發現礦產，按呢才有紲落來的故事。」 「毋過伊講地圖佇日本人手裡？按呢恁欲按怎走揣？」麗雲繼續問。「我嘛是按呢問伊。",
    "paragraph_id": 467
  },
  {
    "title": "幻影號的奇航",
    "author": "胡長松",
    "text": "哈力共我講，伊已經查出彼張地圖的行蹤矣──伊講，彼張礦區的地圖，這馬佇一隻日本船頂懸……彼隻船仔就叫做『幻影號』！」 9 阮眾人聽著凱西少校講著「幻影號」，雄雄攏驚一趒，親像失神去。「所以，這馬！」凱西少校講：「這馬，換我來問恁矣，哈力所講的地圖，又閣是啥物物件？」 「喂！文野辰雄樣，你該當知影嘛？」麗雲嘛按呢越頭問文野辰雄，敢若予人瞞真濟代誌的不滿表情。",
    "paragraph_id": 468
  },
  {
    "title": "幻影號的奇航",
    "author": "胡長松",
    "text": "文野辰雄躊躇一站，手挲頭殼額仔，過一時仔才開喙講：「確實有一張地圖──毋過，彼毋是一張，該當是半張爾爾。彼半張地圖，是我佇中島湘小姐的舊文件內面揣著的。」 「成實有按呢的地圖？佇幻影號？」 「我想欲先請教，阮的船會來遮，並毋是意外的？」文野辰雄講。「是意外，嘛毋是意外。我干焦會當透漏，恁的行蹤有受阮掌握，後來恁的船有危險，阮算是有用一个小技術予恁脫險。」 「顯然毋是小技術哩。」 「哈哈，隨在你臆！",
    "paragraph_id": 469
  },
  {
    "title": "幻影號的奇航",
    "author": "胡長松",
    "text": "橫直我袂講。我想欲確定彼張地圖敢有佇幻影號？」 10 「是。是佇幻影號。確實有半張地圖。船長嘛知影。」文野辰雄用平靜、老實的口氣講：「毋過，我完全看袂出彼是佗位的圖。因為伊頂懸無大的定位點，比如一座山、一條溪、抑是一个城市等等。我一直想，真有可能是畫圖者刁工無欲標出地名，我相信伊愛佮另外半張地圖鬥做伙才有法度讀。",
    "paragraph_id": 470
  },
  {
    "title": "幻影號的奇航",
    "author": "胡長松",
    "text": "上害的是，我毋知影地圖所畫的目標是欲予人揣著啥物，所以，只好對外放風聲講彼是一張關係黃金10萬兩的藏寶圖。」 「你閣刁工放風聲？」 「無別个辦法。我相信這是得著地圖正確的消息上好的辦法。假使地圖的目標成實是有價值的物件，自然有人會透漏正確的祕密。我是按呢想的。」 「哈哈！所以，我就是彼个人？」凱西少校講。「確實，若毋是妳講，我猶毋知影啥物A礦的代誌哩。」 「你放出風聲了後，敢有得著啥物回音？",
    "paragraph_id": 471
  },
  {
    "title": "幻影號的奇航",
    "author": "胡長松",
    "text": "」 「有，回音袂少。毋過真亂。各種講法攏有。我相信其中上接近事實的講法是，這的確是一張藏寶圖，毋過當初予人拆做兩爿，一半佇日本特務中島湘手裡，也就是現此時佇幻影號的彼一半；另外一半，我估計佇就佇《寬永懺悔錄》佮彼幅失蹤的南蠻畫有關的線索nih。『紅劍』怹一直認為地圖所畫的所在，有藏一幅大清皇帝所留落來的『龍池競寶圖』。我無法度證實這个講法。",
    "paragraph_id": 472
  },
  {
    "title": "幻影號的奇航",
    "author": "胡長松",
    "text": "當然，假使彼个哈力所講的A礦的情報是著的，按呢，事實佮『紅劍』的想法顯然就有出入矣。顯然『紅劍』是誤會矣。」 「所以，《寬永懺悔錄》拍賣的風聲嘛是你放的？」麗雲按呢問。「毋是，確實有《寬永懺悔錄》拍賣的代誌，毋是我放的風聲。當然我有透過管道去宣傳這个消息，因為咱的目的自頭到尾就毋是欲去得著寶藏。我無需要A礦，嘛無需要寶圖，我只是想欲得著真相、引出『紅劍』，欲揣出怹買收台灣政治人物的證據爾爾。",
    "paragraph_id": 473
  },
  {
    "title": "幻影號的奇航",
    "author": "胡長松",
    "text": "我認為消息愈濟人知愈好。另外，我想欲揣著恁姑丈的彼幅予怹偷去的南蠻畫。」 「原來如此啊！只是，敢講有人相信你早前放的風聲，認為恁手裡是一張藏黃金的地圖？」 「當然有人會相信。妳拄才毋是講著東土其斯坦？妳可能毋知影，佇東土其斯坦的區域，捌有偌濟刣人放火的軍閥土皇帝去到遐，逐工坐佇金山銀山頂懸吸東土其斯坦人的血。所以，我一放消息出去，四圍的鯊魚就親像鼻著血仝款攏倚過來矣。",
    "paragraph_id": 474
  },
  {
    "title": "幻影號的奇航",
    "author": "胡長松",
    "text": "中共的情報官員有人認為彼是新疆鬼頭盛世才搬無走的黃金哩！」 「哦？」 「這馬，我較好奇的是，恁的情報人員是按怎會相信哈力講的：彼張地圖的目標是A礦？」 「怹當然有怹的方式。畢竟知影A礦，而且知影現此時美國相關研究的人猶真少。毋過哈力二項攏知影！」 「哈力該當有講欲佮恁交換啥物嘛？」 「有。我拄才講過，主要是外交政治方面對東土其斯坦的支援。細節我就無方便講矣。",
    "paragraph_id": 475
  },
  {
    "title": "幻影號的奇航",
    "author": "胡長松",
    "text": "」 「哈，想袂到阮手頭彼張，確實是價值連城的地圖啊！按呢，阮嘛真想欲換著好處哩！」 「所以你是咧佮我講條件？」 「凱西少校，我毋是咧佮妳講條件。我是咧共妳講，咱的利益自頭到尾攏是做伙的。假使我彼張地圖這馬若落入中國的手裡，抑是中國怹知影彼是A礦的地圖，毋是黃金10萬兩，妳想會發生啥物代誌？」 「這點當然毋免你提醒！」 「我只是共妳提醒，無應該閣有代誌瞞阮。",
    "paragraph_id": 476
  },
  {
    "title": "幻影號的奇航",
    "author": "胡長松",
    "text": "其實我啥物嘛無愛，干焦欲愛遐鯊魚佇台灣海峽兩岸資金運作的證據爾爾。假使我若共彼一半的地圖交予恁……」 「我相信阮起碼會使回報恁，比喻講，送恁平安去到恁想欲去的全世界任何一个港口。」 「所以，妳是毋是會當共我講，A礦到底有啥物用途？無可能只是『抗EP』遐爾簡單嘛，敢是按呢？」 「你無佮阮的情報局合作實在真成可惜啊！毋過失禮，我猶袂使共你講！",
    "paragraph_id": 477
  },
  {
    "title": "幻影號的奇航",
    "author": "胡長松",
    "text": "」 「按呢我嘛猶毋知影欲按怎共地圖予妳……」 「你……真成是一个狡怪人哩──」 「這个賽局，妳該當想會出一个雙贏的解法啊，凱西博士！」 「哎呀！你──」      凱西少校最後的這句猶未講煞，交誼廳的門就雄雄拍開。一隊人傱入來，是幾位美國海軍的官兵。",
    "paragraph_id": 478
  },
  {
    "title": "幻影號的奇航",
    "author": "胡長松",
    "text": "「少校，環礁外的彼隻遊輪『幻影號』拄才有送出SSA (Ship Security Alert) 安全警報，閣佇VHF頻道16的緊急無線電頂懸通報，講有三台武裝漁船對西面倚近，可能想欲登船！指揮官愛阮來通知這幾位人客。」 「啊！巡洋艦林肯號敢到位矣？」 「佇80浬外。『幻影號』的VHF該當就是欲發予林肯號的！」其中一个男軍官按呢講。「行！我想咱的幾位人客確實是愛上路矣！",
    "paragraph_id": 479
  },
  {
    "title": "幻影號的奇航",
    "author": "胡長松",
    "text": "閣有，佇出發進前，我建議恁該當先食一寡物件。」凱西少校越頭𥍉一下目，用特別表示親近的聲調講。案件筆記9：  敢講紅蛇嘛有啥物派系？佇地方上濟人風聲的講法是紅蛇予楊鳴風遐皇武宮的人飼佇葬儀社的地下室，這个風聲是對幾落个扛棺柴的土公仔喙nih講出來的。王爺廟好額，廟的財產是地方人士百幾年來寄付的成果，新里長楊鳴風算是外來勢力，伊欲數想王爺廟的經營嘛毋是祕密，一直想欲介入董事會。",
    "paragraph_id": 480
  },
  {
    "title": "幻影號的奇航",
    "author": "胡長松",
    "text": "毋過王爺廟的人抵制伊，所以風波愈來愈大。嘛有人看過王爺廟的主委曾進丁佇路邊的切仔擔佮楊鳴風啉酒了後冤家。猴忠仔怹兜時常插廟的代誌，閣有船的生理，所以仝款予皇武宮盯著。好賢的人攏講，猴忠仔會昏倒就是皇武宮的作為，講是楊鳴風早前佇中國走路的時，對中國大陸的深山野林學來的古早的秘術。所以猴忠仔倒佇病床頂的時，怹某劉秀眉煩惱甲，央教會的人為怹祈禱。後來，連怹老母嘛來央老傳道。",
    "paragraph_id": 481
  },
  {
    "title": "幻影號的奇航",
    "author": "胡長松",
    "text": "老傳道講：「阮當然會為伊祈禱，另外，上重要的，阮會追蹤魔鬼的跤跡，用聖靈的力量抵抗魔鬼。」伊閣講：「阮會予世間的人知影，魔鬼只是聖靈手裡的一粒砂土。」 總是，鄉里人士的驚惶，猶是親像雞災仝款，佇內圍鄉里湠開矣。先是有人風聲，講彼尾紅蛇來無影去無蹤，不時閣會出現佇王爺廟。尤其佇隔轉暝，皇武宮頭前聚集比早前加倍的少年囡仔，男男女女，圍佇皇武宮的埕斗放煙火、烘肉、啉酒、唱歌、跳舞，親像咧慶祝一項大勝利。",
    "paragraph_id": 482
  },
  {
    "title": "幻影號的奇航",
    "author": "胡長松",
    "text": "彼場慶祝會，到半暝深更的時刻，根據參加者的講法，成做一場『Hi葩狂歡會』。後來，鄉里之間竟然出現一種講法，怹講，假使內圍的王爺廟繼續毋接受皇武宮的人，親像猴忠仔的例，只是拄才開始爾爾。所以，佇社頭社尾，所有的人攏驚惶起來，姑情廟方佮皇武宮合作的聲音就愈來愈大，敢若內圍人就應該緊認清現實，接受皇武宮的新神明，若無，新的災厄會降臨佇每一个內圍人。",
    "paragraph_id": 483
  },
  {
    "title": "幻影號的奇航",
    "author": "胡長松",
    "text": "這个接近投降的講法予猴忠仔怹的家族佮怹死忠的朋友非常不滿，主委曾進丁佮派出所主管王阿喜嘛真不滿，致使兩爿的衝突愈來愈嚴重。雖然講是衝突，毋過，總是有人會當佇衝突之中得著特殊的好處。比如講王爺廟的主任秘書秘雕。本底伊是一个半暝睏袂去的患者，毋過就佇猴忠仔倒落去進前彼段時間，楊鳴風派人去見伊，共講，伊半暝睏袂去的症頭已經有揣著解藥矣。「所以，里長叫你去怹兜一逝。」傳話的人共喙向佇秘雕的耳空邊按呢講。",
    "paragraph_id": 484
  },
  {
    "title": "幻影號的奇航",
    "author": "胡長松",
    "text": "有一个袂當正式公佈的證人講，秘雕彼站會睏袂去，其實就佮一件代誌有關係。因為秘雕一向認為伊是彼方面的能力真強的人，閣怹兜冷感的查某人無法度完全了解伊私下的苦衷，所以當楊里長講欲佮伊講生理的時，伊隨就會使接收著楊里長話語內面的好意。後來怹佇市區酒店的生理講煞，怹照禮數，隨人𤆬一个佮意的姑娘去紲攤，根據袂當正式公佈的證人講法，秘雕感覺伊有影是有食閣有掠，貿死矣。",
    "paragraph_id": 485
  },
  {
    "title": "幻影號的奇航",
    "author": "胡長松",
    "text": "只是想袂到，當規身軀褪光光的秘雕武裝起來，佮彼个姑娘佇眠床頂當欲捙拼的時，7、8隻虎豹獅象煞對門口面夯棍仔傱入來，其中閣有一隻狐狸手提相機，共伊佮彼个姑娘褪光光的三萬六千枝毛攏總翕去。根據袂當正式公佈的證人講，翕了，遐虎豹獅象隨喝一聲，叫秘雕雙跤落塗跪咧，因為伊身邊彼个姑娘，竟然是某一个角頭身邊的細隻燕仔，怹欲提彼張相片，叫彼个角頭來論一个公平。",
    "paragraph_id": 486
  },
  {
    "title": "幻影號的奇航",
    "author": "胡長松",
    "text": "王爺廟的主任秘書秘雕一聽著按呢，驚甲規身軀逐塊肉攏雕袂條直，只好哀爸叫母放聲大哭。就是這時，伊的救主楊里長就出現矣。伊講：「交予我處理！」秘雕問伊：「你想欲按怎？」楊里長講：「你會當走矣。當你需要報答我的時，我就會共你講。」對彼工開始，王爺廟的主任秘書秘雕就得著半暝睏袂去的症頭，時常去社頭陳三帖的藥房買藥仔食。",
    "paragraph_id": 487
  },
  {
    "title": "幻影號的奇航",
    "author": "胡長松",
    "text": "袂當正式公佈的證人講，就佇猴忠仔倒落的幾工前，秘雕予楊鳴風叫去領受解藥，藥方就是伊愛去問清楚，猴忠仔所收著的日本逝任務是啥物。根據可靠的推測，楊鳴風對這回伊無收著指令非常的不安，伊嘛需要借這个機會對伊的頂懸線頭展伊的威力。果然，王爺廟的主任秘書是好用的秘雕，伊對楊鳴風回報：「一本叫做《寬永懺悔錄》的冊，閣有一張藏黃金的地圖。",
    "paragraph_id": 488
  },
  {
    "title": "幻影號的奇航",
    "author": "胡長松",
    "text": "」秘雕講煞，紲落用咇咇掣的聲嗽嚅一句：「假使我若運作，明年予你擔任一席董事，按呢你敢會使予我較好睏咧？」毋過楊鳴風無應伊，干焦共伊講：「你會當走矣。當你需要報答我的時，我就會共你講。」 「毋過，我敢毋是已經報答你矣？」 「哈哈哈哈！三八兄弟啊，真感謝啦──你會使試看覓仔，今仔日敢會較好睏矣？",
    "paragraph_id": 489
  },
  {
    "title": "幻影號的奇航",
    "author": "胡長松",
    "text": "」 第十章    流亡戰士佮海門通道 1 基地的正式出入口藏佇環礁北爿山後挹僻的海蝕洞內底，海蝕洞外圍閣有一寡大塊礁石保護，外人佇海上無可能發現。有一隻小船停佇遐。凱西少校共阮講，因為特殊的顧慮，怹袂使對基地派軍隊出面介入、處理遐漁船的威脅。「因為阮相信，遐漁船猶毋知這个基地的存在。毋過，林肯號軍艦已經欲到位矣。而且阮嘛會暗中繼續監視怹的行動。",
    "paragraph_id": 490
  },
  {
    "title": "幻影號的奇航",
    "author": "胡長松",
    "text": "愛會記，事後嘛請恁共彼个東土其人閣有恁手裡的地圖交予林肯號，怹就會保護恁安全離開這个海域。」 凱西講，怹會使做的代誌，閣有用小船共阮載到阮的救生艇靠岸的地點。面前，阮大約無法度改變伊所開的條件。已經是黃昏的時刻，當阮坐上阮家己的救生艇，中晝時的彼片厚雲果然嘛罩倚來，佇阮佮幻影號之間的海面開始咧落大雨。海面風湧雄雄大起來，轉做烏色的濁湧起起落落。救生艇的船頭㽎甲誠厲害。",
    "paragraph_id": 491
  },
  {
    "title": "幻影號的奇航",
    "author": "胡長松",
    "text": "阮想欲看著遐漁船的行蹤，毋過佇黃昏的風雨中看袂清楚，干焦遠遠有看著一个光點佇愈來愈大的海湧之間浮沉。幻影號的無線電已經有回音，阮仝款用事先約定的特用頻道對話。大副對船長簡單報告阮所發現的基地的情形，而且回報，阮已經欲轉去幻影號，嘛共伊報告有美國軍艦已經對這个方向來，真緊就會到位。「請恁對北爿船尾引水梯的位置上船，遮較袂受著遐漁船的干擾，阮會佇西南這面盡量壓制怹。」船長按呢命令。",
    "paragraph_id": 492
  },
  {
    "title": "幻影號的奇航",
    "author": "胡長松",
    "text": "閣無偌久，阮佇VHF的公用緊急頻道頂懸聽著船長閣一遍咧請求救援。「這是林肯號！」這回，VHF頂懸傳來的好消息，是美國軍艦林肯號回覆予幻影號的訊息。林肯號講，伊佇環礁80海浬遠的所在爾爾，估計2點半鐘後就會到。救兵果然到位矣，救生艇頂懸的人攏歡喜甲強欲跳起來。這馬我心內干焦想欲趕緊安全轉去到幻影號──毋過想袂到，遠遠煞有一隻漁船對阮的西南海面對阮駛倚來。",
    "paragraph_id": 493
  },
  {
    "title": "幻影號的奇航",
    "author": "胡長松",
    "text": "我想彼隻漁船一定是發現阮的救生艇矣，閣怹聽著美國軍艦欲過來救援的消息，可能想欲直接過來押阮的小艇。彼隻漁船先小可偏西駛離開幻影號壓制的海面，紲落，直直對阮的小艇駛來。阮的船身隨斡一个大斡改變航向。船舵是大副扞的。伊共船頭拍對東爿。可能因為斡傷雄矣，閣斡過了後，有大湧正正摃佇船舷，救生艇隨就顯對另外一爿，敢若強欲反去仝款。「啊！」規船的人攏叫出聲。想袂到彼隻漁船的速度遐爾緊。",
    "paragraph_id": 494
  },
  {
    "title": "幻影號的奇航",
    "author": "胡長松",
    "text": "本底敢若閣有成海浬的遠，連鞭就逐來佇大約半海浬遠的海面。我已經會使看著伊船頂的彼面烏旗佇海風裡咧撇。有幾个看起來親像是中國漁工的人徛佇船頭對阮擛手，叫阮停船。怹的手裡有輕型的衝鋒銃AK-47。阮無插伊。小船猶是全速進前。毋過，就佇離幻影號半海浬遠的所在，彼隻漁船已經逐來到阮的尻川後。「Stop！Stop！」遐漁船頂的人用放送頭按呢喝，怹的AK-47 對佇阮的船仔。慘矣，我心內按呢喝。",
    "paragraph_id": 495
  },
  {
    "title": "幻影號的奇航",
    "author": "胡長松",
    "text": "我看逐家人面色攏青恂恂，敢若欲驚死矣仝款。「Stop！Stop！」怹繼續喝。這時，AK-47的銃子開始達達達彈佇海面，閣有幾粒彈佇船殼，發出鏗鏗鏗的聲。「咱敢欲回擊？」阮船頂的武裝保全按呢問。大副喝講：「先毋免！保持冷靜！」 我感覺我的胃敢若欲糾筋矣仝款。坐佇我邊仔的麗雲嘛擔肩，雙手環抱佇勼起來的跤頭趺。就佇這个時陣，環礁內海的彼个捲漩的開關雄雄拍開矣。",
    "paragraph_id": 496
  },
  {
    "title": "幻影號的奇航",
    "author": "胡長松",
    "text": "規个海面的海水閣一遍（就親像阮晉前所看過的仝款），攲對內海中心的方向去，阮的船身連鞭嘛綴咧攲過去，船頭大力㽎一下。我斡頭看，發現綴佇阮船尾的彼隻漁船嘛仝款，伊嘛大大㽎一个，結果，佇船頭的彼幾个夯銃的其中一个煞跋入海裡。這聲，對方漁船彼幾个無跋落的人，嘛驚一趒，越頭喝聲：「有人落海！停船！停船！」 大副趁這个機會共救生艇閣改一个方向，這回，正正就對佇幻影號的船尾，也就是船長所吩咐的上船位置駛過。",
    "paragraph_id": 497
  },
  {
    "title": "幻影號的奇航",
    "author": "胡長松",
    "text": "我夯頭，佇烏色的海湧之間，看著幻影號的船尾浮咧沉咧，怹已經共引水員咧peh的索仔梯放落來船邊咧等阮。當阮接近的時，我聽著幻影號機械起磅的聲，毋知當時，幻影號可能已經修理好勢矣。大副用上高段的駕船技術共救生艇停佇幻影號船邊的引水梯下底。「緊，逐家緊，peh起去幻影號！」 大副擛手，叫一个水手先𤆬頭peh起去。我嘛共身邊的麗雲搝起身，共伊捒起去索仔梯，了後我綴佇怹後壁peh起去。文野辰雄綴佇我的後壁。",
    "paragraph_id": 498
  },
  {
    "title": "幻影號的奇航",
    "author": "胡長松",
    "text": "當大副最後一个離開救生艇、跳上索仔梯的時，彼隻陰魂仝款的漁船已經踅一大輦斡過來，Ak-47達達達的聲隨就佇阮跤底的海面閣開始彈矣。黑田船長徛佇甲板監視，伊命令幻影號頂懸的武裝保全彈機銃掩護阮的行動，一直到最後大副嘛peh起來甲板了後，船長才對水手長命令：「收梯！」 這馬，彼隻漁船總算無閣綴來矣。雨共阮沃甲真誠狼狽。「阮有聽講，本底毋是閣有幾隻漁船tshînn倚來？",
    "paragraph_id": 499
  },
  {
    "title": "幻影號的奇航",
    "author": "胡長松",
    "text": "」大副吐一个大氣，佇甲板頂懸問船長：「另外彼幾隻咧？」 「怹可能有聽著VHF頂懸軍艦著欲到位的消息，拄才對怹tshînn來的方向撤退轉去矣。」 「著hoonnh！彼隻軍艦欲到位矣！」文野辰雄問船長：「按呢，咱彼个新朋友哈力咧，這馬伊恢復了按怎？咱閣有誠濟問題需要請教伊呢！」 「恁該當先共我講詳細，彼个基地又閣是啥物情形？",
    "paragraph_id": 500
  },
  {
    "title": "幻影號的奇航",
    "author": "胡長松",
    "text": "」船長講：「而且，恁愛用上簡單的方式講，因為佇彼隻軍艦到位晉前，咱已經無偌儕時間通想矣。」 「我嘛有一个問題：船長早起是按怎會雄雄共無線電關掉？」 「彼時陣我發現遐漁船對西南方的海面沓沓tshînn倚來。我無想欲予怹知影恁的行蹤，所以才共無線電先關掉。」 「原來是按呢。」 「好消息是，船機已經差不多修理好勢，幻影號大約會使出帆矣。」 大副佮文野辰雄佇甲板簡單對船長報告烏米加基地的代誌。",
    "paragraph_id": 501
  },
  {
    "title": "幻影號的奇航",
    "author": "胡長松",
    "text": "欲暗，大雨氆氆的海面方向，烏米加環礁霧霧無明，一切敢若一場眠夢仝款。濟濟船客對船艙出來佇甲板。怹知影拄才的彼場小小的海面戰鬥已經結束矣。而且，對烏米加環礁所帶轉來的新消息，閣有幻影號已經用穩定的聲嗽準備起帆所引起的歡喜向望，隨時就共所有的人吸引做伙。其中有人按呢講： 「總算是欲閣起磅矣！」 「是啊！欲閣起磅矣！我已經對這片大海感覺厭𤺪了。」 「毋是『厭𤺪了』爾爾，是誠恐怖啊！",
    "paragraph_id": 502
  },
  {
    "title": "幻影號的奇航",
    "author": "胡長松",
    "text": "」 「閣聽講喔，有美國的軍艦小等咧欲倚來𤆬路。」 「毋是欲刁工來𤆬路啦，聽講，就是為著怹家己欲得著的啥物物件。」 「哎呀！彼哪有要緊？只要會使共咱𤆬離開這片恐怖的海域……」 逐家頕頭表示認同，慢慢攏浮出怹的笑容。2 船長佮文野辰雄講欲去醫務室看彼个東土人哈力，毋過，我聽著船長講機械已經修理好勢，規个人敢若消風的雞胿攏冗去，暫時嘛對哈力敢若失去興趣矣。經歷這一切，我干焦感覺忝頭。",
    "paragraph_id": 503
  },
  {
    "title": "幻影號的奇航",
    "author": "胡長松",
    "text": "規身軀的澹濕更加加添這个忝頭。佇這个關鍵的坎站，我應該繼續追蹤落去。毋過我的身體已經投降矣。我干焦想欲歇一下。我的頭殼感覺誠眩。「你的面色誠䆀！」麗雲按呢共我講。「圖書室有一台Espresso，假使你認為咖啡有機會予你較爽快，我會使泡咖啡予你啉。」 我講：「若是妳泡的咖啡，任何人攏會應好！」 我綴麗雲行入船艙，伊𤆬的是較狹的另外一條船員通道，佇狹狹的通道之間，我強強欲認袂出方向。「到矣啦！",
    "paragraph_id": 504
  },
  {
    "title": "幻影號的奇航",
    "author": "胡長松",
    "text": "」伊差不多算是共我「拖」入去圖書室。只是，我按怎嘛想袂到，麗雲才共壁邊的電火開關切𤏸，隨就有一个烏影跳出來，共伊押起來。「啊！」阮做伙喝一聲。「恬恬！」彼个烏影講英語。我回魂過來，才看清楚彼个烏影就是自稱是滿州人、美國人講伊是東土耳其人的哈力。伊倒手共麗雲押咧，正手提一枝刀仔架佇麗雲的頷仔頸，伊講：「恁只要聽我講，莫出聲，我就袂傷害伊！」 對伊扭掠的跤手看起來，伊是受過訓練的專業人員。",
    "paragraph_id": 505
  },
  {
    "title": "幻影號的奇航",
    "author": "胡長松",
    "text": "可能有受過軍方特種訓練的彼款跤手。「你欲愛啥？」我講。「你若閣出聲我只好刣伊。」 「刀囥落來才講！敢是美國人派你來偷彼張地圖？」 「啥物地圖？」 「關係A礦的彼半張地圖。佇基地，凱西少校攏共阮講矣。地圖終其尾會交予恁。你先共刀囥落來。相信我，咱仝國的。」 「哈，可惜，我毋是恁仝國的。」 「你總是佮美國做伙的嘛！敢講毋是？」 「當然毋是！」 「若按呢你是啥人？是滿州人？",
    "paragraph_id": 506
  },
  {
    "title": "幻影號的奇航",
    "author": "胡長松",
    "text": "抑是像美國人共阮講的，是東土耳其斯坦人？」 「佮你無關係！」 「哪會無關係，我嘛支持東土耳其斯坦獨立運動。」 「哦？」 一陣恬靜了後。伊繼續講：「你講你去過基地？」 「去過，阮佮凱西少校見過面。」 「你先去共門閂咧。」 我共門閂起來了後，伊講：「凱西少校有共恁講過A礦？伊閣有講啥？」 「閣有講著中國當咧發展的EP電磁脈衝武器，以及A礦用佇『抗EP』的用途。當然，閣有講著彼張地圖。",
    "paragraph_id": 507
  },
  {
    "title": "幻影號的奇航",
    "author": "胡長松",
    "text": "伊閣講，你是阿扎提將軍的後代。」 「若這點伊無講毋著，阿扎提將軍確實是我的阿公，偉大的東土耳其斯坦民族軍總司令。」 「按呢你按怎自稱你是滿州人？晉前閣對船長怹編另外一个故事？」 「我當然需要一个身份。」伊的表情猶是真誠冰冷、驕傲，親像伊本人就是彼个傳奇的阿扎提將軍。「你是講你所進行的任務需要身份？啥物任務？大約我講的無毋著啊，你是欲來偷地圖的敢毋是？」 「我會考慮共我的任務共你講。",
    "paragraph_id": 508
  },
  {
    "title": "幻影號的奇航",
    "author": "胡長松",
    "text": "毋過，凱西少校講的逐句話，你攏愛先講予我聽。一字一字講，連一个頓點都袂使跳過。」 「這當然無問題。」 伊共刀仔收起來，嘛共麗雲放開。我共凱西少校的話對哈力交代了的時，意識著彼隻美國軍艦可能隨時著欲到位矣，閣有，我嘛認為船長怹雄雄揣無人，該當真緊就會揣對遮來。「我相信，你想欲愛的彼半張地圖無佇遮。」麗雲按呢補充：「而且我一直懷疑，遐敢成實只是啥物武器的原料？",
    "paragraph_id": 509
  },
  {
    "title": "幻影號的奇航",
    "author": "胡長松",
    "text": "」 我提醒講：「你應該知影，彼隻美國軍艦真緊就會到位矣，怹希望你會使轉去基地。當然，拄才佇基地，阮已經有答應共地圖交予美國人。」 哈力目睭褫甲圓貢貢。又閣是可怕的恬靜。「凱西少校對恁講的只是表面的講法。」伊用閣出力閣慢的氣口、敢若法官咧宣布罪證按呢講。「A礦毋是抗EP的原料爾爾，伊牽涉規个世界佇西太平洋的軍事布局！",
    "paragraph_id": 510
  },
  {
    "title": "幻影號的奇航",
    "author": "胡長松",
    "text": "」 3 哈力的聲調落軟，講的時陣表情平靜，敢若已經無閣有敵意： 「我就老實共恁講，我確實是阿耳泰山跤、東土耳其民族的囝孫。怹漢人佇古冊頂懸叫阮『突厥』。恁愛知影，阮自古早就是阿耳泰山跤煉鐵的民族，較早，有蒙古大軍的鐵蹄是阮做的，甚至阮所煉的鐵，嘛捌成做東羅馬帝國手裡的劍佮盾哩！」 「我的故鄉佇北疆阿耳泰山跤的烏詩特河河邊、一个叫做白樺村的庄頭。",
    "paragraph_id": 511
  },
  {
    "title": "幻影號的奇航",
    "author": "胡長松",
    "text": "過去，烏詩特河是美麗的溪河，河水是山頂阿耳泰山的雪所溶落來的，自南流對北。兩爿的河埔地有青翠的苦楊、五葉柳佮白樺樹林，日頭下時常閃熠金色綠色的光彩。另外，就是一塊一塊阮庄內的人所種的小麥仔田佮番麥田。佇庄頭北爿閣有一片大草場，阮庄內的人攏佇遐牧羊。草場的外圍就是拋荒的沙漠地，除了風飛砂佮石頭仔，有胡楊木佮梭梭欉生長其中。",
    "paragraph_id": 512
  },
  {
    "title": "幻影號的奇航",
    "author": "胡長松",
    "text": "」 「關係彼片草場，早前的範圍比這馬較大濟咧，豐盛的牧草一直生湠到阿耳泰的山跤。毋過這幾十年來，因為水文的變化，草場的範圍一年比一年較細，親像漸漸蔫去的樹葉仝款──阮庄內所有的人攏知影，烏詩特河的水流一年比一年少矣，因為逐冬攏有中共軍隊新的『生產建設兵團』出現佇烏詩特河的頂流兩岸。新疆地區對1950年開始出現的250萬漢人部隊『生產建設兵團』，就是中共的人海戰術。",
    "paragraph_id": 513
  },
  {
    "title": "幻影號的奇航",
    "author": "胡長松",
    "text": "怹佇四界『建設』佮『屯墾』，毋是去開墾『戈壁灘』的沙漠，顛倒是貪緊，共水源地的樹林剉掉改種棉花，大量的農業佮牧業兵團共水源霸佔稠咧，結果，就是超磅開發、過度用水，予河水斷流、綠洲拋荒，予阮東土耳其人的田園、草場變做沙漠，嘛予阮的庄頭一个一个成做廢墟。沓沓仔，殕色的風飛砂吹入阮的庄仔頭，阮的族人愈來愈散赤，無通趁食，濟濟人只好離開故鄉去外地討趁。",
    "paragraph_id": 514
  },
  {
    "title": "幻影號的奇航",
    "author": "胡長松",
    "text": "顛倒中共政權閣繼續共800萬漢人遷入新疆──怹，根底就是剝削阮的土地生產的殖民者啊！」 「彼个『新疆生產建設兵團』，上早就是人稱殺人魔的軍頭王震成立的。",
    "paragraph_id": 515
  },
  {
    "title": "幻影號的奇航",
    "author": "胡長松",
    "text": "伊毋但用大量漢人的軍隊來劫墾阮的土地，1950年，伊去到新疆所做的第一件代誌，就是共原底東土耳其斯坦的3萬民族軍編入伊的解放軍部隊內面，然後以『打擊地方反動勢力』的名義，對東土耳其斯坦民族軍的族人進行清算『血洗』，死無去的，送去中印戰爭的前線做砲烌。彼遍戰爭有千幾个民族軍的戰士死佇戰場，最後賰落來的，雖然解散矣，毋過到文化大革命的時，差不多攏總予怹掠去、刣死了了！",
    "paragraph_id": 516
  },
  {
    "title": "幻影號的奇航",
    "author": "胡長松",
    "text": "」 「我先共你講這段，就是欲先予你知影，假使魔鬼佇地面有一个名號，伊就叫做中國共產黨！」 哈力一捆頭對阮講遮。麗雲敢若共拄才予伊押咧的代誌放袂記矣。伊講：「誠悲慘！我知影中共自1960年代佇新疆進行核子彈的試爆超過40遍，其中有試爆的威力達到廣島原子彈的300倍。我看過一部美國人祕密採訪的影片，新疆人大量得著畸形症、癌症佮白血病。」 哈力講：「妳嘛看過彼部影片？」 「真不幸，我是有看過。",
    "paragraph_id": 517
  },
  {
    "title": "幻影號的奇航",
    "author": "胡長松",
    "text": "」 「彼部影片，是我的醫生朋友安托海參與製作的計畫，伊是東土人，當然，影片拍了伊只好流亡，這馬嘛予中共政府通緝矣。」 「所以你知影影片的內情？」 「我當然知影內情。佇1960年代，中國進行『大躍進』，四界出現飢荒，有大量的漢人受政府鼓舞來到新疆討趁，閣加上遐生產建設兵團的佔地開發，阮族人的生存更加艱難矣。我的爸母被迫𤆬阮離開故鄉，去到無人捌阮的滿洲發展。",
    "paragraph_id": 518
  },
  {
    "title": "幻影號的奇航",
    "author": "胡長松",
    "text": "後來，我對東北某大學的物理系畢業，提獎學金去到美國讀博士學位，轉來了後，予中共軍方『吸收』，佇塔里木盆地的某一个軍方的核子研究室工作。彼个時陣，新疆的核子研究室有一个關鍵的『融合反應』做袂出來，所以怹閣用學術交流的名義，特別送我轉去美國進行合作計畫，目的就是希望我偷著彼个『融合反應』的相關資料。這已經是幾年前的代誌。",
    "paragraph_id": 519
  },
  {
    "title": "幻影號的奇航",
    "author": "胡長松",
    "text": "總是，我一直無共關鍵的資料交予中共的軍方……」 「所以，彼个『融合反應』佮A礦有關係？」 「有關係。」 「A礦的作用是啥物？」 「我干焦知影一部分，你愛理解，這是美國軍方的『絕對機密』！真少人了解全貌。」 「既然是『絕對機密』，哪有可能會予你知影？」 「這就是問題矣！",
    "paragraph_id": 520
  },
  {
    "title": "幻影號的奇航",
    "author": "胡長松",
    "text": "」哈力講：「因為美國人嘛早就探聽著，佇阿耳泰山脈的中、蒙、哈邊境真有可能有大量的A礦，所以，有可能怹是早就共我鎖定、刁故意放消息予我的。怹當然是為著遐A礦。後來，我的間諜行為予怹出破，我只好共彼張地圖的代誌供出來。」 「怹雙方面攏猶無對你按怎，顯然就是因為你猶未揣著另外半張地圖敢毋是？」 「袂使按呢講，因為中共『本底』猶毋知影任何A礦的代誌。",
    "paragraph_id": 521
  },
  {
    "title": "幻影號的奇航",
    "author": "胡長松",
    "text": "我佇美國這段時間，陸續有予怹一寡資料，雖然毋是上重要的資料，毋過我相信怹對我猶有一定的期待佮信任。」 「你講『本底』？」 「因為消息嘛有可能已經洩漏矣。我想，這站中共已經開始對我懷疑。」 「你哪會知影？」 「講起來話頭長。若有機會我等一下會說明。」 「看起來，你本底是有條件會使叛逃去美國的。」我按呢講。「當然有條件──毋過，嘛算是無任何條件哩！其實我完全無法度叛逃。」 「為啥物？為著恁的建國運動？",
    "paragraph_id": 522
  },
  {
    "title": "幻影號的奇航",
    "author": "胡長松",
    "text": "」 「是有運動的理由無毋著，毋過，上重要的是……」 哈力的眼神出現難得的寂寞，親像彼是幾落千冬攏無人理解的寂寞。「上重要的是，有一个我熟識的查某人這馬佇中共軍方的手裡。假使我是無血無目屎的人，按呢就好辦矣！」 麗雲講：「你若會當轉去、當做一切攏無發生，毋是就好辦囉？我按呢講，並無侮辱你的意思。假使這个世界無A礦、無美國的基地、無啥物『融合反應』，無啥物地圖，恁嘛毋免跋性命……」 「多謝妳的體諒。",
    "paragraph_id": 523
  },
  {
    "title": "幻影號的奇航",
    "author": "胡長松",
    "text": "毋過，我嘛愛予妳知影，身為東土耳其斯坦的一份子，就算只是小小的一粒土砂，除了唯一的方向，阮嘛已經失去選擇的自由矣！」哈力用敢若咧宣布命運的氣口按呢講。4 船身的振動慢慢明顯，敢若對船身的下底哮叫，嘛有對機械內面的金屬相kho̍k所發出來彼種khiang-khiang-khiang的聲。幻影號起磅咧行矣，只是船速猶誠慢。",
    "paragraph_id": 524
  },
  {
    "title": "幻影號的奇航",
    "author": "胡長松",
    "text": "圖書室的舊冊佮冊架仔的木紋佇搖搖顯顯的電火泡仔光線下底，予人感覺著一款有歷史感的神祕氣氛。哈力佇按呢的光線下底，只偆一个暗毿的剪影。麗雲共一條椅仔拖去身邊，用優雅的姿勢坐落，蹺跤，共伊的雙手指頭仔交叉囥佇跤頭趺頂懸。伊的兩蕊目睭已經對拄才的驚惶裡恢復轉來，真誠自在。伊講話的時，長長的目睫毛敢若恢復對世間的一種深刻的接觸，敢若伊已經感受一切。伊開嘴講： 「不如，逐家坐落來沓沓仔講啦！嗯？",
    "paragraph_id": 525
  },
  {
    "title": "幻影號的奇航",
    "author": "胡長松",
    "text": "佇怹其他的人猶未揣來晉前……喂，你拄才講著，消息可能有洩漏去中共遐，彼是啥物情形啊？」 「我猶未真確定。我干焦知影，烏蘭塔那的性命現此時已經受著威脅矣。」 「烏蘭塔那──就是你講的彼个查某囡仔？伊嘛是東土耳其人？」 「這馬時間無濟，我干焦會當簡單講。烏蘭塔那毋是東土耳其人。伊是一个唱歌的查某囡仔，伊是來自庫爾勒的蒙古人，毋過，伊唱阮東土耳其民族的歌並任何人攏閣較好聽。",
    "paragraph_id": 526
  },
  {
    "title": "幻影號的奇航",
    "author": "胡長松",
    "text": "」 「按呢，伊的性命又閣是按怎會受著威脅？」 「有風聲講，伊予軍方掠起來矣，因為軍方已經知影我共重要的消息掩崁。」 「你是按怎熟似彼个烏蘭塔那的？」 「佇黑岩城的茶館。」 「彼是啥物所在？」 「黑岩城是科爾沁草原東爿一个新的城市，有一个足大的煤礦場佮火力發電廠，市民攏是各地方來的礦工佮電廠的工人，團結、忠心，做伙為『新中國』的未來拍拚。我的老爸就是對新疆去到煤礦場討趁的其中一个工人。",
    "paragraph_id": 527
  },
  {
    "title": "幻影號的奇航",
    "author": "胡長松",
    "text": "」 「你的老母咧？」 「我的老母做手工，伊佇做頭紗的艾德萊斯絲綢布頂懸繡花，有時嘛繡長袍佮伊梨花帽，繡好交予市內一間專門賣新疆布品的店仔賣。黑岩城有袂少新疆去的人，彼間布衫店生理誠好，店頭家阿里木是阮佇白樺村的老厝邊。阿里木的老爸是阮阿公阿扎提將軍的部下，真少年就死佇王震的解放軍手頭。阿里木的老母只好𤆬怹兜三个兄弟改名換姓，逃去滿州的黑岩城。",
    "paragraph_id": 528
  },
  {
    "title": "幻影號的奇航",
    "author": "胡長松",
    "text": "阿里木的老母生理頭殼好，怹兄弟自細漢跤手猛掠，所以慢慢有彼間店仔。後來，是伊寫批予我的爸母，阮才會對白樺村遠途搬徙，去到黑岩城討生活。」 哈力表示，伊搪著烏蘭塔那的茶館，嘛是海派的阿里木開的。來自新疆的一寡東土耳其民族軍的後代新人佮理想志士，時常佇彼間茶館出入。",
    "paragraph_id": 529
  },
  {
    "title": "幻影號的奇航",
    "author": "胡長松",
    "text": "茶館二樓有一間特別的暗間仔是保留予怹完全信會過的少數幾个人，佇幾落片門隔開的通道佮一片敢若紅毛塗壁的機關後面，需要事先知影的程序才會通入去。阿里木非常清楚，愛有真濟的錢銀、時間佮謹慎的頭殼才有機會為伊的老爸佮伊的民族報冤。伊嘛支持優秀的東土耳其人去省城讀冊──哈力就是其中一个。阿扎提將軍死後，伊的後代若毋是受著政治追殺，就是散甲連街仔路的狗嘛毋插怹。",
    "paragraph_id": 530
  },
  {
    "title": "幻影號的奇航",
    "author": "胡長松",
    "text": "哈力怹規家去到黑岩城的時，除了一茭羊皮箱仔貯怹基本生活的器具，以外就只有穿佇怹身軀的幾領敢若水蛙皮的薄衫。哈力的老爸佮老母所趁來的錢，只有夠通應付日常袂去飫著、寒著，怹完全無錢通予哈力出外讀冊。阿里木知影怹的困難，伊對伊厚厚的羊毛毯下底的地板共一坩箱仔搝出來，共一塊2兩重的金鎖片交予哈力講，這是對偉大的阿扎提將軍基本的尊敬。彼已經是怹政治當局所謂「經濟開放」的年代。",
    "paragraph_id": 531
  },
  {
    "title": "幻影號的奇航",
    "author": "胡長松",
    "text": "哈力後來會當出國讀冊，嘛受著阿里木誠濟幫贊。伊佇阿里木開的茶館搪著烏蘭塔那的時，已經是伊佇美國讀冊轉來、（假影）予中共的核子研究室「吸收」的重要時期。阿里木開的茶館叫做「卡龍茶館」，因為遐有一个小小的表演舞台佮一台真幼路美麗的卡龍琴。",
    "paragraph_id": 532
  },
  {
    "title": "幻影號的奇航",
    "author": "胡長松",
    "text": "哈力閣會記，伊頭一遍看著美麗的烏蘭塔那的時，怹就佇舞台頂表演「刀朗木卡姆」，烏蘭塔那唱歌的聲閣懸閣媠閣充滿寂寞，台跤的聽眾形容伊的歌聲敢若一隻鶆鴞，會使共天邊的白雲喊走。烏蘭塔那的身邊有4个北方來的中年樂師，一个彈熱瓦普絃仔琴、一个拍手鼓乃格曼其、一个歕品仔巴拉曼，另外一个用純熟的技術演奏彼台幼路美麗（怹講是充滿民族靈魂）的卡龍琴。",
    "paragraph_id": 533
  },
  {
    "title": "幻影號的奇航",
    "author": "胡長松",
    "text": "伊所唱出的木卡姆，大約的意思是講：「愛人啊，你是欲來共我眽一下，抑是提火來共我烘啊，敢講毋是欲予已經化去的情火，閣佇我的心內點著？」哈力表示，雖然烏蘭塔那是庫爾勒來的蒙古人，毋過佇這个世間，伊閣毋捌看過親像伊遐爾大閣深的烏目睭，伊嘛毋捌聽過比烏蘭塔那閣較寂寞悲哀的歌聲。上重要的是，烏蘭塔那咧唱歌的時，目光一直囥佇哈力的身軀，甚至有幾落回怹的四目交接，烏蘭塔那嘛完全無閃避。",
    "paragraph_id": 534
  },
  {
    "title": "幻影號的奇航",
    "author": "胡長松",
    "text": "咧回想彼个場面的時，伊猶會當感受的伊的心臟親像木卡姆歌聲的彼款深刻的跳動。5 「所以我佮烏蘭塔那就鬥陣矣。伊為著我佇黑岩城加停2暝。我佮伊時時刻刻攏做伙。啊，彼是遐爾仔媠的兩蕊烏目睭啊！後來，我利用放長假的時間，綴怹的樂隊去到幾落个鄉鎮看伊演出。",
    "paragraph_id": 535
  },
  {
    "title": "幻影號的奇航",
    "author": "胡長松",
    "text": "烏蘭塔那講，佇庫爾勒，伊有一个真誠散赤的出身，伊的爸母攏佇礦場做小工，身體自少年就操害去矣，伊的老爸甚至得著費氣的肺病，人攏共怹講，愛食營養，毋過，怹厝裡的經濟當然無通予怹食好，所以，伊的老爸就病倒佇眠床頂矣，黃酸的面敢若蔫去的果子仝款。所以，烏蘭塔那就立志欲離鄉唱歌趁大錢，伊講，錢就是真理中的真理。過無偌久，伊來到研究室附近、我所蹛的省城揣我。",
    "paragraph_id": 536
  },
  {
    "title": "幻影號的奇航",
    "author": "胡長松",
    "text": "我共伊的手牽咧，共一寡對研究室的薪水儉落來的存款提予烏蘭塔那，叫伊買營養品予伊的老爸。伊本底毋收遐的錢，毋過我共伊講，咱草場頂的散食男女就是愛互相照顧。後來，只要伊無演出的行程，伊就來省城揣我，蹛佇我的宿舍。」 「上頭，運動的代誌我一直無想欲拖累伊，對伊來講，啥物攏毋知就是上安全的。毋過，伊當然是敏感的，我無可能對伊隱瞞所有的行蹤，後來伊就漸漸知影我的身份。",
    "paragraph_id": 537
  },
  {
    "title": "幻影號的奇航",
    "author": "胡長松",
    "text": "2冬前，我加入一个佮美國大學合作的長期計劃，核子研究室（當然伊對外毋是這个名稱）派我去，私底下有一个任務，就是愛去收集資料，尤其是愛去探聽中共的研究室一直無法度克服的關鍵技術。簡單講，我就是怹派去的技術間諜。我對東土司令部報告這个狀況，怹共我指示，會當利用這个機會進行東土佮美國之間的地下工作。",
    "paragraph_id": 538
  },
  {
    "title": "幻影號的奇航",
    "author": "胡長松",
    "text": "當然，怹嘛知影我的任務有相當的危險性，所以怹嘛指示，必要的時，為著我的安全佮東土獨立長久的拍算，我會使叛逃美國。彼个時陣，我唯一的顧慮就是烏蘭塔那。」 「烏蘭塔那一聽著消息就共我表示，伊欲綴我去。一般這款情形，伊若佮我結婚就會當綴我去。伊講，伊嘛會當隨佮我結婚──毋過，我考慮著伊的安全，只好拒絕伊。彼个暗暝伊佮我冤家，毋過我真堅持，最後，伊斡頭，離開我徛的所在，共我講伊永遠袂閣轉來！",
    "paragraph_id": 539
  },
  {
    "title": "幻影號的奇航",
    "author": "胡長松",
    "text": "」 「毋過，就佇我去到美國無偌久了後的一工，我收著烏蘭塔那的Email。伊共我講，伊有身矣。當然是我的囡仔，毋過，伊嘛當然決定共囡仔提掉矣。Email內底伊暗示有人暗中咧監視伊，閣有，佇伊表演的時，嘛不時有奇怪的人徛佇台跤。伊希望我會當想辦法。",
    "paragraph_id": 540
  },
  {
    "title": "幻影號的奇航",
    "author": "胡長松",
    "text": "無論如何，伊表示，希望我轉去了後，會當閣去揣伊──我上頭懷疑這張批是假的，所以回批用阮互相之間才知的私下的祕密佮伊確認，我最後對伊的回批確定彼是伊本人寫的批無毋著。伊希望我會當結束任務，轉去中國。」 「我的心內艱苦，毋知欲按怎，就透過管道共東土的司令部反應，希望怹會當想辦法協助我保護烏蘭塔那。我真清楚，毋是干焦烏蘭塔那，有可能我的親人攏已經受著當局的監視矣。",
    "paragraph_id": 541
  },
  {
    "title": "幻影號的奇航",
    "author": "胡長松",
    "text": "果然，閣過無偌久，阿里木寄人傳話予我，講我的老爸佇黑岩城出小車禍。而且，伊講彼是一个奇怪的車禍，『就親像是專工挵過去的』。佳哉只是跤骨的傷，無大要緊，毋過，阮攏真清楚，彼是怹刁工咧共我警告的。」 「事實上，我一直有提供予中國一寡怹欲愛的情報（雖然是我有揀過、價值性無懸的情報），毋過，另外一方面，我嘛共一寡中國的情資提供予美國，美國已經對我有相當的信任矣。",
    "paragraph_id": 542
  },
  {
    "title": "幻影號的奇航",
    "author": "胡長松",
    "text": "當然，這一切可能只是雙方面交換的過程，我相信美國最後的目的只是欲愛A礦，毋過上起馬，怹佇表面上是欲佮我合作的。只是，可能有中國另外安排的細胞（嘛有可能是啥物單位裡予怹收買的美國人，我閣毋知影是啥物人）共我的情形回報予中國的情報單位，所以才有遮後來的代誌──我相信，假使我若照烏蘭塔那講的轉去中國，我的性命就會休去，我一切的奮鬥嘛結束矣。」 「所以，我決定繼續留佇遮佮美國合作。",
    "paragraph_id": 543
  },
  {
    "title": "幻影號的奇航",
    "author": "胡長松",
    "text": "阮一直咧監視恁的航程，本底是按算到日本才想辦法得著彼半張地圖，只是想袂到，恁的船竟然先受著中國的漁船威脅，所以，阮就安排恁佇K海峽駛入『海門』──彼是美國海軍佇西太平洋的大規模計劃的一部分──通過彼个『海門』，恁的船才有法度來到這个所在，怹共這个過程叫做『瞬移』。",
    "paragraph_id": 544
  },
  {
    "title": "幻影號的奇航",
    "author": "胡長松",
    "text": "本底，若照計劃，只要恁的船來到遮，無偌久，就自然有美國軍艦會出現共恁𤆬路，只是，想袂到恁的船會佇遮故障……」 「更加想袂到的是，我收著對東土總部傳予我的訊息，講中國的官方已經出手共烏蘭塔那掠去矣！」 哈力的面扭曲，敢若一塊雄雄皺去的瓜仔皮。我感覺真誠好奇：「敢講『海門』計劃，就是你拄才講的『西太平洋的軍事布局』？」 「確實。",
    "paragraph_id": 545
  },
  {
    "title": "幻影號的奇航",
    "author": "胡長松",
    "text": "『海門』提供美軍佇西太平洋快速走徙的祕密通道，彼是美國有能力全面封鎖西太平洋──尤其是第一島鍊佮第二島鏈之間曠闊海域──的祕密武器。佇『海門』計畫裡，有一个反應器會當提供這个過程所需要的重力波通道，其中，需要大量的A礦。」 「重力波通道？彼是啥物款的通道？」 「這關係著『重力』佮『時空幾何』互相之間的作用。根據現代物理，重力本身會影響時空幾何，予其中的物體根據上短的路線做慣性運動。",
    "paragraph_id": 546
  },
  {
    "title": "幻影號的奇航",
    "author": "胡長松",
    "text": "用物理學家約翰．惠勒的話來解釋是：時空共物體講欲按怎運動，物體共時空講欲按怎彎曲。『烏美加區』就是超級大的重力場所造成的時空彎曲，予恁的船仔親像針，對彎曲的布面直直直穿過，共二个本底距離500浬遠的點紩做伙──當然，這个反應需要誠強的能量，目前的實驗規模猶是有限的，佇一定的範圍內面，只有短短的作用時間，毋過，這短短時間就造成反應器的溫度非常懸，只好靠大量的海水降溫。",
    "paragraph_id": 547
  },
  {
    "title": "幻影號的奇航",
    "author": "胡長松",
    "text": "」 「顯然，中國是發現這个祕密通道矣。」 「是，怹可能已經知影這个『海門』通道的存在矣。怹嘛發現，我自頭並無共怹提起這个計劃。我一直共怹透漏的，只是佮『反EP材料』有關係的部分。」 「莫怪怹會對付你！」 「我想怹目前是知影一寡部分。怹有可能知影一條會當佇西太平洋瞬移的海洋通道──毋過，怹該當對細節閣無了解，嘛無一定就知影這个計劃佮A礦的關係。",
    "paragraph_id": 548
  },
  {
    "title": "幻影號的奇航",
    "author": "胡長松",
    "text": "我更加相信，我只要轉去中國，怹一定會掠我，阮這幾冬所有的努力嘛會烏有去──今上害的是，烏蘭塔那已經先予怹掠去矣！」 「你猶無共美國人講過烏蘭塔那的部分？」 「當然無。假使我若共怹講，可能烏蘭塔那會愈危險。」 「所以你才會對美軍基地偷走出來，來到阮的船？」 「嗯！我只是咧想，敢有可能佇恁的船揣出啥物新的出路？」 「哈，毋過這隻佇太平洋中央故障的船，敢成實會當予你啥物新的出路哩？",
    "paragraph_id": 549
  },
  {
    "title": "幻影號的奇航",
    "author": "胡長松",
    "text": "」佇我身邊的麗雲，故意用輕鬆的氣口按呢講。就佇這个時陣，阮聽著有人咧拍門的聲。哈力大粒汗細粒汗，用苦楚閣懇求的面看阮。「我拜託恁，予我暫時匿佇遮，嘛先為我保密，拜託！這完全是為著烏蘭塔那！」伊講：「我按呢共所有的情形攏對恁講明，就是為著這个不得已的請求！」 我越頭看麗雲，看伊的意思按怎。麗雲慎重頕一个頭。我回答哈力：「你先匿佇遮是無要緊。毋過，保密的部份，我實在無法度保證。",
    "paragraph_id": 550
  },
  {
    "title": "幻影號的奇航",
    "author": "胡長松",
    "text": "」 案件筆記10：  猴忠仔敢有想欲去日本見彼个人？就佇猴忠仔倒落來了後，上無法度理解的所在，是關係著猴忠仔敢有想欲去日本見某一个人的態度。代誌的記錄是按呢。佇伊倒落來進前一段時間，聽講有一个穿旗袍的中國查某來揣伊，提議伊去日本接接生理，愛伊去見「某一个人」，毋過，伊並無接受。怪奇的是，幾工了後，伊閣要求伊的秘書為伊訂機票，決意欲前往日本。",
    "paragraph_id": 551
  },
  {
    "title": "幻影號的奇航",
    "author": "胡長松",
    "text": "根據詳細的訪問，猴忠仔的家後秀眉對猴忠仔敢有想欲去日本見「彼个人」完全無啥物印象，毋過，有印象的，煞是庄後一个佮猴忠仔有「深刻友誼」的煙花女子秋琴。根據秋琴講法，猴忠仔就算是佇床頂咧佮伊「捙跋反」的時陣，猶是有時會去講起伊對伊的家後秀眉堅定的愛情。秋琴講，彼工的猴忠仔佇床頂的動作雖然激烈，毋過非常的寂寞，了後，伊對秋琴透漏，假使若毋是因為想著秀眉，伊毋是會使「予怹嚇」的人。",
    "paragraph_id": 552
  },
  {
    "title": "幻影號的奇航",
    "author": "胡長松",
    "text": "警方認為秋琴無講白賊的理由。這句「予怹嚇」，成做警方必需要去日本進一步調查的關鍵。第十一章    海上對決 1  來到圖書室敲門的是一位水手，是台灣人。「船長希望麗雲小姐佮你去後控室集合。」 「後控室？奇怪，哪會佇遐？我毋捌去過遐。」麗雲按呢講。「往艙底輪機室的方向。佇輪機室附近。船長交代，是一个秘密閣緊急的狀況。」 我佮麗雲相對相，交換一个心內有數的眼神──怹知影哈力失蹤矣，我按呢想。",
    "paragraph_id": 553
  },
  {
    "title": "幻影號的奇航",
    "author": "胡長松",
    "text": "我相信麗雲嘛是按呢想。而且，美國的船艦該當已經欲駛到位矣。阮綴彼个水手行。通對艙底的通道真暗，閣誠隘，想袂到，才踅一个斡，佇通道邊仔，一片門煞雄雄拍開，對內面伸兩枝手骨出來，親像舂乓仝款共阮拖入去。門的對面閣有第二片門。阮連哀叫的時間都無，就予怹sak入內底彼片暗門。我的雙手予足大的氣力拗對後壁，肩胛頭疼甲親像欲裂開。「恁欲創啥？船長咧？」我按呢喝。「足疼的，恁放手！」麗雲嘛按呢喝。",
    "paragraph_id": 554
  },
  {
    "title": "幻影號的奇航",
    "author": "胡長松",
    "text": "我注意看，這个小小的空間電火暗糝，是一个囥糞埽雜物的庫房，四界油濫濫，空氣閣翕閣hah。內面已經有四隻虎豹獅象佇遐咧等阮。「船長咧無閒，凡勢，等一下嘛愛請伊來。」 「無恁是想欲創啥？」 「阮欲揣一張地圖爾爾。」 看起來親像𤆬頭的彼个按呢講。伊越那講，我佮麗雲的雙手越那予怹用索仔縛佇鐵架。𤆬頭彼个的面四四角角，牙槽足大塊，袂輸兩爿後層有櫼一塊綿仔。伊的胸坎足厚實。我一定有看過伊。我按呢想。",
    "paragraph_id": 555
  },
  {
    "title": "幻影號的奇航",
    "author": "胡長松",
    "text": "一定是佇內圍的庄仔頭啥物所在看過。「喂！啥人派恁來的？」麗雲按呢講。「喂！你這个老相好的哪會這呢無聽話？我問伊東，伊煞講西？」彼个問話的故意看我，共我剾洗。我看麗雲規个面氣甲紅記記。「你是烏白講啥？啥人佮伊相好？」麗雲按呢講。「恁是佗一个系統派來的？是紅劍？」 「嘻嘻，阮注意恁誠久矣。明明二个人關佇房間規晡，閣講毋是老相好？誠無閒否？」親像𤆬頭的彼个繼續講。",
    "paragraph_id": 556
  },
  {
    "title": "幻影號的奇航",
    "author": "胡長松",
    "text": "我看麗雲，對伊搖頭，意思叫伊忍咧，毋通閣講話。「我毋知影有啥物地圖。」麗雲按呢講。「我想妳嘛一定是按呢講的。」 「哼！」 「當然囉！美國人的船著欲來矣，聽講美國人嘛咧數想彼張地圖，敢毋是？」 「恁遮憨人！無害死規船毋甘願。」 「妳又閣知影阮是啥物憨人哦？哈！妳拄才閣講妳攏毋知咧！」 「噓！」我出聲。我身邊另外一个毋成囝，共我搧一个喙䫌，我的面佮規个牙槽隨疼甲起麻，一時間頭眩目暗。「阮誠實毋知影啦！",
    "paragraph_id": 557
  },
  {
    "title": "幻影號的奇航",
    "author": "胡長松",
    "text": "」麗雲按呢講。「照我看，恁是楊鳴風的下跤手人啦！著無？」我對怹按呢講。怹的面煞雄雄有一屑仔礙虐。「敢講楊鳴風嘛佇這隻船頂？」我繼續問。「無啦！你閣囉嗦？！」 𤆬頭的彼个共面斡對邊仔去。「楊總書記」的彼齣囡仔戲到今猶閣咧搬。我按呢想。只是這馬怹已經真真實實佮紅色中國的勢力牽連起來，絞做規帆。我想，眼前遮囡仔攏是伊的棋子爾爾。怹是袂放阮煞矣。「恁只是予伊煽動。」我按呢講。「莫毋知死活！",
    "paragraph_id": 558
  },
  {
    "title": "幻影號的奇航",
    "author": "胡長松",
    "text": "敢講……恁攏無想欲活咧轉去矣？」 彼个拄才共我搧喙䫌的毋成囝，對我的跤胴骨共我踢落，我隨哀叫一聲，感覺著骨頭袂輸予鉛鉼剾過的彼款疼。怹用手摸麗雲的喙䫌佮頭毛，刁故意戲弄伊，共伊的頭毛夾仔剝落來，閣共伊頂懸衫的頭兩粒鈕仔敨開。「啊！」麗雲閃怹，叫出聲。我講：「喂，恁住手。講看覓，伊楊鳴風是予恁啥物好處？趁大錢爾爾啦！買通船員走水路敢毋是？講看覓，這逝，伊予你偌濟？船頂閣有啥物？毒品？",
    "paragraph_id": 559
  },
  {
    "title": "幻影號的奇航",
    "author": "胡長松",
    "text": "抑是中國真真假假的古董？春豐海運的船毋予恁走水路，恁就趖來這隻船？」我想著可憐的我的另外一个同窗、春豐海運的少東郭武忠，閣昏迷倒佇病床頂，伊的牽手逐工咧流目屎。𤆬頭的彼个雄雄奸笑起來。「嘿嘿，所以你果然早就知影矣？」 「我知影啥？」 「哈哈哈哈，你毋通假甲袂輸你上蓋清高。你果然早就知影矣。若毋是阮大的事先有交代，我干焦呸瀾就共你淹死───吳先生啊，我並毋是完全對你攏無了解哩，你無義氣是通人知的。",
    "paragraph_id": 560
  },
  {
    "title": "幻影號的奇航",
    "author": "胡長松",
    "text": "我嘛知影，你因為內圍庄仔頭的幾項小代誌，按呢四界調查，佮阮大的創甲無真爽快。毋過遐攏無要緊。我規氣共你偷講，我有幾落遍講欲直接共你這个爪耙仔彈掉、撣入去內圍埤飼鴨準拄好去，毋過阮大的竟然毋准我。當伊知影你嘛綴上這隻船，閣特別交代，叫阮暗中保護你咧！」 「呸！講甲袂輸恁警察仝款咧！」麗雲講！「著著著！姊仔！予妳講著矣啦！警察！阮就是警察啊！哈哈哈！佇地方通人知，阮就是上有正義感的一群警察咧！",
    "paragraph_id": 561
  },
  {
    "title": "幻影號的奇航",
    "author": "胡長松",
    "text": "我共妳講，當妳過甲四是四是、四界佮查埔人啉咖啡、出國遊覽兼談戀愛的時，阮庄仔頭遐乞食是啥人咧照顧咧？閣有，遐無物件通食的散鄉人，逐工攏領啥人的便當過日？我共妳講，是阮──抑若伊咧？伊是啥物款跤數妳知無？」四角面的用手指我。「伊這个毋成囝，為著伊小妹的代誌來拜託阮大的，阮大的一句都無講，保險箱仔拍開，隨提60萬出來，借怹小妹去還伊妹婿的筊數。恩情人呢！結果伊按怎？",
    "paragraph_id": 562
  },
  {
    "title": "幻影號的奇航",
    "author": "胡長松",
    "text": "伊竟然變做一枝大抓耙仔，四界去抓阮大的的代誌，閣共阮大的設計──嘿！這敢是伊報答恩情的方式？」 「無這个代誌。」我講。「楊的伊佮白派的恩怨攏和我無關係。」 「閣講無，你叫是阮毋知？姓郭的的彼件代誌，你私底下訪問規庄頭的人，抐甲規庄䢢䢢滾，敢講阮會毋知？」 「所以恁是驚人問出啥物？」 「阮毋是驚人問，只是，你彼款契兄公的問法，閣問甲對查某人的眠床頂去，阮是煩惱無細膩予你這隻有穿衫的精牲暗算去。",
    "paragraph_id": 563
  },
  {
    "title": "幻影號的奇航",
    "author": "胡長松",
    "text": "」 伊這句話予我感覺痛苦。尤其佇麗雲的面前，話語親像一枝刀對我liô來。尤其想袂到怹竟然會認為怹有資格教示我。「白賊！這毋是真的──就算我是精牲，伊嘛毋知影啥物地圖的代誌。」我按呢講：「毋過好運的是，我偏偏知影一切！你若放伊走，我就共你講。」 「免！較莫來這套。阮自然有阮的辦法。若你喔，等你後世人才轉來共我講啦！哈哈！」 四角面的講甲惡確確。講了，就𤆬怹行出這間庫房，共受縛的阮二人留佇烏暗中。",
    "paragraph_id": 564
  },
  {
    "title": "幻影號的奇航",
    "author": "胡長松",
    "text": "船機的聲真成大，毋管阮按怎喝咻，攏無人來應聲。「假使怹若驚咱喝，就袂共咱留佇遮矣。」我最後按呢講。庫房內面是翕閣hah閣有臭油味的空氣，敢若有一款sak袂走的陰沉對心肝頭硩來。我雄雄非常懷念佇陸地的日子。拄才轉來幻影號所出現的彼款忝頭，又閣拑倚來。假使會當倒佇眠床頂就好矣，我偷偷仔按呢想。阮無閣喝聲了後，船底艙的船機的震動愈明顯。烏暗中，我聽著麗雲佇我身邊喘氣的聲。閣有海湧刷刷刷摃佇船殼的回聲。",
    "paragraph_id": 565
  },
  {
    "title": "幻影號的奇航",
    "author": "胡長松",
    "text": "一分鐘並一个熱天較長。「聽起來，你閣有袂少無講的。」麗雲按呢講。「無確定的線索傷濟，我毋是刁故意毋講的。」 「也白派咧，彼又閣是啥物？」 「白派是以王議員為中心的一个地方政治的角頭，一向佮王爺廟的人較親近，便若選舉，王爺廟攏伨伊較濟。只是，經過我的調查，我並無法度確定是伊抑是楊鳴風較希望猴忠仔無命……」 「警官先生，你只是假神祕爾爾。你早就知影姓楊的怹會坐上這隻船敢毋是？",
    "paragraph_id": 566
  },
  {
    "title": "幻影號的奇航",
    "author": "胡長松",
    "text": "」 「我完全毋知，若知，我早就講矣。嘛有可能是怹綴我上船的。」 「按怎講怹欲綴你？」 「佇調查中，我發現猴忠仔捌對伊的牽手講起彼本古冊的代誌，伊嘛捌透露，欲佇日本的拍賣會佮『一个人』見面。其實我另外的目的嘛想欲去揣著『彼个人』。我想，楊鳴風的下跤手嘛是為著仝款目的上船的。」 「『彼个人』敢是『紅劍』的人？」 「我猶袂查清楚。」 「你想，彼是啥物款的角色？",
    "paragraph_id": 567
  },
  {
    "title": "幻影號的奇航",
    "author": "胡長松",
    "text": "」 「若照猴忠仔牽手的講法去推測，彼个接接的人，應該是一个大金主的下跤手。我想是屬佇文野辰雄咧追查的『紅劍』系統。根據我請教文野辰雄所了解，怹習慣佇公海郵輪頂的筊場進行生理買賣。若我無臆毋著，彼个金主初初是想欲透過猴忠仔買賣物件。」 「是按怎欲透過猴忠仔？」 「有一个代理人較好出跤手，怹嘛免家己出面。閣再講，妳莫袂記，伊是春豐海運的頭家囝啊，猴忠仔有家己的船，萬項攏較方便出跤手。",
    "paragraph_id": 568
  },
  {
    "title": "幻影號的奇航",
    "author": "胡長松",
    "text": "」 「按呢講嘛有理。你想怹這逝想欲買賣啥物？」 「我本底嘛毋知，毋過，經過這兩工我臆，應該就是欲愛挃文野辰雄放出風聲的彼張地圖。紲落去到長崎，我相信怹嘛會出手買彼本古冊。」 「想袂到，一个風聲會使惹即呢大的風波出來。」 「假使你有幾隻會佇中國佮東南亞各港口停靠的船，『紅劍』這款金主當然想欲去接接你！」 「若按呢，拄才姓楊的下跤手講欲愛彼張地圖。你想，怹敢是已經佮『紅劍』彼个人接接著矣？",
    "paragraph_id": 569
  },
  {
    "title": "幻影號的奇航",
    "author": "胡長松",
    "text": "」 「我想是誠有可能。」 2 烏暗本身就是重量。我一直想，敢有可能共這重量pué走？尤其予人痛苦的是，這的確存在的重量親像永遠摸袂著──伊是一層霧。霧來到心內，毋過心無法度共霧pué走。霧毋是佇我的心內爾爾，彼層霧佇故鄉，已經予所有的人浸佇內底。烏暗中，老傳道對我講話的模樣閣一遍出現佇我面前。",
    "paragraph_id": 570
  },
  {
    "title": "幻影號的奇航",
    "author": "胡長松",
    "text": "伊佇我出發上船進前，主動愛我去揣伊，共我講：「囡仔，就算你進入去深坑，去到大海上深的所在，就算海湧共你淹過，海草親像魔鬼的爪牙纏佇你的頭，平安猶是會佮你纏綴。因為這是欲叫你見證，既然世間的人已經知影上帝會因為咱的驕傲受氣，甚至共咱擲入大海予魔鬼佮大魚拖磨試煉，伊猶是佇海的深坑聽候欲幫贊咱。這个見證是大的，毋過你愛用全然的智慧佮堅心去對抗一切魔鬼的詭計，寸步袂使讓伊！",
    "paragraph_id": 571
  },
  {
    "title": "幻影號的奇航",
    "author": "胡長松",
    "text": "」彼時針對伊的話，我全然聽無，嘛無警覺。彼个時陣郭武忠已經昏迷矣，雖然所有的人攏知影代誌並無單純，毋過，所有的人攏毋知影發生啥物代誌──一直到伊的抽血報告出來，是明顯的中毒，上可能是酒精中毒──雖然，彼日所有伊身邊的人攏堅持佮伊啉仝款的酒，毋過，伊猶是因為假酒中毒昏迷，這嘛是事實。所有的人攏有去共猴忠仔敬酒，根據酒國的規矩，怹嘛時常會互相透濫酒、抑是交換怹的酒甌來分享對方的酒。",
    "paragraph_id": 572
  },
  {
    "title": "幻影號的奇航",
    "author": "胡長松",
    "text": "閣根據坐佇伊身邊的鐵工廠頭家李萬的講法，彼工差不多所有的人攏來佮猴忠仔交換酒甌。有的人是嫌伊的酒透傷濟冰角、影響酒精度、傷害酒國的公平競爭，有的人是認定怹特別摜來的酒比主家李萬攢的酒較好啉。怪奇的是，這「所有」的人，包括大廟的人、農會的人、信用合作社的人、水利會的人、警察分局的義警、以王議員為中心的政治白派份子......",
    "paragraph_id": 573
  },
  {
    "title": "幻影號的奇航",
    "author": "胡長松",
    "text": "等等，毋過偏偏就是無包括大家攏直接掠做嫌疑犯的里長楊鳴風的下跤手人──桌攤主人李萬尤其無可能邀請怹來。這个情形予我私下的調查工作更加充滿疑霧。這表示假使彼个上初的懷疑是成立的，按呢，這「所有」的人中間可能有予楊鳴風的勢力滲透矣。或者，是猴忠仔本底的朋友之間敢是出現新的出賣者？若是按呢就更加予人擔心矣。烏暗中，我對麗雲講：「佇船頂，我嘛有懷疑幾位可能本底欲佮郭武忠接接的人。」 「你有發現啥物？",
    "paragraph_id": 574
  },
  {
    "title": "幻影號的奇航",
    "author": "胡長松",
    "text": "」 「有幾位人選，毋過我無法度確定。」 「人選？敢誠實怹會上船？就算怹初初接頭的猴忠仔已經昏迷？」 「為著怹的利益，彼毋是無可能的。怹只要隨時換一个接頭就會當。我拄才想，楊鳴風怹可能就是收著『紅劍』的指令上船的。」 「彼是啥物款的人？你佇佗位發現的？」 「佇筊場。我探聽著有幾位中國人是佇香港上船的，嘛有進前佇南洋的港口上船的中國生理人。",
    "paragraph_id": 575
  },
  {
    "title": "幻影號的奇航",
    "author": "胡長松",
    "text": "我故意講著彼本古冊的拍賣，其中有幾个人的面出現使人憢疑的表情……彼一定牽涉誠濟利純，尤其是，照我估計，怹定著是想欲得著『紅劍』的長期代理商身份！」 「若按呢講是有道理……毋過，重要的是，代誌可能嘛毋是怹遐戇人想的遐單純啊！比如講，美國人佮彼个哈力的代誌怹敢知影矣？」 「噓！佇遮，咱先mài提起伊。咱上好激戇到底！」 「為啥物？」 「妳敢無聽過『隔牆有耳』？咱上好是有耳無喙。」 「按呢講是無毋著。",
    "paragraph_id": 576
  },
  {
    "title": "幻影號的奇航",
    "author": "胡長松",
    "text": "毋過，你敢無認為，咱會予所有的人放袂記，然後死佇這个黃酸的所在？我感覺無人會來到這个所在揣咱。尤其怹明明知影咱毋無清楚地圖佇佗位。」 「有可能文野辰雄嘛仝款予怹掠去矣。只是關佇別个所在。」 「若按呢就害矣。毋過代誌可能比你想的閣較嚴重。」 「敢講有其他閣較嚴重的可能性？」 「哈哈，你嘛無巧嘛！」 「妳閣有心情滾損笑？」 「我哪有滾損笑？你聽袂出我是認真的？」 「妳是毒蛇派的。」 「我毋是毒蛇派的。",
    "paragraph_id": 577
  },
  {
    "title": "幻影號的奇航",
    "author": "胡長松",
    "text": "我只是雄雄感覺，恁查埔人的世界，永遠只是一个衝磅、毋知通合作的世界。我相信，日本的彼个人，一定是『日中友好會館』的許源海的人，抑就是共阮姑丈偷南蠻畫的嫌疑者，伊是受中國情報系統直接指揮的。」 當然，調查到今，我當然知影伊所講的。我本底閣欲解說啥，毋過口面這時傳來鬧動。先是有一陣喝咻，後來，敢若對頂面的船甲板佮船殼外面的海上有銃聲彈來彈去。閣無偌久，船殼就「碰！」一聲，敢若予物件挵起去。",
    "paragraph_id": 578
  },
  {
    "title": "幻影號的奇航",
    "author": "胡長松",
    "text": "3 我後來聽講，彼場鬧動是對大餐廳的表演舞台開始的。上起頭，當幻影號重新起磅駛向原來的航道，船頂的遊客隨就用歡喜的心情聚集起來。尤其當有人聽著軍艦欲來𤆬路的風聲，佇大餐廳出入的眾人就更加放心矣，所以，當彼个穿和服的日本姑娘上台唱歌的時，伊就得著完全無保留的噗仔聲囉。",
    "paragraph_id": 579
  },
  {
    "title": "幻影號的奇航",
    "author": "胡長松",
    "text": "彼个歌女有長長的鵝卵面，面的水粉抹甲遐爾齊勻，予面容繃做一个白淨的平面，兩蕊目睭細閣幼秀，喙唇光艷油潤，紅色的胭脂含水，隨伊的歌聲映出舞台燈光的色緻，予伊的喙唇佮兩排白喙齒成做優雅活潑的性命體。台頂伴奏的是一位彈手風琴的老紳士。這位老紳士面尖尖，穿正式的西裝，頭戴一頂毛料的紳士帽，倒手拟低音節奏、正手拟有和絃的主旋律。",
    "paragraph_id": 580
  },
  {
    "title": "幻影號的奇航",
    "author": "胡長松",
    "text": "雖然伊的面無表情袂輸一塊石牌，伊有年歲的手蹄仔閣皺閣攏全是血筋，毋過伊舞曲風格的演奏，隨就予所有的人攏想欲綴咧跳舞。歌女先是唱彼首〈夢追い酒〉，嚨喉的喉韻一下手就吸引所有人的注意。「這首是台語的，就是〈夢追酒〉嘛！」 「你嘛莫遐倯好無？人這歌曲本底就是日本歌！」 「明明台語的。」 有袂少人綴姑娘仔的歌聲哼起來。閣來的彼首〈花笠道中〉，也就是台灣人的〈孤女的願望〉奏起來的時，綴咧唱的聲就愈大聲矣。",
    "paragraph_id": 581
  },
  {
    "title": "幻影號的奇航",
    "author": "胡長松",
    "text": "一直到第三曲、彼首〈初めての出航〉前奏拄才奏起，就有一个坐佇頭前桌的老先生喝講：「好啊！快樂的出帆！」按呢，就佇老紳士閣一遍用伊的舞曲風格演奏這首〈初めての出航〉的時，大約規个大廳的台灣人就進入一个放肆合唱的極樂世界矣！",
    "paragraph_id": 582
  },
  {
    "title": "幻影號的奇航",
    "author": "胡長松",
    "text": "青い海原   幾千里  （青色的海洋  幾千里） ここはとこ夏 -  みどりの島 島よ （遮是四季如夏 青色的群島啊） パパイヤ香る -  南の島よ （有木瓜的芳味 南方的島嶼啊） かもめ  かもめ  かもめの群 （海鳥 海鳥 規群的海鳥） みんなで愉快に  ゆこうよ   （逐家歡喜向前行啦） 敢講毋是按呢？怹用台語抑是日語唱講：海洋是查埔人該去的所在，海平線是希望的天哩！",
    "paragraph_id": 583
  },
  {
    "title": "幻影號的奇航",
    "author": "胡長松",
    "text": "只是，按怎嘛想袂到，這个極樂世界真緊就受著挑戰，雄雄車跋反。當怹閣一遍大聲做伙唱「かもめ  かもめ」的時陣，雄雄一个足大漢的查埔人徛起來，喝講： 「臭你媽的！你們這群日本狗！」伊的身軀邊，一群猴群狗黨嘛綴伊徛起來。幾位服務生隨行倚來。「莫按呢啦，只是唱歌嘛！大家攏仝一隻船的。」坐頭前的彼个老先生斡頭過來講。「誰和你同一艘船？真是倒楣，竟然要聽你們唱這些日本鬼子的歌！",
    "paragraph_id": 584
  },
  {
    "title": "幻影號的奇航",
    "author": "胡長松",
    "text": "」 「您這麼講就罵到我的父母親了噢！再說，你們坐上這艘船，不就是要去日本玩的嗎？那麼討厭日本，又為何要去日本玩呢？真想不通！」 彼个老先生按呢講的時，雄雄徛起來。伊的外表平凡，佮平常時咱佇街仔路看著的歐吉桑無啥物無仝。伊瘦，毋過骨骼閣保持誠端正，穿畢紮的白短衫佮海軍藍色西裝褲（彼个海軍藍予伊看著比伊仝年歲的人少年）。怹一般是恬靜的一群人，若無講話的時，會隱形佇環境內底，無人會去注意著。",
    "paragraph_id": 585
  },
  {
    "title": "幻影號的奇航",
    "author": "胡長松",
    "text": "伊的眼神平和，毋過堅定，目眉半白矣，頭毛染誠深的烏，彼个烏顛倒佮伊有淡薄皺痕的面夾插出一款有年歲的堅持。伊講的是無毋著的，伊的父母一代必定是出世佇日本時代的台灣，是日本國民。KMT來了後，彼代人經歷過咱無法度體會的失望，怹用盡辦法予家己佮囡仔以來囥佇伊身軀的日本文化、日本精神保持關係。",
    "paragraph_id": 586
  },
  {
    "title": "幻影號的奇航",
    "author": "胡長松",
    "text": "平時仔，怹佮仝款受過日本教育的一代用日語講話、唱日語歌曲、寫日語批佮俳句、看日本節目，藉按呢來脫離KMT所帶來的精神統治佮文字酷刑，一直到怹離開這个世間。「他媽的！老子要去哪裡玩，你管得著嗎？」 第一个破去的玻璃甌就是這時予伊擲落佇塗跤的。4 情勢的演變真緊。",
    "paragraph_id": 587
  },
  {
    "title": "幻影號的奇航",
    "author": "胡長松",
    "text": "有另外一塊甌仔擲去演奏手風琴的奧里桑身邊，毋過無損著伊，只是掔著伊肩胛頭邊仔的西裝外套，彼塊甌仔落佇塗跤破去了後，玻璃幼仔散佇鵝卵面的歌女跤邊，共這个美麗妖嬌的日本姑娘驚甲面色青恂恂，用伊的絲仔巾掩佇伊的面。所有的人攏毋知對本底群眾的佗一个部份竟然敢若分出新的一群，怹明顯贊同掔甌仔的人，佇甌仔破去了後，這群人佇群眾內面喝喊、吵鬧、唱聲。",
    "paragraph_id": 588
  },
  {
    "title": "幻影號的奇航",
    "author": "胡長松",
    "text": "另外一群（數量明顯較濟，毋過相對加真溫和）反對掔甌仔的行為，有幾个人出聲壓制怹，毋過隨予怹的聲嗽反唱轉來，袂輸共油滴噴佇火爐，顛倒予火閣愈旺。「変だな！（詭怪）」有日本籍的服務生按呢講，怹看著舷窗外面的海面，出現真濟中國漁船（事後分析，怹是佮進前的漁船仝一割的，因為早前收著通報，今做伙擒倚來的），袂輸是欲來替遮鬧事的人助勢。「無，恁遮鱸鰻是想欲按怎？」拄才出聲壓制的其中一个中年人按呢講。",
    "paragraph_id": 589
  },
  {
    "title": "幻影號的奇航",
    "author": "胡長松",
    "text": "「這隻船，恁無想欲閣坐矣就著毋？」 「恁爸聽你咧放屁！你是咧囂俳啥物？這船是恁的nih？共你講，唱這歌，恁爸干焦聽就袂爽矣啦！」 「『管』一枝長長雙旁孔啦，講？恁袂爽閣拆票來坐船是按怎？是無塊通走毋？」 想袂到伊這句一講煞，就有一粒拳頭對伊的身邊伸過來，準準舂佇伊的後擴。這个中年人「Phiáng！」一聲，倒摔向，倒佇眾人的面前。「是啥人拍的？出來！」 一開始無人出面。「哇！",
    "paragraph_id": 590
  },
  {
    "title": "幻影號的奇航",
    "author": "胡長松",
    "text": "」 群眾反嘩的聲這時雄雄親像捲螺仔佇這个大廳滾絞。兩爿的人攏出手矣，勢面變甲非常激烈。其中親像有一股暗中的烏色勢力對逐个角落集中起來，形成一个集團，有人喝講是賊股。這个賊股集團敢若有一个中心，是我捌看過的个穿紅色旗袍的妖嬌豐滿的婦人人佮三个穿烏西裝、剃平頭的少年家組成的。外圍閣有一陣少年囡仔。怹敢若收著啥物指示，出手雄雄粗殘起來，共所有的物件位桌頂掃落去塗跤，手提棍仔，看著人就摃。",
    "paragraph_id": 591
  },
  {
    "title": "幻影號的奇航",
    "author": "胡長松",
    "text": "怹隨著得著「衰神四舂乓」的封號。當其他船客發現勢面毋著，欲離開大廳的時，怹才發現出入口攏予怹派人顧稠咧矣。這个賊股集團的手裡有刀佮槍。尤其恐怖的是，「衰神四舂乓」毋知對佗位提幾落桶柴油出來，威脅講怹隨時會共油點著。怹命令佇船長出現晉前，所有人攏袂使烏白振動。也就是講，規个大廳的人馬上予這个「衰神四舂乓」佮伊的手下劫持矣。群眾大約20幾个，予怹集中做伙，坐佇廳的正中央彼枝柱仔頭前。",
    "paragraph_id": 592
  },
  {
    "title": "幻影號的奇航",
    "author": "胡長松",
    "text": "船長佮船員真緊來佇大廳門口，包括一位武裝的保全。遐衰神要求船長家己一个人入來廳裡佮怹談判。船長講伊需要一个中文通譯，所以伊要求文野辰雄佮伊做伙行入大廳。「請讓所有的人離開大廳。」船長一行入大廳就按呢要求。伊夯頭看舷窗外，霎雨的海面暮色陰沉，漁船仔的烏點共幻影號包圍起來。（其中幾台這時已經來到船尾，用鉤仔共索梯鉤佇船舷。） 「不成！除非你把人和地圖都交出來。」穿紅旗袍的婦人人按呢講。「你是說？",
    "paragraph_id": 593
  },
  {
    "title": "幻影號的奇航",
    "author": "胡長松",
    "text": "」 「我是說你前天晚上收留的那個病人，和你們手上那一張地圖。」 「你們知道你們的行為已經構成海盜吧。」 「我們要做什麼就做什麼，用不著你提醒。」 「很抱歉。我們手上什麼都沒有。而那個病人也突然不見了。」 「不要裝神弄鬼。你知道他的身分吧？」 「不是裝神弄鬼，這船那麼大，我也很想找到他。我只知道他是滿洲人，其他一無所知。你們也想快點找到他吧？」 「你不用裝蒜。我們眼線很多的。",
    "paragraph_id": 594
  },
  {
    "title": "幻影號的奇航",
    "author": "胡長松",
    "text": "你如果不講，我們只好放把火，讓你這破船成為這海域名符其實的鬼船。」 「這對你們沒有好處，也很難交差吧。」 「那麼，你的意思又是怎麼樣？」 「你得要先把這個大廳裡的人都放走才行。否則我們和你們海盜之間沒有什麼對話的可能。你們相信我，我答應會幫你們找到那個人。畢竟那本來就不干我的事情。但我的乘客你必須放走他們。」 「唉呀！這可真是為難。」 「沒什麼好為難。",
    "paragraph_id": 595
  },
  {
    "title": "幻影號的奇航",
    "author": "胡長松",
    "text": "我坦白告訴你，你們要的地圖，我們只有半張，我已經交給那個武裝保全，如果你們把船客們放走，我就會把那半張地圖交給你，然後幫助你們找到那個病人。」船長講了，叫其中一位保全共彼半張地圖提懸，展開予怹看。「我們卻還要一個保證。」 「就是我吧！」文野辰雄共頂一句話翻了，直接對彼个穿紅旗袍的查某人講：「如果你們要一個保證，那就是我吧。我當你們的人質。」 佇大廳內面，猶原恬靜的空氣出現鬧動，毋過隨閣停止落來。",
    "paragraph_id": 596
  },
  {
    "title": "幻影號的奇航",
    "author": "胡長松",
    "text": "嘛佇這个時陣，船的引擎停落來，船螺大霆。5 當大廳咧動亂的時，我佮麗雲猶困佇彼間船底的庫房。彼幾隻虎豹獅象離開了後，阮大聲喝咻一站，毋過攏無人出現。這个庫房傷過倚近輪機室，柴油引擎轟轟叫親像一隊卡車陣，共阮的聲音崁過。麗雲用酸溜溜的口氣講：「今害矣，警官先生，遮奇怪的份子是對佗位pok出來的，我想恐驚連你嘛毋知！」 「我已經盡量矣。只是，奸細的面頂懸袂寫講怹是奸細。",
    "paragraph_id": 597
  },
  {
    "title": "幻影號的奇航",
    "author": "胡長松",
    "text": "」 「毋過，你的面頂懸就有寫講你是欲來查案的。」 「哈！敢有？我的面有按呢寫？」 「若無咱哪會關佇遮？想著有夠兩光！」 「按呢講嘛是著。毋過，兩光嘛是一種手路。若咱傷精光，賊股匿甲你無塊揣。」 「講罔講，假使最尾後，你抑是我愛結束佇這个所在，若共你的調查共我講，上起碼閣加一个風聲出去的機會哩。」 「按呢講嘛有理。",
    "paragraph_id": 598
  },
  {
    "title": "幻影號的奇航",
    "author": "胡長松",
    "text": "我只是想袂到，怹竟然攏是這款毋驚死的術仔，敢佇海中央出手，袂輸甘願毋管怹家己的死活，親像中邪仝款。」 「規隻船對頭一工就攏中邪矣。」 「坐船的乘客本身就已經有問題，基本船員的組成來自各港口，嘛真複雜。若我推論，規个東南亞的海岸可能攏已經受著紅劍勢力控制。可能是冥冥中註定的，文野辰雄佮我的追查，煞交集佇遮。」 「你的同窗猴忠仔嘛佮藝術品交易敢是『已經』有關係？」 「敢是『已經』有關係？我無誠確定。",
    "paragraph_id": 599
  },
  {
    "title": "幻影號的奇航",
    "author": "胡長松",
    "text": "我進前的推論，伊算是受著牽連的。毋是藝術品交易爾爾。主要閣有毒品。」 「哦？」 「佇我所查著的事實，『總書記』的系統就『已經』是這个交易網路的一部份。中國人透過藝術品交易等等，透過楊鳴風共錢輸送予台灣的政治人物，嘛控制過去KMT建立起來的台灣地方組織系統。另外一方面，怹對東南亞的管道，共毒品輸送予地方的烏道，近一步控制角頭的少年囡子，最後閣共毒品交易收入的錢，收轉去中國。",
    "paragraph_id": 600
  },
  {
    "title": "幻影號的奇航",
    "author": "胡長松",
    "text": "楊鳴風一直想欲利用猴忠仔怹家族的海運，毋過猴忠仔無願意（嘛有一个講法是講，怹的價數講袂覓）──只是，伊下跤手已經有人先予楊鳴風買收去。錢萬能的。閣較複雜的是，有可能『紅劍』的系統已經相著猴忠仔這个新的代理人人選，計劃欲跳過楊鳴風，直接佮猴忠仔合作做生理……」 「所以猴忠仔才會雄雄中毒？」 「我這兩工的推論是按呢無毋著。也就是講，這是『紅劍』咧戲弄『紅蛇』，所以『紅蛇』才會對猴忠仔咬倒轉來！",
    "paragraph_id": 601
  },
  {
    "title": "幻影號的奇航",
    "author": "胡長松",
    "text": "」 「伊敢成實是啉酒中毒？你有查明矣無？」 「根據醫生的檢驗，伊是中毒無毋著。毋過，是按怎中毒的細節，這我上船進前猶無答案……根據怹某的講法，佇伊倒落前幾工，猴忠仔確實有計劃講欲去參加日本的一个藝術拍賣會。」 「就是咱欲去參加的彼个？」 「是。而且伊閣有對一个做伙跳舞的查某囡仔講著地圖買賣的代誌。」 「所以，『紅劍』的生理最後嘛是有唌著伊？」 「這是無的確。",
    "paragraph_id": 602
  },
  {
    "title": "幻影號的奇航",
    "author": "胡長松",
    "text": "雖然以我對猴忠仔的理解，唌著伊嘛無算意外。只是，可能無遐爾單純。」 「喔？」 「有人講，彼二工猴忠仔講著欲去日本，鬱卒鬱卒──伊酒醉的時對舞女講話，一向袂講白賊。當然，進前我對伊日本的生理是啥物完全無法度理解（所以才會來遮）。若是有新的好生理，伊無該當是鬱卒的才著。」 「你的意思是？」 「我的意思是，伊嘛有可能是被動接受『紅劍』的指令的，比如講，可能伊是受著啥物威脅……」 「著！按呢嘛誠有可能。",
    "paragraph_id": 603
  },
  {
    "title": "幻影號的奇航",
    "author": "胡長松",
    "text": "」 麗雲按呢講的時，雄雄船機室恬落來矣。阮利用這个難得的機會，做伙對庫房門口的方向大聲喝咻起來！6 根據後來的理解，幻影號的機械雄雄停落來是幻影號針對海盜事件的標準程序，當船長對大廳內底的暴亂者講出「海盜」的時，命令就傳去到後控室，由輪機長佇後控室接管規隻船的運作。佇所有的情形無清楚進前，會共所有的機械動力禁起來，避免海盜攻擊駕駛室了後，控制規隻船的運作。我佮麗雲就是因為輪機停車才有機會得救。",
    "paragraph_id": 604
  },
  {
    "title": "幻影號的奇航",
    "author": "胡長松",
    "text": "當阮喝咻一站了後，庫房的門予一个水手拍開。伊共阮講，大廳遐出代誌矣。阮做伙傱去到大廳彼層甲板，發現規隻船的人差不多攏櫼佇遐看鬧熱。船長佮彼陣舂乓的猶閣咧進行談判。另外一方面，海面上的幾落隻漁船嘛開始明顯迫倚來，予幻影號的壓力愈來愈大。3个武裝保全，其中1个守佇大廳門口，另外2个顧佇船頭船尾的舷邊，毋過，漁船頂懸嘛有步銃，船舷邊的保全應當擋無啥會稠，估計，海賊真緊就會登船。",
    "paragraph_id": 605
  },
  {
    "title": "幻影號的奇航",
    "author": "胡長松",
    "text": "我心內想，叫其他遮無武器的船員佮船客去阻擋有銃的海賊登船更加是無可能的。場面非常悲觀。我相信，船長一定嘛知影嚴重性，所以才把握時間一直佮怹講。毋過面前，為著船的安全，除了交出地圖，已經無其他辦法。「我相信海面上那些漁船，是接應你們的吧？如果我把地圖交給你們，你們可以答應立刻離船吧？我警告你們，美國籍的軍艦『林肯』號，已經在10海浬之內了，如果你們的小漁船不想變成碎片的話，最好立刻滾蛋。",
    "paragraph_id": 606
  },
  {
    "title": "幻影號的奇航",
    "author": "胡長松",
    "text": "」 「我們還要那個保全的槍，還有一個人質，就是他。」彼个穿旗袍的查某賊頭，面向文野辰雄講。文野辰雄對船長翻譯了，向伊頕頭，意思講伊做人質無問題。「好吧！就這麼辦。地圖在這裡，你們先讓大廳裡的乘客出去吧。人質的話，你們就押我吧。」 船長行過保全遐，共銃佮彼半張地圖提來交予彼个查某，閣共伊的一枝手骨伸予怹。「你們走吧！」伊對眾人按呢講。查某人身邊的少年家，隨共船長押咧，共刀楔佇伊的頷仔頸。",
    "paragraph_id": 607
  },
  {
    "title": "幻影號的奇航",
    "author": "胡長松",
    "text": "仝一个時陣，大廳裡的乘客，走敢若飛仝款，做伙傱出大廳。現場小可亂起來。「你不滾的話，我們就連你一起押了。」彼个查某賊頭按呢對文野辰雄講。船長對文野辰雄撇一下下頦，用日語講：「緊走，減一个人質，勝算就加一分。」 大約嘛是佇這个混亂的時陣，哈力暗暗仔出現矣。伊藏佇亂嘈嘈的人群之中，向彼陣賊股趖去，最後雄雄對彼个查某賊頭的面前跳出來。哈力共舂乓查某手nih的地圖奪走，閣掰刀楔佇伊的頷頸。「槍放下！",
    "paragraph_id": 608
  },
  {
    "title": "幻影號的奇航",
    "author": "胡長松",
    "text": "」伊按呢對彼个拄夯著銃的少年賊股講。彼个查某驚一趒，只好命令彼个夯銃的共銃囥落佇塗跤。按呢，用刀押船長的彼幾个賊股，佮用刀押彼个查某的哈力，兩爿就對陣起來。大廳內，其他的人攏離開矣。一出大廳，雄雄有人驚甲吼出來，一大堆人開始佇船頂四界傱，吱吱叫。彼个予哈力押咧的查某，目睭撇過對哈力講：「你幹啥來的，刀還不放下，要不，老娘一火，待會兒叫他們一個屁把船燒了！」 「燒就燒，爺怕您啦！",
    "paragraph_id": 609
  },
  {
    "title": "幻影號的奇航",
    "author": "胡長松",
    "text": "」哈力講：「反正這也不是爺的船！爺就是來這裡和你們同歸於盡的，懂吧！現在，妳，叫他把船長放了再說。」 彼个查某只好照伊講的做。船長一行出大廳，就命令眾人疏散，尤其袂使共出口塞著。然後，哈力就共彼个查某押咧，行對門口的方向。想袂到，就佇徙動的時，查某人趁哈力無細膩，大力翸一下，共伊的手掰開。「你們這些龜兒子，還不撿槍！」 哈力的手一予查某人掰開，就開跤走出門口。「放火！把這船給燒了！」彼个查某下令。",
    "paragraph_id": 610
  },
  {
    "title": "幻影號的奇航",
    "author": "胡長松",
    "text": "「衰神四舂乓」的其中一个留落來點火，另外三个刀佮銃夯咧逐出去。怹才走到門口，大廳就「轟！」一聲著火矣。哈力一走出大廳，就予賊股手裡的銃彈著腹肚，血直直津。伊走對船尾甲板，「衰神四舂乓」真緊就逐來。佳哉，船尾閣有船長倩的一位武裝保全顧佇遐。雖然是按呢，夯銃夯刀的衰神四舂乓猶是佔較贏面，怹對哈力迫倚去。「哈哈，咱看您還是走投無路啦！咱們打個商量，不如你就把地圖給咱，咱留你的狗命一條。",
    "paragraph_id": 611
  },
  {
    "title": "幻影號的奇航",
    "author": "胡長松",
    "text": "」 哈力一跤就迒過船舷。「哈哈哈！妳這隻賤母狗子，妳少在哪裡狗眼看人低。我就讓妳爭個功勞吧，妳不如吠給妳的狗主子聽，就說是東土耳其斯坦阿扎提將軍的英勇後代哈力，已經被妳這隻母狗在海上給幹掉啦！」 雄雄，手提地圖的哈力，共地圖搙做一个紙毬，擲予彼个保全，講：「Go！Go！Go！」 伊看保全順利接著地圖，就隨共另外一跤嘛迒出去，身軀伸向前，跳入大海。保全大喝一聲，手提地圖，隨走對另外一頭。",
    "paragraph_id": 612
  },
  {
    "title": "幻影號的奇航",
    "author": "胡長松",
    "text": "夯銃的彼个賊股隨逐起去。另外三个賊股，傱去到船舷，胸坎向佇船外看。干焦怹有成實看著哈力跋入殕色的海湧，開出一蕊小小的紅色湧花仔。夯銃的彼个，無逐著保全，走轉來，就開銃對霎雨的海湧掃射。邊仔有一隻漁船，看著，嘛駛倚來，做伙開銃對海底彈。毋過彼款勇敢的湧花仔干焦開一蕊，佇哈力沉落了後，就無閣有另外一蕊按呢的湧花，當然，伊嘛無閣對海底浮出來矣。「喂，咱們走吧，我看這艘船是不保啦，咱們從這引水梯下了吧！",
    "paragraph_id": 613
  },
  {
    "title": "幻影號的奇航",
    "author": "胡長松",
    "text": "」彼个查某賊頭，翻頭看幻影號船身沖懸的火佮烏煙，按呢講。「那地圖呢？」 「再說了吧。運氣真背。叫他們來這船尾邊接咱們吧。還有，咱們得要趕緊走，最好離遠一點，免得這船沉了，把咱們給捲進去啦！」 7 彼時「衰神四舂乓」夯銃逐出來，大廳已經著火，差不多規船的船員攏加入拍火。幻影號親像漂佇海上的一坩火鼎，船客傱來傱去，敢若火鼎裡的狗蟻。",
    "paragraph_id": 614
  },
  {
    "title": "幻影號的奇航",
    "author": "胡長松",
    "text": "因為火災引起所有的注意，閣「衰神四舂乓」手裡有銃，無人敢倚近，干焦我佮麗雲綴起去。哈力跳入大海進前，我就徛佇「衰神四舂乓」後壁三、四步的所在。哈力佮我交換一个眼神── 彼个眼神真短，毋過我知影伊欲問我啥物。我對伊頕一下頭，然後，目睭金金看伊跳入大海。彼是伊佮伊民族的悲劇。「是為著烏蘭塔那的活命啊。」麗雲的聲音嘛充滿悲傷，顯然伊佮我理解的仝款。「真予人毋甘的英雄啊。",
    "paragraph_id": 615
  },
  {
    "title": "幻影號的奇航",
    "author": "胡長松",
    "text": "」 麗雲共伊的面埋佇我的胸坎哭起來。「只要共文野辰雄的地圖交出去，哈力佮美國人講過的條件就是成立的，這是咱會使為伊做的代誌──自由世界愛有對抗暴政的義氣，敢毋是？」 火勢漸漸控制落來的時，遐本底共幻影號圍咧的漁船，已經排做一列，向西爿駛去。佇黃昏雨霧中，西爿的海面……… 厚厚殕色的雨雲下底，是雨霧佮彼列漁船的烏影。閣過去，雨雲的外圍靠近海平線的所在，烏色的雨層雲親像懸樓仝款𥩴佇天邊。",
    "paragraph_id": 616
  },
  {
    "title": "幻影號的奇航",
    "author": "胡長松",
    "text": "彼毋是全然烏色的懸樓，當咧沉落大海的夕陽，共雲佮海的交界描出一逝幼幼金色的縫，嘛共雨層雲的外圍用柑仔色佮紅色的畫筆，勾畫出不斷變步的幻影。「妳看，佇西爿上遠的海平線，彼片紅雲。」我共麗雲的肩胛頭幔咧。「敢有親像一隻紅色的龍？」伊講。「我看就是一尾蛇。我咧想，猴忠仔佇故鄉海邊仔看著的，敢就是這尾紅蛇？」 「小等一下，你看！」麗雲的頭雄雄夯起來，用手指對正爿的海面。",
    "paragraph_id": 617
  },
  {
    "title": "幻影號的奇航",
    "author": "胡長松",
    "text": "對殕色的雨霧上深的大海，另外一个烏影對幻影號的方向駛近來。毋是，彼毋是烏影，彼是海面上另外一座懸樓。「該當就是『林肯』號啦。」 我共麗雲講：「是啦，是彼隻軍艦。咱得救矣敢毋是？」 我按呢講的時，感覺家己對一場久年的惡夢裡醒過來。",
    "paragraph_id": 618
  },
  {
    "title": "幻影號的奇航",
    "author": "胡長松",
    "text": "拄拄欲進入夜幕管轄的幻影號，親像一粒酒塞仔，佇西太平洋神祕海域中央浮浮沉沉…… 附呈  成做補充的二段事後的調查筆錄 （這二則是針對早前無受著注重的細節，佇烏美加環礁事件了後才進行的補充訪問） 一    郭武忠秘書李明鳳的筆錄   日期：XX年X月X日 地點：警察分局會談室 問：請問妳大名？答：李明鳳。問：妳佮郭武忠先生的關係？答：我是伊的秘書。問：伊前一站敢有講欲安排前往日本的行程？答：有。",
    "paragraph_id": 619
  },
  {
    "title": "幻影號的奇航",
    "author": "胡長松",
    "text": "有一个拍賣會，佇長崎。伊有交代愛安排。問：彼是當時叫妳安排的？答：4月16日。機票的系統有訂票的日期。問：聽講伊本底無想欲去？答：是。閣較早幾禮拜，有一个奇怪的查某人來辦公室揣伊。彼時就有講著這个日本的行程。毋過彼陣阮頭家無答應欲去。問：奇怪的查某人？按怎講奇怪？答：就是……嘛無成是一个一般的查某人款……加真大漢，閣會使講是誠妖嬌，著啦，伊穿一領旗袍…… 問：妳敢看會出來是佗位來的？",
    "paragraph_id": 620
  },
  {
    "title": "幻影號的奇航",
    "author": "胡長松",
    "text": "答：我一看就知影伊是阿陸仔，北方人。問：妳是按怎看的？答：所有的人攏看有好無。問：上起頭，恁頭家是按怎無答應？答：我無了解。伊嘛無講。問：後來是按怎閣答應？答：伊嘛無講。問：後來伊欲去日本，妳感覺伊敢有誠想欲去？答：感覺喔……我感覺是無。問：按怎講？答：伊叫我訂票的時，敢若真袂爽，操一句真䆀聽的粗魯話。問：早前彼个奇怪的查某人，是佗一日來拜訪伊的？答：我想一下。著啦，是3月23日。",
    "paragraph_id": 621
  },
  {
    "title": "幻影號的奇航",
    "author": "胡長松",
    "text": "彼日拜六，本底我愛參加阮後生學校的班親會，煞予頭家叫去公司接待人客。問：（警方出示幻影號所錄著的某畫面截圖）恁彼个人客佮這个有成無？答：喔！無毋著。根本就是伊。彼日來的查某人。問：真多謝！最後，這个案件，妳本人對警方敢有啥物想欲補充的？答：無。暫時無矣。二   郭武忠的家後劉秀眉的筆錄 日期：XX年X月X日 地點：郭家客廳 問：請問妳大名？答：劉秀眉。問：妳佮郭武忠先生的關係？答：我是伊的家後。",
    "paragraph_id": 622
  },
  {
    "title": "幻影號的奇航",
    "author": "胡長松",
    "text": "問：（警方出示證物）妳對這个物件敢有印象？答：有。這是男用面膜。問：這个物件是前幾工妳提予警方的，警方保存佇證物室。妳確定看覓，敢有相像？答：是。我看是相像的。問：這个物件，你是佇佗位提來的？答：是我的彩妝教室的一个學生予我的。問：伊敢有講這面膜有啥物成分？答：無特別講，主要講是針對男性的皮膚有特別的配方。伊閣講是伊特別對日本提來的。問：伊是日本人？答：毋是。",
    "paragraph_id": 623
  },
  {
    "title": "幻影號的奇航",
    "author": "胡長松",
    "text": "伊是中國來台灣讀冊的查某留學生，毋過伊對日本敢若誠熟似，因為來台灣進前，伊捌佇日本留學過。問：是講，伊提這予妳，這件代誌，敢有人會使做證？答：做證嘛……有，我的厝邊花雀姊，伊會使做證。因為彼工下課了後，我佮花雀姊欲做伙坐車去揣一个對美國轉來的朋友，所以伊下課共物件提予我，花雀姊拄好佇我身邊。伊會當做證。問：彼是幾號的代誌？答：我想一下……應該是4月中……著啦，4月19日。",
    "paragraph_id": 624
  },
  {
    "title": "幻影號的奇航",
    "author": "胡長松",
    "text": "問：彼時郭武忠先生猶未出代誌？答：猶未。因為我進前有共恁講過，我有共面膜佇我先生的面試用。伊講真爽快，清涼，閣有真芳的氣味，所以彼工伊攏總用兩塊。問：伊試用是佇佗一工？答：4月20日早起，佇做醮的請水儀式結束，伊轉來厝了後。伊共我講伊真忝頭，叫我共伊掠龍。我就順紲予伊試用。問：日期妳愛想清楚喔。然後，敢是仝彼工盈暗，伊佇舞台頂倒落來？答：是，是彼工盈暗無毋著……敢講，是面膜有問題？",
    "paragraph_id": 625
  },
  {
    "title": "幻影號的奇航",
    "author": "胡長松",
    "text": "問：我等一下共妳解說。妳先共阮講，彼个中國留學生叫做啥物名？答：徐潔。我記甲真清楚，因為是單名。問：伊是當時開始去妳的彩妝教室上課的？答：是伊共面膜提予我的前一、二禮拜，大約是4月初。伊予我面膜，就講是做阮初熟似的禮物。問：妳這站敢有閣看著彼个徐潔？答：這站無。有一站因為阮先生的意外，我的教室停睏。毋過這站我已經閣開始上課矣，只是伊並無出現。請問這張面膜究竟有啥物問題？",
    "paragraph_id": 626
  },
  {
    "title": "幻影號的奇航",
    "author": "胡長松",
    "text": "問：我共妳解說，根據鑑識組化驗的結果，確定內面有鉈化物，彼是一種會使予皮膚吸收的毒素，對一般人來講，吸收1公克就有可能致命。這一塊面膜頂懸，阮驗出有超過1.5公克的鉈化物毒素。按呢妳敢有清楚矣？答：啊？問：妳敢有可能知影，這个徐潔對妳、抑是對郭先生，敢有啥物冤仇？答：我毋知影。（受訊者表情痛苦）啊！我哪有可能知影？問：針對妳的先生郭武忠的案件，妳本人對警方敢有啥物想欲補充的？",
    "paragraph_id": 627
  },
  {
    "title": "幻影號的奇航",
    "author": "胡長松",
    "text": "（受訊者搖頭，佇椅仔頂哭起來，掩面無閣回答。） --全文完結-- 第一稿2019/11/10 佇打狗徛家",
    "paragraph_id": 628
  },
  {
    "title": "一支手錶的故事",
    "author": "胡長松",
    "text": "一支手錶的故事   胡長松 我去過北京二遍。十幾年前矣。去出張，有一遍閣家己一个人走入去天安門廣場賴賴趖。彼時中國人已經誠愛聳鬚國威。這个建築開偌濟錢起的。這座橋偌緊就造好。等等。有寡歐洲的電信設備廠商，台灣人，較早佇台灣做空課，辦公室收起來，抑是予人合去，人只好來北京的辦公室辦公，講嘛無奈。其中有一寡，誠歡喜阮去出張，老朋友聽著消息就招食飯，講誠濟當地聽著看著的代誌予我知。",
    "paragraph_id": 1
  },
  {
    "title": "一支手錶的故事",
    "author": "胡長松",
    "text": "大約攏是講，街路店面一下手繁榮甲，雖然服務水準真兩光。毋過，街仔路四界是大面積的名牌店，看著袂輸亞洲新興的首善之都。食飽會當去行行踅踅咧。我說毋免矣。總是，倒轉去到三環頂的飯店，猶是坐袂稠，就一个人溜出來見識一下。我行咧行咧來到一間高級錶店，就行入門。一位查埔店員穿甲誠襒tsah，毋過相人的眼光無特別友善。該當已經看出出，我是買袂起啥物名牌手錶。伊身邊閣徛另外一位經理。「您想看什麼腕錶嗎？",
    "paragraph_id": 2
  },
  {
    "title": "一支手錶的故事",
    "author": "胡長松",
    "text": "」店員問我。「都好。我不太懂。」我講。「都好就很麻煩了，總得要有個想法。」伊口氣無善，想欲趕人客的面腔。「不然，就拿個萬年曆錶吧。」我講。伊看我，講：「那很貴的，先生。」 「貴嗎？都是些什麼人買？」 「誰都能買的。但達官貴人總是多一點。先生您台灣來的吧？做什麼的來這裡啊？」 「我來看房子的，想買個幾套，在東三環那裡。」 「喔，那裡挺好、挺好。」伊若講，若共櫥仔nih一支金色錶殼的皮帶錶提出來。",
    "paragraph_id": 3
  },
  {
    "title": "一支手錶的故事",
    "author": "胡長松",
    "text": "「這萬年曆的，您看看。」 我接過手，白色陶仔質的錶盤，有誠濟幼針佮數字，複雜、幼路，是非常雅的一支手錶。「多少錢呢？」我問伊。「65萬8千。」 「人民幣？」 「當然是人民幣。特價過的。」 「很多人買？」 「當然。這錶搶手。不瞞您說，這價格，在我們客人裡邊，不算是特別貴的。」 「喔！」我共錶㧣還伊。「喜歡嗎？」伊的眼神有梟疑。敢若是講：我早就看出出矣，你阿草的是買袂起啦。「是喜歡。」我講。",
    "paragraph_id": 4
  },
  {
    "title": "一支手錶的故事",
    "author": "胡長松",
    "text": "「但不知道功能怎麼樣。它可以調日期嗎？」 「當然可以啊，要用根小棒子就是了。」 「過去的日期行嗎？」 「行啊，先生。這可是世上最好的一只錶。您若訂下了，什麼日期我都可調給你瞧瞧。」伊目睭趨趨看我。「所以調1989年行嗎？」 「當然行。1-9-8-9⋯⋯那日期呢？」 「就6月4日吧。」 我一講煞，伊目睭褫大蕊看我，敢若我的身軀著火仝款。紲落，伊喙開哈哈袂輸欲講話，毋過閣發袂出任何聲音。",
    "paragraph_id": 5
  },
  {
    "title": "一支手錶的故事",
    "author": "胡長松",
    "text": "我看著伊的舌敢若誠拚勢佇喙nih彈咧彈咧，雄雄為伊哀傷起來。2020/6/4",
    "paragraph_id": 6
  },
  {
    "title": "一滴值錢ｅ目屎",
    "author": "胡長松",
    "text": "一滴值錢ｅ目屎  ◎胡長松   １２月，公司派我去台北開會，會議了，我合猴仔約值機場附近ｅ捷運站相等。值這晉前，我差不多有冬外嘸捌去。寒人ｅ台北黃昏合過去ｅ印象仝款，陰沈貼雲，霎(sap)雨ｅ天幕下面，懸低ｅ樓仔厝失去色緻，樓窗一格一格看未清，變成氆(phu2 )色茫霧ｅ暗影。無外遠ｅ路口已經青燈，車輛歪歪chhoa2-chhoa2塞（that）六、七排，合nng3 鑽ｅ烏篤拜擠（chiⁿ）歸丸。",
    "paragraph_id": 1
  },
  {
    "title": "一滴值錢ｅ目屎",
    "author": "胡長松",
    "text": "後排ｅ計程車一直叭叭叫。值捷運站內外行踏ｅ人有夠濟，拄好是下班下課ｅ時間，有未少穿制服ｅ學生，嘛有穿插時行ｅ男女出入，卡卡ｅ皮鞋聲值我耳孔邊轉踅。我撐（the2ⁿ）值壁邊ｅ鐵欄杆，目睭相著出口ｅ所在。「喂，少年仔！」雄雄有人貼一下我ｅ肩胛頭。我驚一tio5 ，斡身，看著猴仔底對我笑。「喔！你來啊，奇怪，你是位叨冒（bok）出來ｅ，我哪會無看？」   「較好咧！",
    "paragraph_id": 2
  },
  {
    "title": "一滴值錢ｅ目屎",
    "author": "胡長松",
    "text": "我坐計程仔來，遂塞值頭仔靴，所以只好家己落車行過來。」   「喔！莫怪。」   即時，我自頭到尾斟酌給相一擺，發現我強卜嘸捌伊。當然伊lo3 猴lo3 猴ｅ體格無變，彎曲無肉ｅ面仝款坎坎坷坷，仝款掛一副烏框ｅ大枝目鏡，目鏡後壁仝款有兩蕾圓輪輪ｅ目睭；只是，伊穿一軀誠夸(pha7ⁿ)ｅ西裝，閣拍一條銀色ｅ油炸粿，親像等一下卜去做新郎官仝款，強卜予我未認得。",
    "paragraph_id": 3
  },
  {
    "title": "一滴值錢ｅ目屎",
    "author": "胡長松",
    "text": "猴仔是我大學四冬ｅ室友，彼時，伊行到叨都穿牛仔褲配T-shirt，嘴鬚兩禮拜才khau 一擺，放加鬍縷縷，無要無緊未輸監囚。因為安呢，我對面頭前即個體面ｅ都市人一時干那無啥熟識。「行，我請你食飯。我知影附近有一間特別ｅ餐廳。」伊講。我應好。阮行值霎雨ｅ台北街路。猴仔雖然穿西裝，但行路tio5 咧tio5 咧ｅ形無變，猴模猴樣。久無聯絡，一時我嘛嘸知卜講啥。",
    "paragraph_id": 4
  },
  {
    "title": "一滴值錢ｅ目屎",
    "author": "胡長松",
    "text": "我干擔知影伊即馬值彼間人稱「股王」ｅ電子公司做工程師，領一寡股票，經濟可能變加未歹。伊有大部分工科畢業生欣羨ｅ空缺，自退伍了道滯靴，可能是安呢，予伊看起來更加有自信。較早，伊是阮彼班ｅ怪才，課罕得上，嘸過若一上課，道專問奇怪ｅ問題，予教授「掛黑板」。",
    "paragraph_id": 5
  },
  {
    "title": "一滴值錢ｅ目屎",
    "author": "胡長松",
    "text": "伊ｅ眼神充滿驕傲，伊問問題ｅ口氣，差不多是卜向教授挑戰ｅ；無一個教授未慼(chheh )伊，只不過，慼罔慼，嘛攏當伊未掉——甚至伊ｅ成績優秀，雖然人看起來瓏溜瓏溜，畢業ｅ時，竟然閣是全班第五名。霎霎仔雨予我ｅ衫小可澹去，黏thi-thi貼值皮膚，無啥爽快。彼間餐廳無外遠，確實特別。",
    "paragraph_id": 6
  },
  {
    "title": "一滴值錢ｅ目屎",
    "author": "胡長松",
    "text": "歸間暗索索（so-so），天棚吊幾粒五燭ｅ電火珠仔搖搖晃晃，土腳兜舖紅磚仔，壁頂懸掛幾若幅老台語電影ｅ海報，一四界也有風鼓也有壟耙也有粟（chhek）桶，吧檯邊囥一隻牛車，閣揭一個牛犁，我想，精差無牽牛來犁。尚特別ｅ是，內面ｅ人客卻是現代ｅ少年家，Ｘ'mas ｅ音樂聲合殷ｅ笑聲透濫作伙。阮揀一個偎窗ｅ位坐。服務生拄MENU過來，猴仔看都無看道講：「海陸大餐，兩份。",
    "paragraph_id": 7
  },
  {
    "title": "一滴值錢ｅ目屎",
    "author": "胡長松",
    "text": "」   我緊瞄一下價數，仟二，吐舌：「敢通？」   「通啊，哪會嘸通？當時你起來？對啦，我有給殷講你卜來，問看殷有人卜作伙否，結果全部攏講有代誌，無道是要加班。」   「無要緊。」   「嘸是我愛講你，你若繼續隱遁落，保證到尾咱班會無人捌你。像頂一擺值新竹辦同窗會，你也嘸來，真正有影ｅ……敢這呢行未開腳？我問你，你值南部到底是咧變啥？」   「無啊，哪有變啥？上班、下班、寫程式，安呢爾。",
    "paragraph_id": 8
  },
  {
    "title": "一滴值錢ｅ目屎",
    "author": "胡長松",
    "text": "」   「閣有，聽講你娶啊？」   「嗯。年初。」   「哪會攏嘸通知？」   「傷遠啦。我想，莫予你麻煩。」   「喔。」   伊斡頭看著窗外，我綴伊斡過。窗外天色已經暗去，但是雨變大陣。霓虹燈看板映值路裡 ，七彩ｅ光線熾咧花咧，紅色、黃色、青色、紫色ｅ光點值雨水裡流動。車燈掃過，阮身軀邊牢著雨珠一滴一滴ｅ玻璃窗嘛綴底金起來，一陣一陣。",
    "paragraph_id": 9
  },
  {
    "title": "一滴值錢ｅ目屎",
    "author": "胡長松",
    "text": "我看著一個學生囝仔無穿雨幔踏腳踏車，青青狂狂，衝紅燈，車輪kau2水噴起來。又閣是一陣叭叭叫ｅ喇叭聲。「值遮，一日到暗落這死人雨，卜落若嘸落，未蔥脆，嘛是南部較好。」   「唔。你有外久無轉去啊？」   「久啊喔……差不多卜三個月有啊……唉呀！無法度，無啥物假啦，有假ｅ時道是鐵公路人擠人，真正糟蹋人有影ｅ。」   餐前酒先送來，續落是沙拉合牛肉湯。服務生足有禮貌，看起來經過嚴格ｅ訓練。",
    "paragraph_id": 10
  },
  {
    "title": "一滴值錢ｅ目屎",
    "author": "胡長松",
    "text": "學生時代，我合猴仔嘸捌作伙吃過餐廳，有是路邊擔仔。阮租厝滯值田埔邊ｅ一間舊樓仔，散加未輸卜予鬼咬。嘸過我知影伊嘸是完全無錢，只是省。雖然伊老爸是板模工，無外濟所費予伊，但是伊家己趁錢納學費，四界兼家教，嘛貿一寡CASE來寫，確實拚未少錢。伊拚加三更半暝，日時才來睏；道是安呢才會捷捷無去上課。私底下，伊捌給我講，伊卜儉較濟錢娶某。伊有一個交往幾若冬ｅ女朋友。「恁公司今年未歹乎，股票？」我問。「嗯！",
    "paragraph_id": 11
  },
  {
    "title": "一滴值錢ｅ目屎",
    "author": "胡長松",
    "text": "」   「分幾張？」   「兩張爾哪有幾張？阮頭家酷形有名ｅ。」   「兩張閣『爾』？恁是股王，幾十萬呢？」   「哼，你都嘸知，頂紲值同窗會，強卜予新竹靴氣死，見面道嗆（chhiang3），親像X電ｅ，咱班有十外個，講分２０張以上，XX電，七、八個，嘛有１５張以上，給我喝講閣作五冬道會使退休，臭屁加！正港一大堆電子新貴……你咧？你幾張？」   「幾張？公司無了錢都不得了啊，閣卜幾張？",
    "paragraph_id": 12
  },
  {
    "title": "一滴值錢ｅ目屎",
    "author": "胡長松",
    "text": "」   「敢安呢？我聽人講恁公司勇呢？」   「哈，你聽啥人講ｅ？值南部卜外勇？」   「敢講你無半張？」   「嗯，無半張。」   「薪水咧？」   「少。」   「是乎？我早道給你勸過，叫你莫轉去，你道嘸聽。南部對咱來講是墓仔埔啦，無發無展，而且頭家普遍閣摳閣凍酸。你若留值北部，犯勢過二冬道會使牽Benzｅ，卜信否？照我看，彼擺同窗會你無去是對ｅ，無你會氣死……」   我無講話。",
    "paragraph_id": 13
  },
  {
    "title": "一滴值錢ｅ目屎",
    "author": "胡長松",
    "text": "龍蝦合牛排送過來，用鐵盤宁ｅ，煙一直熗，淅灑叫。我恬恬開始用餐。伊若吃若續落講：「嘸過阮也無底好命。你知否？日也做暝也做，較好咧，三不五時到十一、二點，逐家攏嘛囥一個睡袋值公司。是講，人予你靴濟，你無做敢會使？我看，青春攏賣殷去啊，做予死好啦！」伊吐一個氣。「哦？」青春？",
    "paragraph_id": 14
  },
  {
    "title": "一滴值錢ｅ目屎",
    "author": "胡長松",
    "text": "我想起伊彼個女朋友名叫做阿純，是阮學校經濟系ｅ學生，減阮二屆，嘛是南部人，厝裡值菜市仔開衫仔店；她生做普通，嘸過笑起來真甜，無啥愛講話，是誠樸實ｅ查某囡仔。像當初時猴仔彼款荏懶（lam2 loa7 ）形，實在想無有查某囡仔會甲意伊。殷二個人是值愛樂社熟識ｅ，冗時攏愛聽音樂。彼陣，猴仔用隨身聽接二粒五佰塊ｅ喇叭，組一套不止仔兩光(liong2-kong )ｅ音響。",
    "paragraph_id": 15
  },
  {
    "title": "一滴值錢ｅ目屎",
    "author": "胡長松",
    "text": "雖然音響兩光，嘸過，殷時常給人借一寡ＣＤ轉來聽，安呢嘛是聽加足心適……   猴仔大大嘴吃牛排，將肉切開，鉗咧，搵醬，塞落嘴箍，看著不止仔順手又閣四是。算起來，若殷繼續交往到旦，已經超過七冬，應該早道是會當嫁娶ｅ時機。阮差不多仝時陣做兵。彼時，殷猶作伙。閣來，阮退伍，阿純拄好畢業，攏卜揣頭路。殷踏一架烏篤拜相載來揣我。「阮阿純ｅ卜綴我起哩，」猴仔足有自信講：「阮拍算卜拍拚幾冬道會當落來。",
    "paragraph_id": 16
  },
  {
    "title": "一滴值錢ｅ目屎",
    "author": "胡長松",
    "text": "逐家厝攏值遮，無轉來未使，若無，殷爸母到時夯箠仔枝來討人，看我卜安怎……乎？對否？純ｅ！」阿純歸個面紅赤赤，給拍一下肩胛頭，恬恬，目睭看土腳。兩禮拜後，猴仔通過第三次ｅ面試，引著即馬即個頭路，人已經值台北。但阿純無綴伊起來，我知。閣過幾工，阿純第一擺拍電話予我。值電話彼頭，伊無啥講話，直直哭。伊講伊爸母嘸答應予去台北。伊合猴仔冤家，嘸知卜安怎。",
    "paragraph_id": 17
  },
  {
    "title": "一滴值錢ｅ目屎",
    "author": "胡長松",
    "text": "了後我隨拍電話去給猴仔問，猴仔回答：無要緊，伊會安貼；若準講阿純真正無法度起來，伊一定會捷捷轉去……   「最近，敢閣有聽音樂？」我問伊。「有喔！聽外大咧！無你想，我值遮會當創啥？對啦，我前一暫買一套新ｅ音響，英國ｅ，外讚咧！有冗你應該來我靴聽看覓。彼鋼琴ｅ聲，一粒一粒，仁仁仁，評（peng5）真正ｅ鋼琴閣較像鋼琴。」   「唔。」   雨嘛是底落，我吃無啥會落，看著窗外ｅ車輛值雨水裡來來去去。",
    "paragraph_id": 18
  },
  {
    "title": "一滴值錢ｅ目屎",
    "author": "胡長松",
    "text": "路邊，一個歐里桑行足慢。伊頭毛半白，穿一領皮衫，行到路口可能是冷ｅ款，將雨傘柄挾值胳兒腔（胳肢窩），曲痀曲痀卜給皮衫thoa2 懸。不過因為雨傘挾未稠，予風吹加歪一爿，伊ｅ身軀一時予雨渥著。過差不多２０秒，我看伊雨傘夯好勢，閣繼續行。彼時，我問猴仔，是安怎無卜先合阿純結婚？伊講，伊猶無錢。伊一定要予阿純幸福ｅ日子過。「要外有錢才有夠？」我問伊。",
    "paragraph_id": 19
  },
  {
    "title": "一滴值錢ｅ目屎",
    "author": "胡長松",
    "text": "伊回答：「尚起碼，兩個人想著卜出去吃大餐ｅ時，目睭皮未睨半下。」伊講加足肯定，充滿信心。餐廳內底，Ｘ'masｅ音樂猶原真鬧熱，猴仔嘴若哺，若綴咧哼。「我想著，最近Kleiber來台灣辦一場演奏會，我有去聽，轟動加，ＣＤ我嘛有買。你當時卜走？我放予你聽。」   「真歹勢，盈暗道要轉去。」   「幾點ｅ飛翎機？」   「便看，猶未訂。尚晚到十點半。」   「敢未當明仔載走？」   「閣要上班咧！",
    "paragraph_id": 20
  },
  {
    "title": "一滴值錢ｅ目屎",
    "author": "胡長松",
    "text": "」   「坐透早ｅ飛翎機啊？」   「嘸通啦，傷忝。」   「喔，安呢無采……無，另日好啦！」   伊ｅ面掛一個失望ｅ表情。有幾若分鐘，阮二個恬恬無講話。「算算咧，我嘛來台北二冬半啊。真緊！即馬你看，旦我值遮，日子過加外呢仔飄撇ｅ敢嘸是？」   伊笑一聲，笑了，遂憨神憨神。「留值南部，你敢無後悔？」伊問我。我笑笑仔，搖頭。伊雙手ｅ踵頭仔插交叉，手骨揭咧椅柺仔，身軀the 值後the 。",
    "paragraph_id": 21
  },
  {
    "title": "一滴值錢ｅ目屎",
    "author": "胡長松",
    "text": "過一分鐘，伊講：「對啦，你敢有聽講阿純ｅ代誌？阿純……」   「我知影。她結婚啊，我有去予請。」   即時陣，伊歸個人縮值椅仔裡，吐大氣。「伊講我要轉去南部。我給講會，我早慢會轉去，我給講過！」   我無閣出聲。霓虹燈ｅ七彩燈火仝款值雨水裡流動。一台車駛過，車燈又閣給玻璃窗照加金起來；值玻璃窗ｅ反光之中，我看著伊ｅ目尾，有一滴目屎嘛綴咧金起來，過一秒，閣暗去。「即馬我感覺我已經無法度轉去啊。",
    "paragraph_id": 22
  },
  {
    "title": "一滴值錢ｅ目屎",
    "author": "胡長松",
    "text": "」伊安呢講。2001.1.10 初稿 2004.11.12 修訂稿 PAGE  1 PAGE  6",
    "paragraph_id": 23
  }
]