[
  {
    "title": "天良",
    "author": "陳金順",
    "text": "【彼日，市長來「自由巷」徛牌，春旺拄好踮佇人群裡。伊退休隔轉日，隨來基金會做志工。逐回導覽到Nylon自焚場景，伊攏目屎四淋垂。25冬來，佇夢裡，伊不時看著燒袂盡的怒火。伊退休隔轉日，隨來基金會做志工。逐回導覽到Nylon自焚場景，伊攏目屎四淋垂。25冬來，佇夢裡，伊不時看著燒袂盡的怒火。彼陣，伊只是一位小警員，聽命令攻入自由時代雜誌社。彼暗，伊接著後生電話：「爸，阮攻入立法院。",
    "paragraph_id": 1
  },
  {
    "title": "天良",
    "author": "陳金順",
    "text": "」   無偌久，伊規身烏衫行上街頭，手攑一蕊黃艷日頭花。──2015.3.20寫佇赤崁南門仔     2015.6鄭南榕基金會「話畫自由之路」文字組首獎     2015.10《台文戰線》第40號 惡夢 這回，N縣縣長選舉，所有民調攏講H在穩的。天光日欲頓票，造勢暗會煞，伊佮助選員啉甲翻點，醉茫茫予人扛轉厝。半暝，佇眠眠中，伊的目睭前一葩火光，那來那旺，強欲燒著伊的目眉。「啊！",
    "paragraph_id": 2
  },
  {
    "title": "天良",
    "author": "陳金順",
    "text": "Nylon，我毋是刁意故的…」伊規身軀澹漉漉。睏佇邊仔的家後予伊嚇驚精神。下晡四點，投票所紲接開票。H的票聲袂輸趨滑溜，本底贏淡薄，落尾，輸對敵那來那濟… 伊咧陷眠的坎站，面冊有人貼出伊的燒酒話。「長--的，Nylon敢正經你害死的？」 「是，又…閣按怎？！」 無幾點鐘，揤讚人數破萬！留話人數破百！規帆攏咧譬相H。轉貼的窒倒街！佇網路一喙傳一舌… ──2018.3.",
    "paragraph_id": 3
  },
  {
    "title": "天良",
    "author": "陳金順",
    "text": "17寫佇赤崁南門仔     2018.10《台文戰線》第52號 烏雨傘   小學六年彼冬。雙十節，老師喊伊參加縣政府辦的慶祝活動，規定逐个人手裡愛攑一面小國旗。轉去厝裡共老母討錢，老母干焦幌頭，目屎無聲無說津落來。彼日落大雨，伊攑一枝烏雨傘去校門口集合。老師看伊無紮小國旗，共揌一下喙phé，罵一聲「番仔」。伊那哭那踅翻頭。路裡，雨傘予大風搧甲斷骨。到厝，老母佮伊攬咧做伙哭。",
    "paragraph_id": 4
  },
  {
    "title": "天良",
    "author": "陳金順",
    "text": "十八歲生日，老母對生鉎的鐵盒仔裡提出一張反黃的紙。伊佇頂面看著種族欄寫一字「熟」，老母共伊講咱是Siraya，族名號做Uma。老母過身進前，佇病床頂共伊講阿公是二二八受難者。了後，伊投入Siraya佮二二八的調查研究。昨暝。佇夢中，伊看著一面車輪旗仔，佇大雨裡搖來幌去，紅色血水一直滴落來，四箍輾轉攏是烏雨傘。──2015.10.10寫佇赤崁南門仔     2016.",
    "paragraph_id": 5
  },
  {
    "title": "天良",
    "author": "陳金順",
    "text": "4《台文戰線》第42號 千年萬年 透早，野風sǹg-sǹg叫，烏鴉佇窗外的樹頂咧叫歌。郭百年手面洗好，準備坐落來食早頓。伊的老相好阿緞仔掠伊看一下，「百年仔，烏鴉咧吼歹吉兆。我看，寧可別日仔才去啦！」 「今，妳這个查某是捌啥？！」郭百年共阿緞仔睨，「莫遐爾厚譴損好無？頂日仔喊妳去戲班稅的官服挔來予我。」 「早頓都猶未動箸，是咧趕狂啥？",
    "paragraph_id": 6
  },
  {
    "title": "天良",
    "author": "陳金順",
    "text": "」阿緞仔共桌頂的碗捀起來，㧣到郭百年喙口，「佮人咧學朱一貴登基的大戲，扒幾喙仔才起程嘛袂慢。」 「哈！哈！」郭百年那伸手接碗那應：「恁爸才無咧悾歁，像朱仔一貴彼箍戇百姓咧徛旗造反。」紲落，伊兩爿無平大的鳥鼠仔目雄雄展大蕊，「阮共官廳烏龍踅桌，得手了後，妳就榮華富貴享袂盡！」郭百年用手指頭仔去托阿緞的鼻。郭百年碗裡的飯扒無幾喙，桌頂的菜連夾都無夾，就囥碗囥箸，喙踮手䘼兩下。",
    "paragraph_id": 7
  },
  {
    "title": "天良",
    "author": "陳金順",
    "text": "徛起來，對頭毛猶散掖掖的阿緞仔nih目睭，阿緞行入房間挔一軀官服出來。官服挔出來，頂面囥一頂官帽。郭百年紲手接過官帽戴咧頭殼頂，阿緞替伊共這軀烏底繡飛禽的官服穿起去身軀頂。「猴穿衫閣會變人款喔！」阿緞仔那縛頭毛那共郭百年詼。「妳這个查某，看我轉來按怎處治妳？」郭百年伸手對阿緞的胸坎捉一下。了後，正跤跛咧跛咧踏出戶橂，那行那喙笑目笑。彼時，是清國嘉慶皇帝的天年。",
    "paragraph_id": 8
  },
  {
    "title": "天良",
    "author": "陳金順",
    "text": "彼冬二月，水沙連地帶相連紲幾落日烏寒，冷風爍爍顫。除了無落田袂使的作穡人，賰的，會當覕攏覕甲無看咧人影。有一日，早起辰時，通事黃林旺幔一領厚裘仔，孤一人來到林圯埔社寮的開漳聖王廟，廟寺主持昭德師父喙笑目笑出來迎接。「通事黃施主，大駕光臨，毋知有何貴事？」 「師父，人講無事不登三寶殿。今仔日來遮攪擾，當然是好事相報。」黃林旺笑甲喙仔裂獅獅。「施主，若是好事就愛勻勻仔講，請入內奉茶。",
    "paragraph_id": 9
  },
  {
    "title": "天良",
    "author": "陳金順",
    "text": "」身穿黃色袈裟的昭德師父雙手合掌，請黃林旺行做前。日鬚薄薄仔，透過窗仔，照入廟寺會客室。這間清幽的會客室，無蓋閬曠，中央排一隻柴桌仔、兩條椅條，桌頂舒一條黃色桌巾，頂面囥一組泡茶組。「施主，請用茶。」昭德師父親手斟一甌茶，輕輕仔下踮黃林旺面頭前。黃林旺共茶甌捀倚鼻空，目睭瞌瞌鼻茶的芳氣。鼻一睏，聊聊仔啖一喙。「好茶！確實好茶啊！」黃林旺那講目睭那擘金。「這是上等的烏龍茶。",
    "paragraph_id": 10
  },
  {
    "title": "天良",
    "author": "陳金順",
    "text": "」昭德師父嘛共茶甌捀起來啉一喙。「師父，我有一塊規甲的土地，」黃林旺共茶甌囥落，「想欲捐予咱廟寺。」 「阿彌陀佛！功德無量！」昭德師父雙手合十，喙角微微仔翹起來。「我的田園是濟甲死鳥飛袂過，捐一塊仔出來，嘛是理所當然。」黃林旺掠昭德師父看一下，「閣再講，這塊土地會當招佃開墾，所收的稅金就當做廟寺的香火錢。」 「阿彌陀佛！」昭德師父閣一擺雙手合十。五冬前，驚蟄拄過，春花大開的日子。",
    "paragraph_id": 11
  },
  {
    "title": "天良",
    "author": "陳金順",
    "text": "黃林旺來到台灣府城，佇赤崁樓邊的客棧，參知府衙門門丁黃里仁見面。坐踮客棧內角，桌頂排兩盤牛肉、一鈷燒酒佮兩塊甌仔。「同的，做你免細膩，桌頂遮的酒菜在你食。若無夠，才閣叫。」黃林旺好禮招呼。「通事，今仔日喊我來，毋知有啥代誌差遣？」黃里仁目睭小可挩窗，想欲正眼看黃林旺，按怎瞪力，目睭仁就是徙袂正。「里仁兄，我拍算欲開墾水沙連。",
    "paragraph_id": 12
  },
  {
    "title": "天良",
    "author": "陳金順",
    "text": "」黃林旺聲嗽放低，掠外口看一下，「你知影這違反禁令，不而過，」黃林旺對手䘼裡提一袋銀兩交予黃里仁，「有錢使鬼會挨磨。知府大人彼爿，就愛拜託你去疏通。」 「通事，這件代誌恐驚無遐爾簡單，我愛閣揣師爺鬥設法。」黃里仁用伊的挩窗目看黃林旺。黃林旺對另外彼爿手䘼裡提出一袋銀兩，出力囥踮黃里仁手裡，兩人喙笑目笑。黃里仁轉去知府衙門了後，隨拜見師爺，共一袋銀兩交予伊。",
    "paragraph_id": 13
  },
  {
    "title": "天良",
    "author": "陳金順",
    "text": "留兩撇喙鬚的師爺大笑兩聲，頕頭答應設法予代誌圓滿。過無幾日，一位自稱對埔裏社來的人求見知府大人。「丁大才，有啥物要緊代，予你專工走這逝路來求見本官？」知府大人聲音平平仔。「報告知府大人，代誌是按呢……」皮膚烏金烏金的丁大才，一睏頭共話講透機。伊講：我受水裏社佮埔裏社的頭目委託，來府城拜見大人。",
    "paragraph_id": 14
  },
  {
    "title": "天良",
    "author": "陳金順",
    "text": "因為這兩个社缺欠屯番袂少工資，害眾人袂顧得三頓，頭目甘願共祖先留落來的土地，贌予漢人開墾，用收來的租金付工資。丁大才話講煞，掠徛佇邊仔的師爺看一下。「大人，的要求雖然違反禁令，毋過…」師爺刁工頓蹬。「毋過按怎？」 「大人英明，百姓的生活要緊。禁令是死的，咱的頭腦是活的。」 隔轉日，台灣府城貼出告示：同意水裏社佮埔裏社的土地予漢人開墾。閣過兩日，彰化縣城嘛貼出相siāng的告示。",
    "paragraph_id": 15
  },
  {
    "title": "天良",
    "author": "陳金順",
    "text": "告示貼出無幾日，嘉義縣人陳大用隨走來台灣府，表示伊欲租地開墾。陳大用漢草粗勇，毋過目睭大細蕊。「報告大人，小人看著告示，決定欲租水裏社佮埔裏社的土地開墾。」陳大用那講話目睭那眨眨nih。「陳大用，你按算用啥款條件承租遮爾大片的土地？」知府大人用憢疑的口氣問話。「回大人，小人會先共頭目欠屯番的工資還予清，」陳大用掠知府大人看一下，「嘛願意永久替水裏社佮埔裏社納粟仔租。",
    "paragraph_id": 16
  },
  {
    "title": "天良",
    "author": "陳金順",
    "text": "紲落，粟仔若有賰，就當做社眾的糧食。」 「我看你不止仔有誠意，今仔日你佇公堂講的話，就愛照品照行。」知府大人嚴肅的面裡，顯露淡薄仔笑容。「大人，毋但按呢。」聽著陳大用這句話，知府大人目睭做一下金起來。「設使將來土地的收成袂䆀，遮的開墾了的土地攏予朝廷界管，會當加添稅收。」 「陳大用，本府看會出來你做人忠厚仁慈。這件承租案，我會好好仔考慮。」知府大人笑甲喙角翹起來。「多謝知府大人！",
    "paragraph_id": 17
  },
  {
    "title": "天良",
    "author": "陳金順",
    "text": "」陳大用倒手掌心共正手拳頭拇包牢咧，向知府大人行禮。兩月日後，台灣知府批准陳大用的開墾案。無偌久，陳大用提著彰化縣衙所發的開墾執照。陳大用佇彰化縣衙提著開墾執照了後，代先走來就近的客棧食晝。伊心情樂暢，好菜叫規桌頂，燒酒相連紲灌三矸。食飽，腹肚挲挲咧，目睭微微行出客棧。行出客棧無偌遠，雄雄雷公爍爁，陳大用一時走袂離，予這陣西北雨沃甲澹漉漉。伊看著面頭前斡角一間土地公廟，半行半走來遐覕雨。",
    "paragraph_id": 18
  },
  {
    "title": "天良",
    "author": "陳金順",
    "text": "等雨斷點，隨拚來郊外郭百年的徛家。「百年兄，有佇咧無？」 郭百年聽著陳大用咧門喙喊，正跤跛咧跛咧緊走來開門。「大用兄，遮罕行！」郭百年掠對方看一下，「你規身軀澹漉漉，緊入來哈一杯仔燒茶。」伊那迒過戶橂那對內面喝聲：「緞仔，趕緊燃一鈷燒茶出來，有人客來。」 「好，隨來。」阿緞仔大聲應話。「百年兄，好事相報。」陳大用一踏入門，未曾坐落隨喃這句話。「大用兄，坐落來沓沓仔講。」郭百年拖一隻柴椅仔予陳大用。",
    "paragraph_id": 19
  },
  {
    "title": "天良",
    "author": "陳金順",
    "text": "陳大用對倒爿手䘼裡提出一張紙，頂面幾落逝毛筆字，煞尾的所在頓一个紅色的官印，好禮仔交咧郭百年的手裡。「這張是啥？」郭百年好玄問。「彰化縣衙發的開墾水裏社佮埔裏社的執照。」陳大用笑笑仔講。「你都知影小弟青盲牛毋捌字？」 「捌字毋捌字無牽礙，會曉發落代誌上厲害。」 陳大用講煞，大笑三聲，出手搭對方肩胛頭。「百年兄，這馬開墾執照交予你，紲落就在你發揮囉。」 哈！哈！哈！郭百年嘛綴咧大笑三聲。",
    "paragraph_id": 20
  },
  {
    "title": "天良",
    "author": "陳金順",
    "text": "這時，阿緞仔拄好對內底捾一鈷茶出來，替陳大用佮郭百年一人斟一甌。水裏社頭目Balun佮沈鹿社頭目Nahai，隨人喙裡噗一枝薰吹，目頭結結，目睭神神向天直直看。兩人徛佇日月潭墘，拄落過雨的天，有一款僫得形容的媠。不而過，現此時Balun佮Nahai無心情通欣賞大自然的美景。「唉！郭百年遐的佬仔，有影足夭壽骨，一睏頭開墾水裏社四百幾甲的土地。」Balun代先開喙。",
    "paragraph_id": 21
  },
  {
    "title": "天良",
    "author": "陳金順",
    "text": "Nahai閣噗一喙薰、吐一下大氣才勻聊仔講：「四百幾甲是有影足濟，毋過，你敢知彼陣死無人哭的，來沈鹿社thún踏五百外甲，尚且閣起造長長的塗牆。」 「Nahai，咱敢欲聯合起來佮佬仔拚？」Balun講這句話的口氣輕báng-báng。「Balun，我嘛足想欲參拚一个仔輸贏。」Nahai掠Balun看一下，紲咧講：「毋過，咱是欲提啥物佮人拚？」 「佬仔粗殘，人濟甲若拍袂死的狗蟻！",
    "paragraph_id": 22
  },
  {
    "title": "天良",
    "author": "陳金順",
    "text": "」Balun那講那幌頭。「莫閣講矣，寧可日月潭加走幾輾較有影。」Nahai講煞起跤走，Balun嘛綴咧振動跤步。這日，天裡厚雲尪。郭百年喊阿緞仔佇厝裡辦腥臊，按算欲請黃林旺佮陳大用這兩位死忠兼換帖的。日頭升到半天。郭百年灶跤、客廳行出行入，阿緞仔看甲鑿目，出喙共趕：「你莫佇遐纏跤絆手，出去廳裡聽候人客。」 「妳手是縛著sioh？攢一桌料理，舞欲規世人！」郭百年聲嗽無偌好。「你較gâu，你來攢！",
    "paragraph_id": 23
  },
  {
    "title": "天良",
    "author": "陳金順",
    "text": "」阿緞仔那用手䘼拭汗，那佮郭百年一句來一句去。「妳閣講，今暗佇眠床頂予妳鮮沢…」郭百年話講一半，聽著外面咧喊門的聲。「百年兄，阮來矣！」 郭百年行出灶跤，來到廳頭，黃林旺佮陳大用拄好踏跤到。陳大用手裡捾一包物件，頂面用草索仔縛咧。「百年兄，這包好料的…」陳大用顯露奸臣仔笑，「是咱林旺兄專工為你攢的。」 「無毋著，這共食落，暗暝包穩兄嫂人仔叫毋敢？」黃林旺綴喙講。「兩位大哥，人來就好，哪著破費？！",
    "paragraph_id": 24
  },
  {
    "title": "天良",
    "author": "陳金順",
    "text": "這是…」郭百年喙仔嘻嘻。「煞毋知是鹿鞭！」陳大用的手比下身。三个人同齊哈哈大笑。「恁是咧笑啥？」這時，阿緞仔拄好捀菜入來客廳。「查某人，莫問甲一枝柄！」郭百年講。「哼！莫問就莫問，稀罕！」阿緞仔菜囥桌頂，越頭尻川扭咧扭咧行入灶跤。黃林旺看阿緞仔行路的體態，看甲目睭展大蕊，喙瀾水強欲津落來。無一時仔，阿緞仔共規塊桌排甲圓圓。「兄嫂人仔誠賢慧喔！攢甲遮豐沛！」黃林旺那講那佮阿緞仔四目相相。",
    "paragraph_id": 25
  },
  {
    "title": "天良",
    "author": "陳金順",
    "text": "阿緞仔共酒菜排好勢，隨行入灶跤，孤一人屈佇內面食飯。三个換帖兄弟佇廳裡那拚酒那配菜，較無一个時辰，郭百年佮陳大用就醉甲毋知人，覆咧桌頂唔唔睏。這時，阿緞仔對灶跤行來廳裡款碗箸、窮菜尾。半醉半清醒的黃林旺行倚阿緞，對手䘼裡提一張銀票出來，對伊的胸前楔入去，「兄嫂人仔，辛苦妳矣，這予妳做私奇。」紲落，共阿緞仔偃倒佇塗跤。看對方無反抗，黃林旺大肆機佇伊的身軀頂摸挲。郭百年正跤跛咧跛咧，那行那喙笑目笑。",
    "paragraph_id": 26
  },
  {
    "title": "天良",
    "author": "陳金順",
    "text": "伊身穿官服、頭戴官帽，矮肥短的體態看起來不止仔詼諧。伊的後壁面綴規千个作穡人佮壯丁，這陣人手攑鋤頭、戴瓜笠仔、穿粗布衫，沿路眾人袂輸粟鳥仔咧tsi-tsi啾啾，虎膦話講袂煞。行到半中途，雄雄phiâng一聲，郭百年無注心踢著一粒大石頭，跋甲規个面佮官服攏塗沙粉。後面的人共牽起來，身軀拌拌咧，閣再向前行，行過彎彎斡斡的山路，誠無簡單，一大陣人行來埔裏社。",
    "paragraph_id": 27
  },
  {
    "title": "天良",
    "author": "陳金順",
    "text": "到位了後，郭百年下令佇上短的時間內起造一座塗城，成做開墾埔裏社的指揮所。塗城起好勢，喊人提黃布紩一面布旗仔，頂面用毛筆寫「開墾」兩字，插佇塗城頂懸，布旗仔予風吹甲phia̍t-phia̍t叫。黃色布旗踮城牆頂tshāi好勢，郭百年隨喊眾人動手開墾土地。埔裏社頭目Papu聽著風聲，tshuā大隊族人來參郭百年理論。「恁這陣佬仔，無講無呾走來開墾埔裏社，敢毋驚受祖靈咒讖？！",
    "paragraph_id": 28
  },
  {
    "title": "天良",
    "author": "陳金順",
    "text": "」Papu人懸漢大，講話聲嗽袂輸咧霆雷公。「你這箍番仔，講話較客氣咧，啥物咧佬仔。本大人是…」郭百年講著話無啥元氣，講到一半煞雄雄頓蹬。「我管待你是熊抑是虎？橫直阮無接著官府的通知，就不准恁開墾半點土地。」Papu直理直路。「啊我若硬欲開墾咧！」郭百年口氣跋硬。「哼！咱才來試看覓！」Papu這句話講煞，規陣人tshāi咧現場顧守，毋走就是毋走。",
    "paragraph_id": 29
  },
  {
    "title": "天良",
    "author": "陳金順",
    "text": "由Papu帶領的埔裏社眾佮郭百年這陣漢人，已經佇彼搭對敵欲規月日矣，雙方攏無欲相讓。這日，過晝落一陣西北雨。雨落煞，郭百年主動走來揣Papu，好禮仔對伊講：「頭目啊，咱一直按呢嘛毋是辦法。不如…」 「不如按怎？」Papu對喙應。「我暝日想，想幾落工，決定無欲開墾埔裏社矣。」郭百年聲嗽軟略。「你講的敢有影？」Papu猶淡薄仔憢疑。「當然嘛有影！",
    "paragraph_id": 30
  },
  {
    "title": "天良",
    "author": "陳金順",
    "text": "毋過，為著表示雙方誠意，」郭百年小可頓蹬，「阮無條件退出埔裏社，恁愛入山裡割鹿角送阮做等路。」 「哈！哈！哈！」Papu大笑三聲，「我掠準啥物酷刑的條件？割鹿角對阮來講，親像食飯遐爾簡單。」 隔轉日，天拄拆箬，Papu親身tshuā領體格勇壯的族人，揹弓箭、番刀快步傱入內山。一目nih，弓箭咻咻叫佮鹿仔奔走的聲，佇山林裡無停交響。「我射著一隻鹿仔矣！」 「我嘛射著矣！",
    "paragraph_id": 31
  },
  {
    "title": "天良",
    "author": "陳金順",
    "text": "」 眾人歡喜掠著鹿仔，會當割鹿角送漢人，予早日離開埔裏社。這个坎站。郭百年毋但曲跤撚喙鬚，食一頓粗飽。早頓食煞，伊用手䘼拭喙，紲落，對綴伊的群眾大聲講：「恁共我聽予斟酌！這陣起，衝入埔裏社，共我刣甲臭青荒！」 埔裏社的勇漢齊入去山裡拍獵，社裡干焦賰老大人、婦人人佮囡仔人。無偌久，一大陣濟甲若狗蟻的漢人，衝入社裡，看人就刣，見物就搶。閣較酷刑的，毋管婦人人按怎哀求，先姦而後殺。",
    "paragraph_id": 32
  },
  {
    "title": "天良",
    "author": "陳金順",
    "text": "郭百年的部眾，那刣那搶那放火，埔裏社的庄頭連鞭成做人間地獄，慘叫聲直透衝起天裡。死無去的社眾，緊猛走入山谷藏覕。枵飢失頓，凍露水，只有倚靠山泉佮野菜維持性命。庄頭予火燒甲臭青荒。郭百年命令部眾，共燒無了的粟仔佮所有看會著的物資集做伙。伊嘛下令，共百外座墓仔規个挖開，對內底提出兩百偌枝刀鎗。「哈！哈！哈！恁遮的戇番，毋乖乖仔聽話的下場，就是人掠厝拆，雞仔鳥死甲無半隻。",
    "paragraph_id": 33
  },
  {
    "title": "天良",
    "author": "陳金順",
    "text": "」郭百年話講煞，雄雄雷公爍爁，害伊驚一趒。Papu佮一陣勇漢，隨人肩胛頭揹鹿角，往社裡的方向奔走。走到山谷，搪著幾落个頭毛散掖掖的婦人人，遮的婦人人那哭那講：「咱社規个予佬仔燒了了矣。」 「可惡！」Papu伸手舂面頭前的山壁，「予佬仔拐去！」 「頭目，咱緊轉來共佬仔趕走。」一个漢草粗勇的青年講。「是啦，頭目，咱袂當目睭金金看蹧躂咱的土地。」另外一个青年綴咧講。",
    "paragraph_id": 34
  },
  {
    "title": "天良",
    "author": "陳金順",
    "text": "Papu派兩名勇漢轉去埔裏社探查，發現規个社攏予漢人佔了了。「頭目，攏去了了矣！」勇漢面憂面結回報。「逐家較儼硬咧！」Papu吐一下大氣，「咱暫且來去倚靠Atayal的眉社。」 Papu佮賰落來的社眾，一步一跤印，勻勻仔行，毋知行幾暝日，總算行到眉溪邊的赤崁台地，踮彼搭重頭徛起。兩冬後寒--人。彼日，水沙連地界落霜，寒甲叫毋敢。台灣總兵武隆阿來這搭巡視，發現漢人佇遮開墾的真相。",
    "paragraph_id": 35
  },
  {
    "title": "天良",
    "author": "陳金順",
    "text": "伊氣怫怫，隨共彰化縣令吳性誠喊來面頭前，「吳知縣，這件代誌請你馬上處理，不得有誤。」 「是，下官接令。」 吳性誠接著總兵大人的命令，隨時快馬加鞭傱來埔裏社揣郭百年。郭百年喊阿緞仔攢一桌酒菜款待吳知縣，吳性誠攏無動箸，干焦好禮仔對郭百年講：「請你通知所有墾戶，佇上短的時間內離開埔裏社。」 郭百年用伊的鳥鼠仔目睨吳性誠，「縣老爺，彼張開墾執照，是你本人發予阮的，這陣哪會使反起反倒？！",
    "paragraph_id": 36
  },
  {
    "title": "天良",
    "author": "陳金順",
    "text": "閣再講…」 「閣再講按怎？」 「閣再講彼是知府大人親手批准的。」 「你莫用知府大人來壓我！」吳性誠起歹，「這擺是總兵大人親身下令，你毋通敬酒毋食欲食罰酒！」 「啥物敬酒罰酒，我粗魯人聽無啦！」 「聽無嘛著聽！限恁十日內遷出埔裏社，無者…」 郭百年靠勢人濟，對吳性誠的命令，一點仔都無咧顫悶。落尾，總兵武隆阿親身tshuā領大隊兵馬，誠無簡單才共郭百年彼陣漢人墾戶趕出水沙連。隔轉年春天。",
    "paragraph_id": 37
  },
  {
    "title": "天良",
    "author": "陳金順",
    "text": "穀雨彼日倚晝，天色暗烏。郭百年予阿緞仔插咧，一uáinn一uáinn對知府衙門行出來。「唉唷，規个尻川腫歪歪！」郭百年那行那哀。「你犯遮爾大的天條，才摃三十大板，足會和啦！」阿緞笑笑仔共伊詼。「煞毋知，頂日仔林旺兄打揲好勢矣！」 「按怎打揲？」 「差派人扛三頂大轎，內面銀兩貯甲滇滿滿，送到知府大人的官宅。」 「這聲，知府卯死矣！」阿緞仔大嚨喉空。「較細聲咧，妳咧討皮疼！",
    "paragraph_id": 38
  },
  {
    "title": "天良",
    "author": "陳金順",
    "text": "」 「總兵大人凡勢分袂少銀兩，才會共你判遮輕。」 「管待伊矣！」 這時，黃林旺佮陳大用對路邊行來兩人面頭前。「百年兄，咱先來赤崁樓邊客棧食晝。」陳大用講。「紲落，好好仔歇一暝，明仔早才起程。」黃林旺紲咧講。彼日中晝，郭百年佮陳大用燒酒下性命灌，無一搭久仔，兩个就醉甲十三天外。黃林旺老神在在，用目尾共阿緞仔捽一下，伊就主動獻胸，倒直直隨在黃林旺摸挲。",
    "paragraph_id": 39
  },
  {
    "title": "天良",
    "author": "陳金順",
    "text": "透早，Papu孤一人徛踮眉溪邊的赤崁台地，那噗薰那咧哼埔裏社哀傷的曲調。哼一睏，擔頭看天，喙裡踅踅唸：天啊！地啊！祖靈啊！咱埔裏社四散，死的死逃的逃，千年萬年啊！千年萬年啊… ──2018.4.7寫佇赤崁南門仔     2019.3.5《台江台語文學》第29期 秋日   今仔日是公元1935年10月8日。三日前，咱所敬疼的巴克禮博士，佇詳和的氣氛裡安然別世，歸轉天家。",
    "paragraph_id": 40
  },
  {
    "title": "天良",
    "author": "陳金順",
    "text": "彼時，伊的面裡現出平安的笑容，伊身軀邊的桌頂囥一本《聖經》佮《日昇手冊》，靜靜踮遐陪伴這位規世人奉獻上帝事工的聖者。中晝時天，日頭光艷艷照遍大地。阮幾位宣教師同工代先用英語為巴博士備辦一場小型的禮拜，禮拜煞，阮將棺木交予十位神學院學生。遮的學生以敬虔的心情共棺木扛出巴博士的宿舍，一步一步勻勻仔行，行出新樓門。行出新樓門，了後送葬的隊伍經過清水町，沿路排列齊整。",
    "paragraph_id": 41
  },
  {
    "title": "天良",
    "author": "陳金順",
    "text": "因由日頭光艷，有一寡婦人(jîn)人手攑雨傘遮日。佇行到式場路裡，有濟濟民眾徛踮雙爿路邊觀看，嘛有袂少人士手提相機共過程翕(hip)落來。巴克禮博士的葬式，佇全台灣歷史上蓋久長的太平境教會禮拜堂舉行，這間紅磚木造的教會，正正就是佇巴博士手頭起造落成的。司式者是南部大會議長鄭溪泮牧師。巴博士的棺木囥踮講台頭前。",
    "paragraph_id": 42
  },
  {
    "title": "天良",
    "author": "陳金順",
    "text": "正面壁頂有布簾仔遮崁，中央掛一幅不止仔大幅的油畫，這是長老教中學的先生專工為巴博士所畫的圖像，聽講伊規暝無睏，畫到天光才完成這幅作品。這幅畫像共巴博士畫甲活靈活骨，伊有歲的額頂賰無偌濟頭毛，雖罔頭毛喙鬚白，不而過重巡的目睭散發出堅定的眼神，面裡牽一支銀邊目鏡，共伊紳士的氣質規个展現出來。畫像雙爿，分別掛米字型的英國國旗佮紅日白底的日本國旗。畫像頂面，白色的「弔」字嶄然顯明。",
    "paragraph_id": 43
  },
  {
    "title": "天良",
    "author": "陳金順",
    "text": "講台頭前塗跤佮講台後面，各界敬悼的花箍排甲滿滿是。下晡兩點，阮用台灣話參日本話，為巴克禮博士備辦一場予眾人印象不止仔深刻的告別禮拜。禮拜的過程裡有唱聖詩、聖經朗讀、祈禱、說教、謝詞等等項目，內中包含由巴博士的高徒高金聲牧師紹介伊的經歷。台南州知事今川淵特別差派內務部長替伊唸弔詞，台南市尹古澤勝之親身出席悼念。規个告別禮拜的儀式到甲四點半圓滿結束。",
    "paragraph_id": 44
  },
  {
    "title": "天良",
    "author": "陳金順",
    "text": "內中，鄭溪泮牧師的弔詞，全然用台灣話書寫，伊按呢悼念巴克禮博士：   悲哀啊！巴博士過身啦！是國裡失喪一個功勳；教界失落一個燈台；聖會失落一個寶貝；神學失落一個教父；佈教失落一位牧師；社會失落一位名士；學校失落一位師主；大會失落一位議士。阮六十年久有福氣！得著上帝差你來傳真光；阮七十週年無福氣矣！不幸上帝揀召你倒轉。佇這個非常的時失落你，親像猛人拍折伊的弓，勇士失落伊的箭。",
    "paragraph_id": 45
  },
  {
    "title": "天良",
    "author": "陳金順",
    "text": "你的學問深；人格高；信仰堅；品性善。你毋取人的歡喜，也無受激人的受氣；用吞忍作外貎；用基督的心作心。佇你所翻譯的聖經，通作阮的鏡；佇神學佮報館，通聽見你的聲。今你的身軀佇世間安然好睏；靈魂活動佇天國安穩。好啊！好閣盡忠的奴僕通入你的主的快樂。今，阮欲求啥物？阮欲學以賽亞對以利亞祈求講：「願上帝感動你的神來感動阮，比你加倍。」阿們。鄭牧師講了一點仔都無毋著。",
    "paragraph_id": 46
  },
  {
    "title": "天良",
    "author": "陳金順",
    "text": "巴克禮博士為台灣這塊土地奉獻六十年久，伊所完成的事工，值得咱深深來數念。內中，我感覺上蓋有意義的代誌，是巴博士創辦教會報，推捒(sak)用白話字來書寫台灣話。當該然，伊用台灣話翻譯《聖經》這項年久月深的大代誌，嘛定著會被寫入史冊。原底閣過十日，巴博士就欲擔當台灣南部基督教會宣教七十週年慶祝會的主賓。是按怎，天父上帝毋予伊加留踮地上幾日？這，予我聯想著以色列民族的大恩情人摩西。",
    "paragraph_id": 47
  },
  {
    "title": "天良",
    "author": "陳金順",
    "text": "伊規世人一心一意為著救家己同胞操心擘(peh)腹、受苦受難。最後，雖罔完成出埃及的任務，不而過，伊本人煞無受允准進入迦南地。敢講上帝無愛摩西？敢講上帝無愛巴克禮博士？我想，上帝無予得著地上榮光的原因，是欲共天頂上懸的榮光賞賜佇的身軀頂。告別禮拜式後，彼陣身穿烏色制服的學生，閣一擺共棺木扛起來，沓(ta̍uh)沓仔行出太平境教會禮拜堂。宣教師跟綴棺木後壁面，由主理者tshuā領。",
    "paragraph_id": 48
  },
  {
    "title": "天良",
    "author": "陳金順",
    "text": "紲落來是各界代表佮濟濟民眾，量約兩、三千人。逐家一路挨挨陣陣行過市內主要街路佮台南車站廣場，最後送到郊外氣氛恬靜的基督教公塚。阮懷抱毋甘的心緒，共巴克禮博士的遺體安葬佇一跡清幽的所在。等到在場民眾慢慢仔散開的時，天色漸黃昏，日頭已斜西。佇這个秋夜涼冷的月暝，我暗靜回想四十冬前，也就是1895年的秋日時天，我本人有幸跟綴巴克禮博士踏入影響台灣歷史的現場。",
    "paragraph_id": 49
  },
  {
    "title": "天良",
    "author": "陳金順",
    "text": "彼時，我是神學校的學生，校名猶號做「台南大學」的時代，校長正正就是咱巴克禮博士。會記得大概十月中旬跤兜，聽人咧喊講日本大軍已經佔領埤頭（鳳山）、打狗。照這款扮勢，閣過無幾日就會拍來到台南府城。原底參夫人佇厦門避難的巴克禮博士，因由掛念台南的情勢，共夫人安搭好勢了後，孤身一人坐船轉來府城。向(hiàng)時，台灣民主國統領劉永福tshuā領的主力軍隊，鎮守佇台南府城佮安平彼箍圍仔。",
    "paragraph_id": 50
  },
  {
    "title": "天良",
    "author": "陳金順",
    "text": "毋通掠準伊是武將粗魯無禮，事實上，伊對待阮教會的態度不止仔友善，捌分予宣教師一人一份保護性命的證書，尚且踮佇禮拜堂門喙貼出告示，嚴厲禁止任何人破害教會。另外，就佇巴博士轉來府城進前幾日，發生不幸的麻豆教會事件。這个事件的起因是麻豆的庄民誤會基督徒佮日本軍相勾結，落尾有十九个人夆(hông)刣死，內中包含十五名基督徒佮四名非教徒。",
    "paragraph_id": 51
  },
  {
    "title": "天良",
    "author": "陳金順",
    "text": "遮的代誌，是死裡逃生的林丁貴彼日走難轉來學校向宣教師拆白，我拄好在場，一字一句聽伊講甲真真真、明明明。伊出現佇阮面頭前的時，規身軀烏嘛嘛，頭毛散掖掖，那講那喘，那講那慼氣(tsheh-khuì)，一个面仔白死殺。伊按呢講：「昨昏，我去麻豆探望阮阿姊。啥知影欲到位的時，雄雄聽著一大陣手攑刀棍的庄民咧大聲喝咻，我驚一趒，趕狂半走半跳覕入就近的草蔀(phō)裡。",
    "paragraph_id": 52
  },
  {
    "title": "天良",
    "author": "陳金順",
    "text": "我聽著攑棍仔佇咧草蔀裡搜揣覕起來的人，嘛敢若聽著欲揣阮阿姊佮外甥仔。」 林丁貴啉一喙茶水了後，紲落講：「我驚予揣著，就勻勻仔佇草蔀裡爬，一个無細膩煞跋落水池仔。佳哉池仔邊草發甲誠茂(ōm)，我好運逃過彼陣人的追殺，規身軀浸佇池仔裡到甲天暗才脫離危險，一路傱轉來府城向列位報告經過。」 巴博士轉來了後，聽著麻豆庄民遭受死難事件，予伊不止仔艱苦心，規暝踮太平境教會為虔誠祈禱。隔轉工拄好是禮拜日。",
    "paragraph_id": 53
  },
  {
    "title": "天良",
    "author": "陳金順",
    "text": "巴博士一透早就來佇神學校。雖罔，伊前一日才拄轉來府城，毋過，對伊春風的面裡看袂出來一絲仔忝頭的樣相。量約早時九點跤兜，巴博士集合阮幾位神學生咧交代事項。一位往過教伊台灣話的林先生，顯露驚惶的面色傱倚來巴博士身軀邊講：「聽講劉永福將軍已經對安平港坐英國商船逃脫去厦門，規个烏旗軍嘛停止佮日本軍交戰矣。」 巴博士目頭小可結結問：「你這个消息敢有確實？",
    "paragraph_id": 54
  },
  {
    "title": "天良",
    "author": "陳金順",
    "text": "」 林先生用倒爿手䘼(ńg)拭額頭的汗了後講：「我有聽著兩款傳說。」 伊目睭掠巴博士佮眾人看一下，紲落講：「有人講劉將軍假扮做咧飼奶的婦人人，日本軍干焦拚勢搜揣查埔人，因為按呢予伊逃過一劫。」 「另外，有人講劉將軍參塗炭做伙貯入柴箱仔裡，藏踮商船上底層的角落，閃過日本軍的追查。」 巴博士聽林先生講了後，輕輕仔頕(tàm)兩下頭，行進前參伊握手，應一聲：「勞煩你來通知，多謝。",
    "paragraph_id": 55
  },
  {
    "title": "天良",
    "author": "陳金順",
    "text": "」 林先生離開了後無偌久。巴克禮博士招一陣宣教師做伙參詳，看欲按怎面對這層變局，伊特別要求我綴佇身軀邊，通好佇必要的時記錄重要事項。彼下晡，我綴巴博士去舊樓參加一場簡短的祈禱會。佇遐，接著宋忠堅牧師送來的一封批信。批內寫講：佇伊的宿舍裡，有一大陣地方仕紳佮生理人，踮彼搭等候巴博士，欲懇求伊鬥相共。批信讀了，阮隨徙跤來到宋牧師宿舍。一个到位，逐家連鞭共巴博士圍牢咧。",
    "paragraph_id": 56
  },
  {
    "title": "天良",
    "author": "陳金順",
    "text": "內中，一位看起來六十外歲，目睭大蕊若牛眼，喙鬚留甲鬍鬍的仕紳，代表眾人向巴博士行禮：「巴博士啊，免講你嘛真知劉永福大將軍已經脫逃矣。這馬佇咱城內，所有官員攏覕甲無影無跡，連一个扞(huānn)頭的人都無。設使這款勢面予遐的賊匪知影，怹絕對會共規个府城反(píng)過來。」仕紳話講煞，用伊的牛眼掠巴博士看一下。",
    "paragraph_id": 57
  },
  {
    "title": "天良",
    "author": "陳金順",
    "text": "巴博士並(phīng)牛眼仕紳懸一粒頭較加，伊小可向(ànn)腰對仕紳講：「這位頭人，請問恁有啥物高見？」 牛眼仕紳相siāng用伊的大蕊目睭注神看巴博士，紲落講：「阮想欲懇求巴克禮博士出城引tshuā日本軍和平入城。若按呢，你就是咱規个台南府城的救命恩人。」 巴博士笑笑幌頭。伊講：「毋是阮無愛出力助贊，實在是真驚頂日仔殺害基督徒的事件閣再發生。",
    "paragraph_id": 58
  },
  {
    "title": "天良",
    "author": "陳金順",
    "text": "」 牛眼仕紳目頭結結講：「巴博士，愛按怎你才欲答應，講出來逐家參詳看覓。」 在場另外幾落位仕紳倒手手心共正手拳頭拇包牢咧伸到胸前，做出懇求的動作，「巴博士，央請你出面相救。」眾人合齊出聲。巴博士目睭瞌瞌，目頭略仔結結，好親像佇咧深思。量約五秒鐘了後才勻勻仔擘金，這短短的五秒鐘裡，現場的空氣袂輸堅凍相siāng。眾人攏毋敢加講半句話，靜靜仔等候巴博士最後的決定。",
    "paragraph_id": 59
  },
  {
    "title": "天良",
    "author": "陳金順",
    "text": "「若欲阮出面佮日本軍接接(tsih-tsiap)，恁遮的頭人愛答應我一个條件。」巴博士目睭擘金了後講出這兩句話，那講那掠在場眾人看。逐家目睭展大蕊你看我我看你。落尾，拄才彼位牛眼仕紳接紲講話：「請問巴博士，你有啥款條件？」 「我的條件事實講誠簡單。」巴博士面向牛眼仕紳，「設使恁願意家己寫一張『請願書』，表明歡迎日本軍進入台南府城，閣踮頂面落名、頓印仔表示負責，按呢，阮願意替各位轉交。",
    "paragraph_id": 60
  },
  {
    "title": "天良",
    "author": "陳金順",
    "text": "」 「好，這確實誠簡單。」牛眼仕紳展開笑容應話：「阮轉去隨寫『請願書』，嘛會連鞭揣眾人簽名、頓印仔，欲暗送來予巴博士。」 紲落，牛眼仕紳參眾人閣一擺共倒手手心包咧正手拳頭拇頂面，伸到胸前表示感謝。列位仕紳越頭欲離開宋牧師宿舍的坎站，宋忠堅牧師行進前對講：「各位，請留步。」 牛眼仕紳面向宋牧師講：「宋牧師，請問閣有啥物吩咐？」 宋牧師對喙應：「干焦『請願書』落名、頓印仔猶無夠。",
    "paragraph_id": 61
  },
  {
    "title": "天良",
    "author": "陳金順",
    "text": "」逐家閣一擺目睭展大蕊你看我我看你。宋牧師紲落講：「民眾若看著阮行往日本軍營，恐驚會攻擊阮。為著預防萬一……」 牛眼仕紳拍斷宋牧師話柄：「這點做恁放心，阮會差派一陣護衛沿路保護恁的安全。」 「按呢猶無夠。」宋牧師講：「阮若去見日本軍，規个宣教師的宿舍會成做空營，恐驚……」 牛眼仕紳閣一擺拍斷宋牧師話柄：「這做你免操煩，阮會發落甲好勢仔好勢。",
    "paragraph_id": 62
  },
  {
    "title": "天良",
    "author": "陳金順",
    "text": "」   有影，彼日黃昏西照日投射出軟暖光線的時，牛眼仕紳親身共「請願書」送來巴克禮博士的宿舍。巴博士接過「請願書」，回報牛眼仕紳一个溫暖的笑容。牛眼仕紳離開宿舍了後，阮展開「請願書」，頂面的毛筆字寫甲四正四正，看起來有一款順服的屈勢。紅色的豆干印仔佮落名，算算咧超過成百个。這回向日本軍請願，除了巴克禮博士、宋忠堅牧師代表以外，猶閣有林丁貴佮我這兩位神學生做陣陪綴。",
    "paragraph_id": 63
  },
  {
    "title": "天良",
    "author": "陳金順",
    "text": "過無偌久，一陣體格武頓的護衛出現佇阮面頭前，算算咧頭尾十七名。的後壁綴兩頂轎佮八名轎夫，這兩頂轎是地方仕紳特別為巴博士佮宋牧師攢(tshuân)的。巴博士頭一个向(ànn)腰坐入轎裡，tshuā頭彼位目睭細蕊若鳥鼠的中年轎夫問：「借問，咱欲去佗位？」   巴博士好禮仔應：「勞煩恁，咱來去二層行溪邊的日本軍營。」   中年轎夫掠準家己聽無真，大聲出喙問：「你是講欲去日本軍營？",
    "paragraph_id": 64
  },
  {
    "title": "天良",
    "author": "陳金順",
    "text": "」   「無毋著，咱來去日本軍營。」巴博士用相siāng的口氣應話。中年轎夫向其他準備扛轎的轎夫擛(ia̍t)一下手，喝一聲「歹勢，阮來去。」眾人共轎囥咧，走敢若飛，無一時仔隨無看咧人影。彼時，雖罔天色沓沓仔暗烏，不而過，彼陣轎夫聽著欲去日本軍營，隨个仔隨个面裡顯露驚惶的模樣，我到今一直記甲牢牢牢。轎夫溜旋，巴克禮博士佮宋忠堅牧師只好參眾人相siāng行路。天暗，各人手裡齊攑火把通好照路。",
    "paragraph_id": 65
  },
  {
    "title": "天良",
    "author": "陳金順",
    "text": "阮對宣教師宿舍起行，行無偌遠，搪(tn̄g)著一个台灣人手牽兩隻馬，這位體格粗勇、皮膚烏金烏金的中年人行來巴博士身軀邊，共一條馬索交予伊講：「這隻馬讓恁騎。」   巴博士接過彼隻馬，向對方說勞力了後，就共馬先讓予宋牧師騎，半路兩人才相替換。阮的隊伍經過小南門附近無偌遠的所在，面頭前出現一面烏旗軍的布旗，予秋風搧甲phia̍t-phia̍t叫。",
    "paragraph_id": 66
  },
  {
    "title": "天良",
    "author": "陳金順",
    "text": "Tshuā隊的護衛隨共彼面布旗取落來，無三兩下手就拆甲碎骨分屍。佇行往日本軍營路裡，為著予知影阮毋是掩掩揜(iap)揜偷偷仔來，眾人手攑火把，一面行路一面唱聖歌，按呢做，予阮淡薄仔驚惶的內心，會得有上帝通好倚靠，事實上嘛聽(thìng)好助膽。佇暗暗毿(sàm)毿路裡，量約行有兩、三哩路，才沓沓仔倚近二層行溪邊的日本軍營。當該然，這時騎咧馬頂的人已經替換做巴克禮博士。",
    "paragraph_id": 67
  },
  {
    "title": "天良",
    "author": "陳金順",
    "text": "阮倚近日本軍營的時，佇彼搭攑銃顧守的幾落个衛兵行進前查問阮的身分，日本兵仔看著阮遮爾濟人，趕緊共刺刀攑懸懸預防萬一。阮趕緊共米字型的英國國旗展開予看，尚且大聲喝出「阮是英國人」。彼陣台灣人護衛驚予日本兵仔誤殺，隨个仔隨个共頭巾敨(tháu)落來，縛踮腰裡排做一列做伙行動。踮遐等有一時仔，阮予人tshuā到南爿一位地勢較低的所在，彼是日本軍的外營。",
    "paragraph_id": 68
  },
  {
    "title": "天良",
    "author": "陳金順",
    "text": "了後，共阮安排去一間作穡人家的臨時宿舍，由一位士官接待，這位少年士官不止仔好禮問阮來遮的目的。埕斗排一塊柴桌仔，伊佮巴克禮博士雙人對面坐，邊仔有一位會曉講英語的通譯員。落尾才知影，彼位通譯員是《日本新聞》的隨軍記者。紲落，有一位書記員來記錄巴博士佮士官的對話。伊相siāng調查阮的身分，問阮來這搭是啥物目的？巴博士對伊講：「烏旗軍統領劉永福將軍已經脫逃，佮日本軍對敵的行為全然結束。",
    "paragraph_id": 69
  },
  {
    "title": "天良",
    "author": "陳金順",
    "text": "」 書記員掠巴博士看一下，紲落問：「你敢知影劉永福用啥物方法脫逃？」   巴博士笑笑幌頭：「事實講，我全然毋知伊按怎脫逃。」   書記員徛起來講：「請恁踮遮小等一下，我先共報告送到司令部請乃木將軍過目。」   書記員走了後無偌久，士官差派幾位兵仔送暗頓來予阮食，另外嘛攢一桶茶水予阮啉。半暝一、兩點，暗時佮巴克禮博士對話彼位士官，親身tshuā阮行向南爿渡過一條河，來到乃木將軍的司令部。",
    "paragraph_id": 70
  },
  {
    "title": "天良",
    "author": "陳金順",
    "text": "士官入內通報了後，乃木將軍佮幾位隨身護衛做陣行出營房，親身迎接阮。乃木希典將軍體格中範，伊規面鬍鬚，目睭無講蓋大蕊。伊穿軍服、戴軍帽、囊(long)長管軍靴、手攑軍刀，十足統帥派頭。伊雖罔看起來不止仔威嚴，不而過，態度嶄然仔親切。乃木將軍對巴博士講的頭一句話是：「你是毋是願意引tshuā大日本帝國軍隊進入台南府城？」   巴博士笑笑回應：「這正是阮求見將軍的主要目的。",
    "paragraph_id": 71
  },
  {
    "title": "天良",
    "author": "陳金順",
    "text": "」   乃木將軍紲落講：「透早五點阮就欲正式出發。」   「阮會全然配合將軍的命令行動。」巴博士向乃木將軍頕頭行禮表示同意。了後，乃木將軍請下跤手人為阮攢暫且歇睏的所在。事實上，雖罔逐家已經忝甲會呼(khoo)雞袂歕火，毋過離出發賰無偌濟時間，巴克禮博士、宋忠堅牧師、林丁貴佮我攏無啥敢睏，干焦坐咧目睭放瞌瞌盹(tuh)龜。顛倒是彼陣護衛，知影眾人無危險矣，無一時仔就睏甲毋知人。",
    "paragraph_id": 72
  },
  {
    "title": "天良",
    "author": "陳金順",
    "text": "透早五點，天色拍殕光，一位士官奉令來喊阮起床。阮目睭褫(thí)開，衫褲拌(puānn)拌咧，行出外面才知影日本軍規个部隊早就穿插、裝備齊整，踮佇軍營頭前廣場排列聽候號令。三點鐘前頭擺見面的乃木希典將軍，這時相siāng穿軍服、戴軍帽、囊長管軍靴、手攑軍刀，威風凜凜徛踮部隊面頭前。",
    "paragraph_id": 73
  },
  {
    "title": "天良",
    "author": "陳金順",
    "text": "日軍通譯員行過來對巴博士傳達乃木將軍的命令，內容大約是：巴博士愛佮護衛先轉去台南府城並且拍開城門，了後對城內民眾展示將軍的告示「只要和平投降者，絕對袂受著任何傷害，假使若有用武力對抗者，規个府城市街定著全部毁滅。」   巴克禮博士聽煞告示的內容，由伊本人tshuā頭，我佮林丁貴綴佇身軀邊，後面是規大陣的護衛。阮對南門入城，這時天雖罔拍殕光，毋過冷風咻咻叫。",
    "paragraph_id": 74
  },
  {
    "title": "天良",
    "author": "陳金順",
    "text": "入城了後，巴博士請所有護衛分頭去共市內民眾傳達乃木將軍的告示。民眾遮一簇遐一簇共護衛圍牢咧，聽傳達告示內容，聽無幾句，逐家就無意仔無意徙跤離開。過一時仔，宋忠堅牧師騎日本軍馬入城，千外名的日本大軍挨挨陣陣、排列齊整綴佇後面進入台南府城，完成和平佔領的任務。宋牧師一入城，濟濟穿長衫的地方仕紳佮生理人隨𤲍倚伊身軀邊，共的名誌硬楔(seh)咧宋牧師的手裡，拜託伊共日本軍講是良民。",
    "paragraph_id": 75
  },
  {
    "title": "天良",
    "author": "陳金順",
    "text": "宋牧師猶袂赴反應，遐的仕紳佮生理人隨走甲無半點影跡。任務完成了後，巴克禮博士攑頭向天，吐一下大氣，伊家己一个人恬恬仔行轉去宣教師宿舍歇睏。佇這个秋夜涼冷的月暝，我暗靜回想四十冬前的秋日時天，跟綴巴克禮博士踏入影響台灣歷史的現場。今，巴克禮博士已經完成伊佇地上的任務，安然歸轉天家。我，嘛早就頭毛喙鬚白，沓沓仔迒(hānn)入老年的戶橂(tīng)。──2016.5.",
    "paragraph_id": 76
  },
  {
    "title": "天良",
    "author": "陳金順",
    "text": "25寫佇赤崁南門仔     2017.3.15《台江台語文學》第21期 遺書 這日，陳雅芳閣對印尼飛來台灣。佮頂回無仝，天氣嶄然仔燒烙，日頭閃爍迷人的光彩，親像欲迎接這位貴客相siāng。伊身軀頂穿一領白siat-tsuh，下半身藍色拍鐵仔褲，面裡牽一副烏仁目鏡。通關了後，伊雙手攄行李箱快步行出桃園機場航站大樓，紲手擛一台外觀黃色、車身鑢甲金滑金滑的計程仔。",
    "paragraph_id": 77
  },
  {
    "title": "天良",
    "author": "陳金順",
    "text": "伊用帶印尼腔的英語共面頭前穿插齊整的中年運將講欲去圓山仔大飯店。到飯店了後，陳雅芳請運將小等一下，伊先check-in，共行李囥好勢，隨提一張紙條仔予運將看，頂面寫伊通街59巷的地址。運將向陳雅芳頕一下頭，量約十捅分鐘就駛到位。陳雅芳照地址起去三樓，共伊手裡彼張公文提予櫃枱辦事員看。彼位看起來二十外歲，留長頭鬃的小姐共伊講：「檔案管理局已經搬去新莊。」這搭轉型成做「電子文書檔案服務中心」。",
    "paragraph_id": 78
  },
  {
    "title": "天良",
    "author": "陳金順",
    "text": "「新莊？」陳雅芳毋知新莊佇佗位，辦事員指予伊看公文頂面就有新莊的地址。伊向辦事員說謝，緊猛行出大路，紲手擛一台計程仔，這回搪著一位查某運將。伊共公文頂面的地址提予運將看，運將頕一下頭，共車駛起行。這時，陳雅芳暗靜仔回想，頂禮拜伊收著台灣寄來的公文，並無注意看地址敢有改變？伊共頂回來台灣彼時抄的地址，直接橐入皮包裡紮過來。",
    "paragraph_id": 79
  },
  {
    "title": "天良",
    "author": "陳金順",
    "text": "除去辦公廳所在換位，頂回是伊主動走來檔案管理局，要求欲看老爸陳智雄的資料，毋過對方推甲離離離，應伊講：「檔案猶未開放。」這回袂輸天咧落紅雨，煞主動寄公文予伊，請伊來領老爸的遺書轉去。這幾冬來，陳雅芳對網路頂搜揣「陳智雄」相關的資料，毋知搜揣偌濟擺矣？雖罔讀來讀去攏差毋成物，不而過伊總是一讀再讀，按怎都讀袂siān。",
    "paragraph_id": 80
  },
  {
    "title": "天良",
    "author": "陳金順",
    "text": "上蓋特別的是，頂回伊來台灣買著一本尪仔冊《聽革命者的歌》，這本冊就是刻畫伊的老爸陳智雄。伊共冊紮轉印尼了後，不時提出來掀掀反反咧，對內底去重頭認捌老爸的理想佮偉大的作為。這陣，《聽革命者的歌》就佇陳雅芳隨身的揹仔裡，坐踮計程車頂，伊共掀甲強欲爛去的冊捎出來讀。讀著遮的熟似甲有賰的故事，閣有伊對老母陳英娘遐聽來的代誌佮親身的經驗，佇伊腦海內沓沓仔浮現一幅老爸陳智雄的歷史圖像。",
    "paragraph_id": 81
  },
  {
    "title": "天良",
    "author": "陳金順",
    "text": "佇二樓厝裡的人客廳，陳英娘目頭結結，對新婚無偌久的翁婿陳智雄講：「你寶石生理做甲好好，是按怎欲閣插獨立運動？」 「敢講妳無向望印尼獨立，有一个屬佇家己的國家？」陳智雄目睭展大蕊掠英娘金金看。「我是印尼人，嘛是荷蘭公民，無希望兩爿戰爭來犧牲無辜的人民。閣再講，你這馬有家後矣，敢毋免替我設想？」 「我就是替妳設想，才會想欲共蘇卡諾(Sukarno)鬥相共趕走荷蘭人，予印尼成做平等的社會。",
    "paragraph_id": 82
  },
  {
    "title": "天良",
    "author": "陳金順",
    "text": "」陳智雄伸手攬英娘的腰。「你欲按怎做？」陳英娘講話口氣變較軟略。「我手頭有一批日軍留落來的武器，請妳利用荷蘭人的身分掩護我，予我順序交予獨立軍。」 「按呢敢有妥當？」 陳智雄頕頭。兩禮拜後的黃昏時天。陳智雄利用寶石買賣的機會，共武器藏踮貯寶石的箱仔下底，數量實在傷過頭濟，引起荷蘭軍政府注目。經過兵仔搜查，規批銃枝三兩下手做一下現形。",
    "paragraph_id": 83
  },
  {
    "title": "天良",
    "author": "陳金順",
    "text": "失手了後，陳智雄勇敢食罪，共官方講家後全然毋知頭尾，伊予軍政府判監禁一冬。「當初苦勸你莫做這款代誌，你就無欲聽。」陳英娘來共陳智雄探監，目屎流目屎滴。「一冬爾，真緊就會當轉去，免煩惱。」身穿犯人衫的陳智雄，面笑笑安慰家後。「佮政府對抗總是毋好，閣再講…」獄卒喝面會時間到，共陳智雄押入監牢。陳智雄那行那越頭看目屎含目墘的英娘。出獄了後，陳智雄仝款拍死無退，繼續支援印尼獨立運動。",
    "paragraph_id": 84
  },
  {
    "title": "天良",
    "author": "陳金順",
    "text": "陳英娘知影翁婿性癖，想欲反對嘛反對無路，只好據在伊去。干焦對伊喃一句：「銃子無生目睭，家己愛細膩。」 彼日，蘇卡諾佇獨立軍指揮所接見陳智雄。「陳先生，你進前為著提供阮武器，煞予荷蘭人掠入監牢，實在真歹勢。」蘇卡諾那噗薰那講話。「指揮官，這我家己歡喜甘願的，無啥物好怨嘆。我會繼續出錢出力，共荷蘭人趕出印尼為止。」陳智雄口氣嶄然仔堅決。「你會曉六款語言，是罕得有的頭等人才。",
    "paragraph_id": 85
  },
  {
    "title": "天良",
    "author": "陳金順",
    "text": "」蘇卡諾薰噗一半停落來，「印尼獨立了後，阮定著會好好仔重用你。」 「哈哈，我對做官無趣味。」陳智雄擔頭大笑。「陳先生，你傷客氣囉，哈哈。」紲落，換蘇卡諾擔頭大笑。無偌久了後，蘇卡諾宣告印尼獨立，並且擔當頭一任總統。佇總統就職典禮的隔轉日，蘇卡諾佇總統府特別接見陳智雄，親手頒發榮譽國民賞狀予這位拚死為印尼獨立走傱的台灣人。「陳先生，多謝你為印尼獨立建國所做的一切。希望阮以後有借重你才情的機會。",
    "paragraph_id": 86
  },
  {
    "title": "天良",
    "author": "陳金順",
    "text": "」蘇卡諾那頒發賞狀那對陳智雄講。陳智雄接過賞奬，面仔笑笑，無應半句話。彼日，陳智雄轉去厝裡，共賞狀交予家後陳英娘。英娘掠賞狀看一目，紲手囥入客廳柴櫃的屜仔底。「今，照你所願。印尼已經獨立，你嘛變成建國英雄。」陳英娘拄生囡仔無偌久，講話猶無啥元氣，一句話做兩擺講。「既然無欲佇政府做官，就好好仔做生理，照顧家庭。」 「紲落來，我欲推捒台灣獨立。」陳智雄態度堅決。「啥？」陳英娘大喙開hānn-hānn。",
    "paragraph_id": 87
  },
  {
    "title": "天良",
    "author": "陳金順",
    "text": "「台灣是我的故鄉。」陳智雄口氣落軟，掠英娘看一下，「三百外冬來攏予外來政權統治，毋捌家己做主人。」講到遮，陳智雄聲嗽閣衝懸，「這馬這个統治者閣較酷刑，四萬換一箍，二二八事變。刣死濟濟優秀的台灣人，無共推翻哪會使？」 哇…哇…哇… 這時，拄出世無偌久的查某囝雅芳，佇搖笱裡醒來咧哼呻。英娘緊猛行倚共抱來胸前，鈕仔剝開，兩粒飽水的奶撏出來，共奶頭㧣咧雅芳紅紅幼幼的小喙。",
    "paragraph_id": 88
  },
  {
    "title": "天良",
    "author": "陳金順",
    "text": "囡仔人快滿足，奶欶咧欶咧就無閣哼呻，無一絲仔久隨睏去。「有看著無？咱的囡仔閣紅紅幼幼，你無為我想，嘛著替囡仔設想。」陳英娘口氣哀怨。「我會盡量照顧恁母仔囝。」陳智雄先佮家後相對相，才閣看倒佇搖笱裡的查某囝。紲落，陳智雄那做生理那四界走傱，佇東南亞各地參政治人物盤撋，心心念念欲為台灣獨立走揣出路。伊雖罔愛某囝，毋過會當鬥陣的機會實在足有限。",
    "paragraph_id": 89
  },
  {
    "title": "天良",
    "author": "陳金順",
    "text": "有一回，陳智雄拄對外地轉來厝裡，隨對家後陳英娘講：「我想欲tshuā恁母仔囝離開印尼。」 「阮老母無可能答應。」陳英娘對喙應。「我來去共拜託。」 「拜託嘛無路用。」 「三日後，我就欲離開。彼工早時八點，我佇車站等妳佮囡仔。」陳智雄口氣嶄然仔堅決。三日後，天氣漚翕。未曾七點半，陳智雄行李揹咧就來佇車站。時間一秒一秒勻勻仔過，伊等到九點半日頭聽好曝尻川，真知家後袂來赴約，頭幌兩下，鼻仔摸咧做伊離開。",
    "paragraph_id": 90
  },
  {
    "title": "天良",
    "author": "陳金順",
    "text": "陳智雄雖罔不時掛心某囝，毋過為著台灣獨立的天命，伊只有閣較拚勢走傱。無偌久，伊聽講家後英娘閣再改嫁，無奈的心緒誠緊就予滿腹的使命感硩牢咧，干焦三不五時仔啉酒解憂愁。毋管按怎無閒，陳智雄逐冬總是會撥時間轉來看囡仔。陳雅芳猶會記得，伊七歲彼冬，有一个天氣烏陰的黃昏時天，老爸手提一仙布尪仔轉來看伊。彼仙布尪仔有大蕊的目睭佮金黃色的頭毛，伊歡頭喜面接過手，𢯾咧胸前一直踅玲瑯。",
    "paragraph_id": 91
  },
  {
    "title": "天良",
    "author": "陳金順",
    "text": "老爸輕略仔唚伊的頭額，越一下身隨無看人影。雅芳手𢯾布尪仔逐出去外面，那逐那喊「爸爸…」，雨毛仔開始咧落，老爸早就毋知走去佗？紲落，雅芳不時夢見老爸轉來看伊，不而過，這回確實是爸囝最後的相會。有一日，陳智雄接著廖文毅的電報，請伊來設佇日本東京的台灣共和國臨時政府參詳代誌。陳智雄早就知影廖文毅咧推捒台灣獨立運動，佇日本有一陣同志舞甲熱火火。",
    "paragraph_id": 92
  },
  {
    "title": "天良",
    "author": "陳金順",
    "text": "前一站，除了組織臨時政府，嘛設立國民議會，看起來欲佮佔領台灣的中國國民黨政權拚一注大注的。「哈，哈。」陳智雄那看電報那大笑兩聲，伊的笑聲親像咧講揣著人生罕有的知己相siāng。彼日，陳智雄穿插齊整，海結仔頭抹淡薄仔頭毛油，坐幾落點鐘的飛行機來到東京國際機場。了後，伊倩一台計程車直透來到台灣共和國臨時政府辦公廳。陳智雄一踏入辦公廳，看著中央壁頂掛一幅藍底白日參月眉的國旗。",
    "paragraph_id": 93
  },
  {
    "title": "天良",
    "author": "陳金順",
    "text": "所在無偌闊，排一組辦公椅桌以外，邊仔一座古早味的冊櫃，閣邊仔是一組烏色膨椅。廖文毅早就徛踮遐咧聽候陳智雄。伊穿一軀烏色西裝，白色siat-tsuh頷領結一个透濫條紋的tsiû-tsiú，面裡牽一副銀框目鏡，梳海結仔的頭毛略仔白霧。「智雄先，請坐。」這是廖文毅見著陳智雄的頭一句話。「大統領，久仰大名。」陳智雄代先佮廖文毅握手才坐落。「智雄先，我土人直話直講，請毋通見怪。」廖文毅正手共目鏡托一下。",
    "paragraph_id": 94
  },
  {
    "title": "天良",
    "author": "陳金順",
    "text": "「大統領，我無佮意彎彎曲曲，做你直接講無牽礙。」陳智雄相siāng阿沙利。這時，廖文毅的秘書用圓盤仔捀兩甌茶，一人面前囥一甌。「智雄先，這台灣來的凍頂烏龍茶，捀起來啉看覓。」 陳智雄掀開杯蓋，共杯仔捀起來鼻一下，才閣輕輕仔啖一喙。「臨時政府想欲聘請你擔當東南亞巡迴大使，」廖文毅那講那點薰咧噗，「不而過無法度予你月給，毋知智雄先會棄嫌無？」 「講啥物棄嫌？這我求之不得。",
    "paragraph_id": 95
  },
  {
    "title": "天良",
    "author": "陳金順",
    "text": "閣再講，我有咧做生理，錢項無缺欠。」陳智雄講甲直理直路。「按呢上好，按呢上好。」廖文毅那講那行倚辦公桌仔，對桌頂提一个牛皮紙橐仔，紲落，對內底共聘書抽出來，交咧陳智雄手裡。聘書接過手，陳智雄小可眼一下，了後向廖文毅頕一下頭。離開台灣共和國臨時政府辦公廳，陳智雄隨走車碌路拚轉來印尼。伊探聽著閣過無偌久，濟濟第三世界國家欲佇萬隆召開會議。伊求見印尼總統蘇卡諾，蘇卡諾佇總統官邸接見陳智雄。",
    "paragraph_id": 96
  },
  {
    "title": "天良",
    "author": "陳金順",
    "text": "「陳先生，毋知有何貴事？」蘇卡諾大蕊目睭掠陳智雄金金看。「我向望政府發簽證佮邀請帖予廖文毅大統領，予伊順序參加萬隆會議。」陳智雄直接講出訴求。「這…這个要求有較為難，」蘇卡諾小可頓蹬，「伊只不過是臨時政府的頭人。」 「有啥物通為難？」陳智雄口氣激動，「平平追求獨立的領袖，該當互相疼痛毋才著。想袂到，總統你會講這款話。」 「陳先生，請諒情。這件代誌毋是我一个人會當決定，予我淡薄仔時間咧。",
    "paragraph_id": 97
  },
  {
    "title": "天良",
    "author": "陳金順",
    "text": "」 陳智雄看會出來蘇卡諾咧推卸責任，伊頭越咧離開總統官邸。紲落規禮拜無半點仔消息，伊透過一位印尼大生理人，轉交一筆錢予蘇卡諾。無偌久，佇東京的廖文毅就收著萬隆會議邀請帖，廖文毅手提邀請帖，面裡顯露滿足的笑容，心內想講：「這个陳智雄有影無簡單。」了後，伊派秘書去印尼大使館辦簽證隨辦隨過。1955年4月18，廖文毅準時佇萬隆會議現身。",
    "paragraph_id": 98
  },
  {
    "title": "天良",
    "author": "陳金順",
    "text": "伊的海結仔頭梳甲油金油金，穿一軀烏色西裝，白色siat-tsuh頷領結tsiû-tsiú，面裡牽銀框目鏡。伊歡頭喜面、喙笑目笑，會場看過去，量約兩、三百名第三世界的代表出席，逐家西裝攏穿甲俏俏。陳智雄替廖文毅牽線，予伊參蘇卡諾熟似。兩个頭人握手的時袂輸笑面虎咧，笑甲大喙裂獅獅。廖文毅的座位予人安排佇咧會場正手爿後壁面，伊擔頭看過對面，倚倒手爿上邊仔是新中國的總理周恩來。",
    "paragraph_id": 99
  },
  {
    "title": "天良",
    "author": "陳金順",
    "text": "周恩來家己一个神神坐踮遐，面色柴柴無笑面，無看咧有人參伊講話。廖文毅心內想講「這箍支那人看著真鑿目，就準講坐咧邊仔，恁爸嘛袂癮佮伊相借問。」 陳智雄看著廖文毅出席萬隆會議，參世界各國頭人平坐徛，伊暗暗仔歡喜，無想著台灣獨立運動的頭一步，會遮爾仔順序。紲落，伊猶原拚勢走傱，一个地頭走過一个地頭。兩冬後，馬來亞獨立，阿布都拉曼成做頭一任總理。",
    "paragraph_id": 100
  },
  {
    "title": "天良",
    "author": "陳金順",
    "text": "陳智雄相siāng透過伊的人脈，予廖文毅收著就職典禮的邀請帖，順序來吉隆坡參與盛會。佇陳智雄咧各地推捒台灣獨立運動的坎站，蘇卡諾早早就佮中國共產黨咧偷來暗去。落尾，閣進一步飛往北京拜會毛澤東佮周恩來。周恩來佇私人會談的煞尾對蘇卡諾講：「陳智雄這个人愛特別注意。」蘇卡諾知影周恩來的意思，向伊頕頭表示同感。無偌久，蘇卡諾佇總統府接見陳智雄。",
    "paragraph_id": 101
  },
  {
    "title": "天良",
    "author": "陳金順",
    "text": "這回，伊激一个歹面腔，「陳先生，你生理好好仔做，其他代誌勸你毋通插。」 陳智雄的面色嘛無蓋好看，「總統先生，阮台灣人講：『食果子愛拜樹頭』，你反形，我陳智雄永遠無可能變種。」 「台灣獨立佮印尼獨立情勢無仝，你愛看清楚現實。」蘇卡諾擔頭講話。「我陳某人有才調幫助印尼獨立，就絕對伨台灣獨立到底。」陳智雄聲嗽壓過對方。「我好話講盡，後果家己承擔。」蘇卡諾講煞送客。",
    "paragraph_id": 102
  },
  {
    "title": "天良",
    "author": "陳金順",
    "text": "陳智雄前跤拄踏出總統辦公廳，印尼警察總長後跤隨綴入來。蘇卡諾共警察總長搝咧邊仔嗤舞嗤呲，袂輸驚人聽著仝款。蘇卡諾話講煞，雙人做伙現出神秘的笑容。隔無一禮拜，陳智雄佇街頭予警察掠去，無講無呾共伊關入櫳仔內。伊抗議，講欲揣律師，警方無欲插伊。伊愈想愈凝，規氣用萬年筆寫一封批共蘇卡諾洗面： 蘇卡諾先生： 無稱呼你總統，是因為佇我陳智雄的心肝內，你已經無夠格。想袂到，才短短時間內，你就共過去的代誌放袂記。",
    "paragraph_id": 103
  },
  {
    "title": "天良",
    "author": "陳金順",
    "text": "無論你較早是為理想，抑是為著權勢追求印尼獨立？濟濟同志為著脫離外來統治犧牲、拍拚，智雄無後悔投入彼場神聖的戰鬥，嘛感覺不止仔榮光。今，你坐踮印尼總統府裡，三兩句話就欲反對台灣獨立，這款行為敢毋是過橋拆橋枋咧？我嚴厲抗議，抗議你這个假冒偽善的強權者。蘇卡諾接著陳智雄的批，一个面敢若胘咧，伊共警察總長喊來面頭前講：「共陳智雄趕離開印尼，愈緊愈好。」 「是，總統先生。」警察總長頕頭應好。",
    "paragraph_id": 104
  },
  {
    "title": "天良",
    "author": "陳金順",
    "text": "隔轉日食晝飽，警方喊陳智雄款包袱仔，直透共伊載到首都機場。陳智雄真知印尼無法度徛起，按算欲去日本佮廖文毅做伙拍拚。伊拆一張飛往東京的機票，警方綴牢牢咧身軀邊監視，到甲伊上飛行機才撤退。飛行機飛到東京了後，日本政府毋予無國籍的陳智雄入境。過一時仔，伊閣坐原機飛向印尼，印尼當局當該然無歡迎陳智雄。就按呢，伊佇印尼佮日本之間成做空中飛人。",
    "paragraph_id": 105
  },
  {
    "title": "天良",
    "author": "陳金順",
    "text": "飛過來飛過去，飛過去飛過來，伊已經算袂清佇飛機頂食飽睏、睏飽食的次數有偌濟擺？有一回，陳智雄目睭拄擘金，看著身軀邊坐一位西洋面模仔的中年人。伊用英語共對方探問：「請問你是佗一國的人？」 「我號做David，是瑞士人。」對方不止仔誠懇回答。「想欲拜託你一件代誌？」 「做你講，無要緊。」 「我因為推捒台灣獨立運動，印尼佮日本當局攏毋予我入境。",
    "paragraph_id": 106
  },
  {
    "title": "天良",
    "author": "陳金順",
    "text": "」講到遮，陳智雄小頓蹬咧，「佇雙爿天頂飛來飛去，毋知佗一日才會出頭天？」 「莫怪，我感覺你面熟面熟，昨昏敢若佇飛機頂有看過你。」David對橐袋仔撏一張證件出來予陳智雄看，「我是瑞士的政府官員，真同情你的處境。綴我飛來瑞士，我來鋪排看覓。」 「真多謝，真勞力。」陳智雄共David的手搦牢牢。落尾，透過David鬥協助，陳智雄租一間四序的徛家，嘛順序取得瑞士公民權。",
    "paragraph_id": 107
  },
  {
    "title": "天良",
    "author": "陳金順",
    "text": "陳智雄不止仔感謝David佮瑞士當局予伊溫暖。伊一提著公民權，連鞭就飛到東京拜會廖文毅。廖文毅雖罔相siāng紳士款，毋過看起來並頂回見面彼時加老誠濟。「智雄先，頂一站阮攏聯絡袂著你。」廖文毅目頭結結掠陳智雄硞硞看，「今，這馬看著你徛踮目睭前，我就放心囉。」 「大統領，誠歹勢，予你操煩矣。」陳智雄向廖文毅頕頭行禮，「唉，這講起來話頭長。」 「話頭長咱就勻勻仔講。",
    "paragraph_id": 108
  },
  {
    "title": "天良",
    "author": "陳金順",
    "text": "」廖文毅吩咐秘書泡一鈷凍頂烏龍茶，伊參陳智雄對坐那啉茶那開講。陳智雄共伊予蘇卡諾掠去關，紲落佇印尼佮日本之間成做空中飛人，了後好運搪著David助伊取得瑞士公民權的代誌，隨項仔隨項講予廖文毅聽。廖文毅那聽那幌頭，雄雄喃一句：「這箍蘇卡諾，有影無血無目屎。」 陳智雄四界走傱，助廖文毅推捒獨立運動，對統治台灣的國民黨政權來講，袂輸一枝針刺鑿尻川咧，無設法拔掉哪睏會安眠？",
    "paragraph_id": 109
  },
  {
    "title": "天良",
    "author": "陳金順",
    "text": "有一回，陳智雄閣飛來東京揣廖文毅參詳代誌，欲暗伊離開臨時政府辦公廳。行無半條街，無講無呾予人摃昏貯入布袋。醒來的時，人已經佇咧台灣的警備總部。「陳智雄，你幫助廖文毅推動台灣獨立，是愛判死刑的叛亂罪你知無？」一位看起來斯文款的中年軍官按呢講。「台灣人主張台灣獨立天公地道，無需要外來政權允准。」陳智雄目睭展大蕊，共中年軍官睨。「毋過，你若願意苦勸廖文毅轉來投降，阮絕對予你將功補罪的機會。",
    "paragraph_id": 110
  },
  {
    "title": "天良",
    "author": "陳金順",
    "text": "」中年軍官奸臣仔笑。「我陳智雄甘願死，嘛無可能出賣同志。」 「陳先生，你真硬氣。毋過用毋著所在…」 落尾，陳智雄予人秘密掠轉台灣的代誌，舞甲日本的台獨運動者通人知。廖文毅呼一陣人徛踮東京上鬧熱的街頭抗議，「台獨無罪」、「國民黨橫柴入灶」的白布條仔佇風中颺颺飛，新聞媒體聽著風聲緊猛傱來採訪，經過報紙佮電視台無停放送，瑞士政府嘛派代表出面交涉，國民黨政權姑不而將同意放人。",
    "paragraph_id": 111
  },
  {
    "title": "天良",
    "author": "陳金順",
    "text": "「陳先生，政府仁慈，予你自新的機會。」頂日彼个中年軍官閣再現身，「毋過，佇台灣袂使有反政府佮台獨的言論抑是行動。若無，後果不堪設想。」 陳智雄共中年軍官睨一下，無應甲半句話。伊心肝內想講：「我陳智雄若無做台灣獨立運動，就無資格號做陳智雄矣。」 踏出警備總部大門，陳智雄真知彼一日緊早慢會到。毋驚死，佇島內串連台灣獨立運動的陳智雄，終其尾予調查局的爪牙掠著摠頭。",
    "paragraph_id": 112
  },
  {
    "title": "天良",
    "author": "陳金順",
    "text": "伊予軍事檢察官以唯一死刑的叛亂條例二條一起訴，佇軍事法庭，軍法官用北京話問口供，陳智雄全然用台語回答。「用國語回答。」軍法官大聲共喝(hat)。「台灣話就是我的國語。」陳智雄用並軍法官較大的聲嗽應話。落尾，軍法官喃一句「朽木不可雕也」，紲落宣判陳智雄死刑。",
    "paragraph_id": 113
  },
  {
    "title": "天良",
    "author": "陳金順",
    "text": "1963年5月28天未光，關踮青島東路軍法處看守所九月日的陳智雄，佇睏眠中雙跤雙手予一陣兵仔掠牢咧，袂輸咧掠雞跤爪仝款，「台灣獨立萬歲，台灣獨立萬歲。台灣獨立…」陳智雄的喝聲袂輸欲衝破監牢的厝蓋相siāng。紲落，獄卒用破布窒咧伊的喙，予伊喝袂出聲。了後，攑斧頭鏨斷伊的跤盤，伊的兩肢跤血sai-sai，獄卒共伊拖咧塗跤䠡(tshê)。",
    "paragraph_id": 114
  },
  {
    "title": "天良",
    "author": "陳金順",
    "text": "彼時，關踮陳智雄邊仔遐的獄友，看著伊予人酷刑對待，隨个仔隨个目屎四淋垂。Piáng！Piáng！銃手彈兩銃，結束陳智雄的性命。伊倒落的時，目睭睨噁噁，死目毋願瞌。陳雅芳來到新莊的檔案管理局，伊共公文提予辦事員，對方接過公文，無到五分鐘就共陳智雄的遺書交予伊。陳雅芳拍開公文封抽出遺書，頂面看著老爸親筆寫伊的名，伊共遺書提起來輕略仔唚一下。",
    "paragraph_id": 115
  },
  {
    "title": "天良",
    "author": "陳金順",
    "text": "紲落，伊那行那流目屎離開檔案管理局，擛一台計程仔直透轉去圓山仔大飯店。彼暝，陳雅芳誠好落眠。佇夢裡，伊看著老爸陳智雄少年時飄撇的模樣。老爸提一仙布尪仔予七歲的伊，伊歡頭喜面接過手，𢯾咧胸前一直踅玲瑯。老爸輕略仔唚伊的頭額，越一下身隨無看人影。雅芳手𢯾布尪仔逐出去外面，那逐那喊「爸爸…」，雨毛仔開始咧落，老爸早就毋知走去佗？這時，夢拄好醒。陳雅芳目屎不知不覺津落來。",
    "paragraph_id": 116
  },
  {
    "title": "天良",
    "author": "陳金順",
    "text": "伊共房間的電火切予著，對揹仔裡提出老爸的遺書一看再看，目屎津咧遺書頂面，自底年久月深看無啥明的字予目屎勻勻仔𪐞開。天光了後，陳雅芳佇飯店食煞早頓，隨來台北高鐵站，拆一張到台中烏日的車單，咻一下，量約成點鐘到站。了後，伊行向五號出口換坐南投客運，半點外鐘後，佇草屯南開科技大學站落車，才閣勻勻仔行山路三公里起去台灣聖山。平常時罕咧運動的陳雅芳，山路行甲怦怦喘。好佳哉，伊事前有探聽，知影通換穿布鞋。",
    "paragraph_id": 117
  },
  {
    "title": "天良",
    "author": "陳金順",
    "text": "行入台灣聖山，看著嶄然仔曠闊的園區，陳雅芳心涼脾肚開，拄才行路的疲勞，已經消敨欲了矣。伊一入園，隨搪著一位中年婦女志工。這位姓陳的志工身穿烏色T-shirt，頂面白字印「台灣人拜台灣神」。陳雅芳共對方講明來意，陳女士tshuā伊來到一片大理石起的牆仔頭前，伊向頭看著烏色大理石頂面刻「陳智雄1916-1963」。伊伸手輕略仔摸遮的金字，這時日頭光焱，照咧伊的面裡。",
    "paragraph_id": 118
  },
  {
    "title": "天良",
    "author": "陳金順",
    "text": "紲落，行來無偌遠的所在，看著老爸的遺相佮簡介，陳雅芳暗靜仔對相片講：「爸爸，雅芳來看你矣。」 ──2017.5.19寫佇赤崁南門仔     2017.7《台文戰線》第47號 天良   Tai-uan-jin ban-tsai！這句日本話，對雙手予人縛揜後的湯德章喙裡喝出來，聲音嶄然仔響亮，袂輸欲衝出石像公園直透天頂仝款，在場幾落十名台南鄉親攏聽甲真真真、明明明。",
    "paragraph_id": 119
  },
  {
    "title": "天良",
    "author": "陳金順",
    "text": "湯德章穿一軀深咖啡色濫直逝的se-bí-looh，se-bí-looh頂面沐一寡血跡參塗沙粉，伊目睭展大蕊擔頭向天，連nih一下都無。圍佇四箍輾轉的民眾相siāng目睭展大蕊，靜靜仔聽候下一秒鐘降臨。這時，無風無搖。公園裡樹木青翠，干焦幾片樹葉仔咧樹跤秋凊。一隻厝角鳥仔無講無呾飛來湯德章就近的樹仔頂，鳥仔目睭金金相湯德章，連nih一下都無。Piáng！樹頂的厝鳥角仔驚一下飛甲翸脛。",
    "paragraph_id": 120
  },
  {
    "title": "天良",
    "author": "陳金順",
    "text": "頭一銃，湯德章徛騰騰，袂輸銃子彈咧別人身軀頂。Piáng！兵仔看伊無咧tsùn-būn，連鞭補第二銃。想袂到，湯德章猶原徛騰騰。圍觀的群眾無人敢出聲，干焦大喙開hānn-hānn，暗靜仔流目屎。Piáng！Tshuā隊的官長共行刑的兵仔使目尾，彈出第三銃。這粒銃子彈迵湯德章的印堂，銃子對後擴鑽出來，墜落就近的草埔仔。伊的身軀勻勻仔、慢慢仔、沓沓仔倒落來，親像一欉神木倒落來的樣相。",
    "paragraph_id": 121
  },
  {
    "title": "天良",
    "author": "陳金順",
    "text": "伊死目毋願瞌，金金相掛踮天頂的日頭。兵仔頭看湯德章倒落，確認伊無閣喘氣，擛一下手tshuā隊行向兵仔車，干焦留兩个兵仔，攑銃尾刀顧守佇現場，毋予任何人倚近屍體。1947年3月13下晡，光頭白日，台南街頭石像公園彼角勢，咧落一陣無聲的目屎。「湯太太，行較緊咧。湯先生欲予人銃殺矣。」湯德章的厝邊陳太太，一手牽讀小學二年的後生，一手扶湯德章的家後陳濫，走甲大粒汗細粒汗，半行半走欲趕往石像公園。",
    "paragraph_id": 122
  },
  {
    "title": "天良",
    "author": "陳金順",
    "text": "佇離公園量約兩百公尺、五層樓仔附近，荏身的陳濫實在行袂振動，規身人蝹咧塗跤。「我行袂振動矣。」陳濫擔頭看陳太太，那講那喘那流目屎。「為著見湯先生最後一面，妳愛較有元氣咧。」陳太太嘛綴咧流目屎。「我…」   Piáng！陳濫話猶含咧喙裡，聽著無偌遠的所在傳來響亮的銃聲。伊真知，這粒銃子的確彈佇伊至愛的翁婿身上。「袂赴矣，袂赴見伊最後一面。」陳濫暗靜對家己講，目屎四淋垂。Piáng！Piáng！",
    "paragraph_id": 123
  },
  {
    "title": "天良",
    "author": "陳金順",
    "text": "閣來，連紲兩聲銃聲共陳濫的心彈甲碎鹽鹽。生愛見人，死愛見屍。就準講至愛的翁婿魂消魄散，陳濫嘛欲趕到身軀邊陪伴伊。原底蝹踮塗跤的陳濫，這時氣力拚盡磅，勻勻仔徛起來。伊伸手牽身軀邊的陳太太，陳太太另外一手牽後生，三个人一伐一伐沓沓仔行向無偌遠的石像公園。荏身的陳濫勻聊仔行，往事一幕一幕浮現眼前。彼陣是日本人的天年。陳濫猶會記得，伊佮湯德章頭擺見面是佇昭年二年秋裡。",
    "paragraph_id": 124
  },
  {
    "title": "天良",
    "author": "陳金順",
    "text": "彼工，日鬚炤佇曠闊的埕斗，淡薄仔燒烙燒烙。過晝無偌久，陳濫一身白衫烏裙，手攑一枝掃梳佇人客廳咧摒掃。Uáng！Uáng！Uáng！……伊聽著兜飼的狗仔佇埕斗吠甲大細聲。「借問，有人佇咧無？」陳濫當欲出喙罵狗仔，隨聽著外口有人咧喊喝。「來矣。」陳濫紲手共掃梳、畚斗並咧壁，勻聊仔行出來，用伊輕柔的聲回應。",
    "paragraph_id": 125
  },
  {
    "title": "天良",
    "author": "陳金順",
    "text": "身穿警察衫、頭戴警察帽、腰縖佩刀、手提一本簿仔，徛佇埕斗的湯德章，看著一位不止仔少年的查某囡仔，行倚來伊面頭前。這位少女目睭重巡大蕊，nih咧nih咧親像會講話的oo-lín-gió。湯德章看一下愣去，一時煞著頂八卦，大喙開hānn-hānn。陳濫代先向湯德章頕一下頭，伊才回魂應講：「我是東石郡新來的巡查，欲來做家庭訪問。」   「巡查大人，欲入來內底坐無？」陳濫大範應對。「免細膩，按呢就好。",
    "paragraph_id": 126
  },
  {
    "title": "天良",
    "author": "陳金順",
    "text": "恁序大人敢有佇咧？」湯德章掠陳濫金金看。「阮阿爸陳城、阿母蔡蝦攏無佇咧。」猶原輕聲細說。「借問，妳是…」   「我號做陳濫，是厝裡第二查某囝，今年16歲。」湯德章雖罔那聽那踮調查簿仔頂面註記，毋過，伊的目尾偷偷仔咧捽陳濫。這个溫馴的媠姑娘仔，伊的形影自按呢深深牢佇湯德章的腦海裡。湯德章眠夢嘛想袂到，佇伊擔當巡查派任的頭一个所在，號做雙涵的地頭，現現一位美麗少女徛踮伊面頭前。",
    "paragraph_id": 127
  },
  {
    "title": "天良",
    "author": "陳金順",
    "text": "離開陳家了後，湯德章心情嶄然仔快活，沿路那行那喙笑目笑。紲落來，閬時無閬日。無論好天抑是雨來，湯德章逐工大概攏會來陳濫厝就近，明的是調查戶口，暗的是欲來探望意中人。伊的舉止行動，較戇的人嘛看會出來。毋但厝邊頭尾咧嗤嗤呲呲，連陳濫的爸母嘛攏看現現。彼暗，食飯飽。秋風微微，月娘半爿圓。陳城、蔡蝦兩翁仔某坐佇門口埕的椅條開講。陳濫捀兩甌燒茶出來予老爸、老母。「濫仔，妳坐落來。阮有話欲問妳？",
    "paragraph_id": 128
  },
  {
    "title": "天良",
    "author": "陳金順",
    "text": "」蔡蝦代先開喙。陳濫掠老母看一下，攑邊仔彼隻椅頭仔坐倚身軀邊。「阮感覺湯巡查古意、條直，是一个值得倚靠的人。妳家己有啥物拍算？」陳城直透講出兩翁仔某的想法。「我…我…」陳濫歹勢面紅紅。「免歹勢。這馬是新時代，阮兩个老的誠開化，婚姻予妳家己主意。」老爸態度明確。「著啦，妳心頭愛掠予定。若有意愛，先行一站看覓咧。」老母仝款相伨。事實上，湯德章前一站就向陳濫表達愛意。",
    "paragraph_id": 129
  },
  {
    "title": "天良",
    "author": "陳金順",
    "text": "陳濫當咧想講欲按怎佮爸母參詳，序大人早就看入伊的嚨喉蒂仔。彼日，天色清朗。搪著湯德章歇睏日，伊一透早就騎鐵馬來雙涵，按算欲招陳濫做伙出外行踏。陳濫的爸母佇人客廳䀐著湯德章的形影，遠遠共伊頕頭，湯德章隨向腰九十度回禮。「這个少年家嶄然仔有教養。」陳城講予牽手聽，蔡蝦文文仔笑。",
    "paragraph_id": 130
  },
  {
    "title": "天良",
    "author": "陳金順",
    "text": "陳濫穿一領淺黃色的長裙，頂身配粉紅色siat-tsuh，坐佇鐵馬頭前的橫杆頂面，湯德章穿烏色西裝褲，配白siat-tsuh，坐踮椅座仔頂勻勻仔塌跤踏仔。沿路看著的景緻，齊是金黃的稻穗佮青綠的菜蔬，一片紲一片。鐵馬勻勻仔騎，一路向西爿去，量約騎欲兩點鐘，雙人來到東石海墘。這時日頭漸漸光焱，揣一跡有樹蔭的所在停跤歇睏。",
    "paragraph_id": 131
  },
  {
    "title": "天良",
    "author": "陳金順",
    "text": "陳濫敨開隨身包袱仔，提出鐵做的便當篋仔，共蓋拍開，內底是一塊一塊切甲好勢溜溜的sushi（壽司）。伊代先拈一塊窒咧湯德章的喙裡，湯德章哺無幾喙就規个吞落肚，食了比一肢大頭拇。陳濫看湯德章食甲歡頭喜面，伊嘛綴咧喙笑目笑。過一時仔，湯德章的笑容漸漸蔫去。伊用低沈的聲嗽對陳濫講：「有一件代誌，講出來請妳莫掛意。」   「做你講無要緊。」陳濫的笑容嘛小可蔫去。",
    "paragraph_id": 132
  },
  {
    "title": "天良",
    "author": "陳金順",
    "text": "「我的身軀頂有日本人的血統，」湯德章掠陳濫看一下，紲落講：「我的老爸是日本人。毋知妳佮阿伯、阿姆敢有法度接受？」   「我掠準是啥物代誌？」陳濫恢復笑面，伸手去牽湯德章，「爸母是啥物人，毋是咱會當決定的。閣再講，我看重的是你的人品，毋是你的出身。」   「濫，多謝妳。」湯德章共陳濫規身人攬倚來。「你敢願意共我講恁阿爸的代誌？」並咧湯德章身軀頂的陳濫紲喙問。",
    "paragraph_id": 133
  },
  {
    "title": "天良",
    "author": "陳金順",
    "text": "湯德章共並咧伊身軀頂的陳濫規个人徙予正，雙人四蕊目睭相相。「代誌愛對12冬前，我八歲的時講起。濫，妳敢捌聽過西來庵事件？」   天真的陳濫目睭nih咧nih咧，幌頭表示毋知。「阮阿爸佮我相siāng咧做巡查。彼冬八月，天氣熱火火。西來庵的余清芳tshuā領一陣民眾攻擊派出所，阮阿爸在職的南庄派出所，正正就是欲攻擊的目標。「『德章，毋通出聲，愛恬恬仔走。』我猶會記這是阿爸對我講的最後一句話。",
    "paragraph_id": 134
  },
  {
    "title": "天良",
    "author": "陳金順",
    "text": "」講到遮，湯德章小可頓蹬。「最後一句話？」陳濫看著湯德章目箍淡薄仔紅紅。「無毋著。彼日，伊交代阿母愛好好照顧阮姊弟仔。交代了，閣拜託木春叔仔鬥相共。紲落，頭攏無越，自按呢做伊去。「木春叔仔，會當講是阮母仔囝的救命恩人。佇彼个緊急的時陣，阿母尻脊骿偝小弟、手牽阿姊，木春叔仔偝我軁入密道，因為按呢才來逃過死劫。「木春叔仔，伊佇派出所做雜差仔工。代先發現民眾手攑長銃、斧頭佮柴刀欲進攻派出所。",
    "paragraph_id": 135
  },
  {
    "title": "天良",
    "author": "陳金順",
    "text": "若毋是伊趕來通報，這陣我嘛無可能徛踮面頭前參妳講話。」   陳濫共湯德章的手心搦絚絚。「阮阿爸最後煞來犧牲。」湯德章講煞吐大氣。昭和三年年初，拄滿21歲的湯德章參熟似五月日的陳濫結連理。湯德章真知，此去伊的擔頭會加誠重。除了老母湯玉，這馬閣有牽手陳濫，這兩个性命裡至愛的女性，是伊心肝穎仔上深的掛念。伊是一个有滿腹理想的人，這佇交往的期間，陳濫就十二萬分清楚。",
    "paragraph_id": 136
  },
  {
    "title": "天良",
    "author": "陳金順",
    "text": "所致，結婚了後，湯德章所有的決定，陳濫絕對無第二句話，全然百面支持。雖罔，湯德章佇警察這條路裡，一步一步直直昇起去，才短短無幾冬就做到警部補。毋過，伊真知佇警察這个體系裡，實實在在存在對台灣人無平等的待遇。伊是一條腸仔迵尻川的人，著就著，毋著就毋著，嘛因為這款性癖，捌得罪有力者，予頂司點油做記號，才會警部補一做六冬按怎都昇袂起去。湯德章一直咧思考一件代誌，敢欲辭掉警察這个頭路？",
    "paragraph_id": 137
  },
  {
    "title": "天良",
    "author": "陳金順",
    "text": "老母湯玉佮牽手陳濫攏智覺湯德章有代誌囥咧心肝頭。彼日，食暗飽。湯玉參陳濫大家、新婦做伙收碗盤，那收那開講。「濫的，妳有智覺章仔各樣各樣無？」湯玉代先開喙。「阿母，我看會出來伊有心事。」陳濫回應。「咱較停仔來共問予清楚。」湯玉講。過一時仔，碗盤款好。大家、新婦兩人相牽行出埕斗，看著湯德章頭向天、手揜後，佇遐行來行去。「章仔。」湯德章聽著老母咧喊，隨停跤行倚身軀邊，佮陳濫做伙共扶咧椅條頂坐。",
    "paragraph_id": 138
  },
  {
    "title": "天良",
    "author": "陳金順",
    "text": "「你有啥物代誌講來聽看覓？」   「我想欲辭掉警部補這个頭路。」湯德章先掠陳濫看一下，紲落，回應老母這句話。「啥款緣故？」   「頭一項，官廳對台灣人有差別待遇，我想欲讀法律，做一个維護正義的辯護士。第二項，我有拜託人探聽著阿叔的消息。所致，想欲來去日本看覓咧。」湯德章咧講話的時，湯玉、陳濫目睭展大蕊注神咧聽。「濫的，妳看按怎？」   「阿母，我無意見。」陳濫輕聲細說。「翁某仝心就好，阿母支持恁。",
    "paragraph_id": 139
  },
  {
    "title": "天良",
    "author": "陳金順",
    "text": "」湯玉語氣堅定。聽著老母講這句話，湯德章規个面展笑容。「濫，我此後去日本，阿母佮厝裡愛勞煩妳。」   陳濫笑笑頕頭。「無喏，翁某仝行仝命。伊綴你去日本看頭看尾，聰模順紲tshuā去予伊開眼界。」   湯德章、陳濫翁某仝時掠老母看一下，面裡顯露感激的表情。陳濫荏身，一直無生囡仔。聰模是德章阿姊湯柳的第五後生，分予做養子。",
    "paragraph_id": 140
  },
  {
    "title": "天良",
    "author": "陳金順",
    "text": "陳濫猶會記得，斯當時湯德章欲分這个囡仔的時，是按呢對伊講的：「濫，我的工課不時愛傱出傱入，袂當定定陪佇妳身軀邊。咱若共阿姊分這个囡仔轉來，伊聽好參妳做伴。」   陳濫聽了誠感動，事實上伊足想欲有家己的囡仔，會當有囝陪佇身軀邊，予伊學習按怎做人老母，對伊來講，的確是值得安慰的代誌。昭和14年春裡，湯德章辭掉眾人欣慕的頭路，陳濫參七歲的後生聰模綴伊來到帝都東京。",
    "paragraph_id": 141
  },
  {
    "title": "天良",
    "author": "陳金順",
    "text": "經過生疏的海路來到東京了後，原本藏佇陳濫心肝底的不安，真緊就走甲無影無跡。湯德章的親阿叔坂井又藏毋但真心對待，尚且共德章認做養子，陳濫佮聰模嘛做伙入家甲。又藏會認德章做養子，除了想欲照顧阿兄的後代以外，上蓋要緊的原因，是伊真知想欲通過高等文官考試的鋩角，疊日本姓的確較佔贏面。另外，又藏憑伊的交陪，替德章這家口仔安排一跡清幽的徛居。這間二樓房，是擔當過內閣大臣的藤原銀次郎府邸的一部分。",
    "paragraph_id": 142
  },
  {
    "title": "天良",
    "author": "陳金順",
    "text": "平常時，湯德章無日無暝準備考試，冊是對死的讀倒轉來。伊真知家己連中學卒業的證書都無，根本無資格參加高等文官考試。欲考牢這項上蓋困難的國家考試進前，伊必須愛先通過「專門學校入學者檢定」佮高等文官的「預備考試」。便若想著遮，湯德章就無顧身體疲勞，提出勇氣一直拚落去。「德章，冊讀規日，小歇睏啉一喙仔茶。」陳濫看翁婿讀冊讀甲無暝無日，心肝內實在足毋甘。「好啦。",
    "paragraph_id": 143
  },
  {
    "title": "天良",
    "author": "陳金順",
    "text": "」湯德章便若聽著牽手關心的話語，總是應一聲，了後冊繼續綿爛讀。陳濫知影德章為前途拚勢讀冊，想欲苦勸伊歇睏，有影比登天較困難。湯德章雖罔綿爛讀冊，不而過，便若假日伊攏會tshuā牽手佮後生出外行踏。按呢做，一來會當消敨平常時讀冊的疲勞，二來聽好予陳濫佮聰模加減認捌東京這个地頭。對聰模這个七歲囡仔來講，會當綴爸母坐電車出外𨑨迌，是一件不止仔樂暢的代誌。",
    "paragraph_id": 144
  },
  {
    "title": "天良",
    "author": "陳金順",
    "text": "無論上野、淺草、新宿，抑是宮城前、日本橋遮的所在，攏留下一家人做伙行過的跤跡。「阿母，咱啥物時陣欲閣坐電車？」逐擺出外行踏，便若日落黃昏欲轉去的時，聰模攏會問陳濫仝款的話。「戇囡仔，後回歇睏日，阿爸就會tshuā咱出門坐電車。」陳濫總是按呢笑笑仔應。「來，咱來去食紅豆圓仔佮秫米丸仔。」湯德章攏會佇轉去厝裡進前，tshuā母仔囝去啖糝一下。",
    "paragraph_id": 145
  },
  {
    "title": "天良",
    "author": "陳金順",
    "text": "湯德章規家口仔來東京的隔轉年，聰模入學徛家就近的白金尋常小學校。彼冬，拄好是神武天皇坐位兩千六百年。因為按呢，規年迵天攏有慶典的活動，對新正年頭開始，到甲十一月初十，內閣佇宮城前廣場舉辦「紀元兩千六百年典禮」收束，規座城市逐不時挨挨陣陣、人來客去。聰模這个自他鄉外里來到東京的囡仔，不止仔短的時間內就慣勢學校的生活。入學無偌久，湯德章就問伊講：「你佇學校有予日本囡仔欺負無？」   「無啦，阿爸。",
    "paragraph_id": 146
  },
  {
    "title": "天良",
    "author": "陳金順",
    "text": "」聰模笑笑仔應。「這个囡仔袂講白賊，看來伊真慣勢學校的生活。」陳濫綴喙講。「按呢就好。」湯德章話講煞，伸手輕略仔挲聰模的頭殼，紲落繼續讀伊的冊。彼冬十一月，湯德章通過「專門學校入學者檢定」考試，踏出成功的頭一步。伊收著通知單的時，歡喜甲共牽手陳濫規个人抱起來踅幾落輾。「我考過矣，我考過矣。」   隔轉日，伊隨tshuā某囝去上野公園行行看看咧。",
    "paragraph_id": 147
  },
  {
    "title": "天良",
    "author": "陳金順",
    "text": "毋但佇園裡欣賞規大片的花草樹木，嘛順紲參觀內面的博物館佮動物園。講著動物園，聰模這个囡仔人上蓋樂暢，「阿爸、阿母，咱後擺閣來好無？」那講那跤弄手弄。當該然，參觀煞，湯德章仝款tshuā兩母仔囝去啖糝紅豆圓仔佮秫米丸仔。紲落來，昭和十六年五月的高等文官預備考試，湯德章猶原順序通過。閣來，彼冬九月，高等文官司法科筆試，十月口試，只要其中一項無通過，遮爾久長以來所付出的心血，就全然瀉落江洋大海矣。",
    "paragraph_id": 148
  },
  {
    "title": "天良",
    "author": "陳金順",
    "text": "陳濫當該然向望暝日拚勢讀冊的翁婿會當趕緊通過考試，毋過，伊心肝內嘛有上蓋䆀的拍算。設使湯德章無通過考試，伊會苦勸翁婿毋通閣拚落去，做伙轉來台南重頭開始。伊真知家己翁婿的才情，回轉故鄉無論做啥款事業，的確親像桌頂拈柑，伊攏會全然支持。「我等你轉來。」湯德章欲赴考場彼早起，陳濫共心肝內的話語硩牢咧，干焦對翁婿講出這句輕聲細說。「好，我出門矣。」湯德章笑笑仔回應牽手。「我考牢矣。",
    "paragraph_id": 149
  },
  {
    "title": "天良",
    "author": "陳金順",
    "text": "」無偌久，湯德章佇高等文官司法科榜單頂面相著家己的名字。伊暢甲三步做兩步行，緊猛坐電車拚轉去厝裡，共牽手通報這个好消息。陳濫聽著德章通報好消息，一時歡喜甲毋知欲講啥，干焦目屎直直對目墘滴落來。德章用指頭仔去牽手的目屎，紲落共伊攬牢牢。「真勞力。」湯德章對喙裡吐露這句溫柔的音聲。陳濫輕輕仔頕頭，目屎猶原流無停。無偌久，湯德章愛出外接受司法研習幾落月日，伊袂放心陳濫佮聰模兩母仔囝。",
    "paragraph_id": 150
  },
  {
    "title": "天良",
    "author": "陳金順",
    "text": "所致，按算先共送轉去台灣。「濫，阿母就勞煩妳替我照顧矣。」湯德章欲送某囝上船的時，共陳濫的手搦絚絚。「這是我該當做的。你免掛意，好好仔接受訓練。」陳濫目屎含目墘。陳濫tshuā聰模轉去台南了後，予伊轉入市區的南門小學校讀冊。隔轉年，兩母仔囝就隨閣來東京。發現徛家搬到代代木上原的公寓，這回聰模轉入上原尋常小學校。無偌久，太平洋戰爭的情勢變化萬千。這个時陣，日軍本底佇各地的優勢，早就規个反盤。",
    "paragraph_id": 151
  },
  {
    "title": "天良",
    "author": "陳金順",
    "text": "湯德章清楚看出這款局勢。有一日，咧食早頓的時，伊目頭結結對牽手講：「濫，日本緊早慢會予米國拍敗。毋通閣留踮這个危險的所在，囡仔tshuā咧緊轉台灣，愛會記得疏開去楠西阿姊遐。」   陳濫相siāng目頭結結，干焦頕頭無應甲半句話。陳濫佮聰模母仔囝日本、台灣來來去去幾落逝，這回伊真知袂閣來日本矣。轉去台灣了後，聰模參阿媽、老母做伙蹛佇楠西，逐日坐客運去玉井公學校讀冊。",
    "paragraph_id": 152
  },
  {
    "title": "天良",
    "author": "陳金順",
    "text": "「阿母，阿母，我共妳講…」熱人的下晡時天，陳濫當咧客廳紩衫，聽著已經讀四年的聰模遠遠咧喝咻，走甲大粒汗細粒汗，大氣喘袂離。「你這个囡仔是按怎走甲遮爾生狂？」陳濫共針線囥一邊，徛起來倒一甌茶，捀予走來面頭前的聰模。「阿爸考牢矣，阿爸考牢矣。」聰模歡頭喜面跤弄手弄。「敢有影？」陳濫用手䘼拭聰模額頭的汗。「有影。早起校長喊我去伊的辦公廳，提新聞紙出來予我看，頂面有阿爸的寫真佮伊的名。",
    "paragraph_id": 153
  },
  {
    "title": "天良",
    "author": "陳金順",
    "text": "校長閣直直挲我的頭，呵咾我佮阿爸相siāng真gâu。」聰模一睏頭共話講透。「按呢誠好，按呢誠好。」陳濫嘛伸手挲聰模的頭。「阿媽咧？」   「伊佇園裡沃菜。」   「我欲緊來共阿媽講這个好消息。」聰模那走那喝咻，「阿媽，阿爸考牢矣。阿媽…」   當初聽阿叔的話，無參某囝做伙轉來台灣，留踮日本考高等文官行政科的湯德章，總算佇昭和十八年八月轉來離開五冬，日思夜夢的故鄉台南。",
    "paragraph_id": 154
  },
  {
    "title": "天良",
    "author": "陳金順",
    "text": "湯德章轉來台南了後，逐日攏佮往過熟似的朋友食飯、啉酒配話。見著久年無看的老朋友對日本倒轉來，眾人攏歡喜甲袂講得，一杯來一杯去，相紲招湯德章乾杯。「我無看毋著人。」   「湯先生，咱台南人的榮光。」   「德章兄，台灣的未來靠你矣。」   雖罔啉酒講酒話，不而過，佇遮的朋友心肝內，確確實實認定湯德章會做出利益眾生的大事業。彼冬九月，湯德章向總督府申請辯護士登記，正式通過矣。",
    "paragraph_id": 155
  },
  {
    "title": "天良",
    "author": "陳金順",
    "text": "伊佇五層樓仔林百貨正對面的末廣町一丁目一О三番地設立事務所。彼棟二樓的辦公廳，厝主是伊早前熟似的朋友，「德章兄，咱家己人，厝稅俗俗仔算就好。」   湯德章佇台南是一个出名的人，所致辯護士事務所一開業就人來客去、挨挨陣陣。毋過，開業無偌久，昭和二十年三月初一這日，米軍佇光頭白日對台南市區大空襲，炸彈袂輸生狂雨仝款落無歇。無論官廳、學校、病院、商業區、徛家厝攏被炸甲面目全非。",
    "paragraph_id": 156
  },
  {
    "title": "天良",
    "author": "陳金順",
    "text": "雖罔事務所損傷無蓋嚴重，毋過，規个台南的政治、經濟規組害了了，湯德章只好暫且共事務所收起來。伊順趁這个時機，轉去楠西參老母、某囝享受天倫之樂。無到半冬，八月十五透中晝，日本天皇「玉音放送」。彼時，食晝飽的德章拄好捘la-ji-ooh來聽，彼台有歲的收音機傳來嗤嗤喳喳的雜音，不而過，伊聽甲嶄然仔清楚。「濫，妳緊出來。」湯德章共當咧灶跤洗碗的牽手喊來廳裡。「啥物代誌？",
    "paragraph_id": 157
  },
  {
    "title": "天良",
    "author": "陳金順",
    "text": "」陳濫共手拭焦，行來廳裡掠翁婿金金看。「台灣欲改朝換代矣。」湯德章吐一个大氣。「紲落來，敢是換米軍來管？」   「這陣猶毋知。上驚支那人來扞台灣。」   「支那敢毋是咱的祖國？」   「啥物祖國？我踮廣東彼冬，親目睭看著烏魯木齊的樣相。唉…」閣吐一个大氣。戰後，湯德章佇南門町三十二番地蓄一棟厝，徛家兼做律師事務所。事務所徙所在開業，顛倒並往過較交易，逐日都一堆人排列，欲來拜託伊拍官司。",
    "paragraph_id": 158
  },
  {
    "title": "天良",
    "author": "陳金順",
    "text": "「德章，好食晝矣。」陳濫逐日都愛提醒無閒tshih-tshih的翁婿小歇一下。「好，你飯菜暫且囥咧。這張訴訟狀寫了，隨來食。」湯德章頭擔起來掠牽手看一下，隨閣向落去寫物件。這款日子過甲四常四常，予湯德章無閒通去想其他的事項。1945年11月。秋意涼冷的下早時，陳濫收著一封台灣省行政長官公署的掛號批。伊真慎重交予湯德章，紲喙問講：「長官公署哪會無緣無故寄批予你？",
    "paragraph_id": 159
  },
  {
    "title": "天良",
    "author": "陳金順",
    "text": "」   「陳儀親筆寫來的，」當咧拆開批殼的湯德章，對內面提出用毛筆寫的批信，「伊喊我接任台灣省公務員訓練所所長。」   「你敢欲接任？」陳濫接過德章手裡的批信看一下。「我對做支那官無半點趣味。」湯德章講煞，隨對屜仔底提出批紙，相siāng用毛筆回覆陳儀。「勞煩妳提去郵便局寄掛號。」湯德章批殼寫好，共批信橐入內面，交予陳濫。紲落來，台南市政府發公文聘請湯德章擔當南區區長。「濫，妳看我敢愛接這个工課？",
    "paragraph_id": 160
  },
  {
    "title": "天良",
    "author": "陳金順",
    "text": "」這回換湯德章用慎重的口氣問牽手。「你轉來故鄉，就是想欲盡家己的本份奉獻一切。」陳濫用堅定的眼神看德章，「今，機會來矣，就去做看覓咧。若正經做袂合，才共辭掉嘛袂慢。」   湯德章聽牽手的喙接任台南市南區區長。伊接任才四月日，台南市區雄雄出現幾落个毋知原因的落吐症病例。伊接著通報了後，隨下令全區消毒。落尾，查著落吐症是對布袋嘴湠來的。彼時，布袋嘴屬佇台南縣政府界管。",
    "paragraph_id": 161
  },
  {
    "title": "天良",
    "author": "陳金順",
    "text": "湯德章的權有限，伊只好積極佮台南縣政府和行政院衛生署交涉。紲落來，政府派警察封鎖布袋嘴出入通路。這款做法，引起在地民眾反抗。最後，發生警察用機關銃向突破封鎖線的民眾掃射的不幸事件。「我早就知會出代誌。」湯德章氣怫怫對牽手講。「按呢欲按怎？」當初支持翁婿接任區長的陳濫面憂面結。「支那人辦代誌有影佮日本人袂比得。」   湯德章辭掉南區區長表示抗議。",
    "paragraph_id": 162
  },
  {
    "title": "天良",
    "author": "陳金順",
    "text": "伊原在恢復律師事務所的運作，繼續服務鄉親，成做一位人權戰將。「出代誌矣，台北出大代誌矣。」1947年2月28暗頭仔，對南門町的台南放送局傳來這个驚天動地的消息。彼時，湯德章致著寒熱症，倒踮一樓和室房間裡。「今仔日早起，已經忍耐一暝，規腹肚火的台北民眾，一陣紲一陣遊行到長官公署面頭前…」收音機一直放送相關的消息。「德章，紲落來會發生啥物代誌？",
    "paragraph_id": 163
  },
  {
    "title": "天良",
    "author": "陳金順",
    "text": "」規日咧身軀邊照顧翁婿的陳濫，聽著收音機的放送，面裡顯露不安的表情。「我對支那人誠了解，」當咧破病的德章小頓蹬，紲落講：「啥物粗殘的代誌攏做會出來。」   紲落來，民眾的怒火愈燒愈旺，對台北沿路湠來到台南。有正義感的青年看袂做得，相招相伴絞群結黨欲佮外來統治者捙拚。台南工學院的學生隨時組織學生隊，佮一陣往過捌做日本兵的青年，做伙攻入警察會館和派出所。",
    "paragraph_id": 164
  },
  {
    "title": "天良",
    "author": "陳金順",
    "text": "眾人一入去才發現，遐的支那警察早就阿婆仔閬港，走甲無影無跡，大肆機共內底的手銃佮武士刀搬走。做過航空兵的青年喝講：「咱來去佔領海軍航空隊。」一行二、三十名坐貨物仔車，直透駛到基地。到位才發現兵仔攏旋了了，干焦賰台灣的修護工爾。又閣無流半滴血，輕輕鬆鬆佔領規座兵營。兩日後，陳濫接著一通緊急電話，「講四界攏發生攻擊事件，喊參議員隨過去議會參詳對策。」陳濫掛斷電話了後，目頭結結對湯德章講。",
    "paragraph_id": 165
  },
  {
    "title": "天良",
    "author": "陳金順",
    "text": "「濫，共se-bí-looh挔予我。」湯德章口氣虛荏。「你病好猶未離，敢通去？」   陳濫看湯德章眼神堅定，只好挔se-bí-looh予伊，順紲替伊結ne-kut-tái。「我來去矣。」湯德章穿插齊整，勻勻仔行出門。湯德章來到參議會，看著市長佮參議員攏齊到位。會中決議，第一要緊的工課是維持台南的治安。湯德章予眾人推捒出來擔當臨時治安委員會的治安組組長，伊死忠兼換帖的朋友許丙丁擔當代理組長。",
    "paragraph_id": 166
  },
  {
    "title": "天良",
    "author": "陳金順",
    "text": "隔轉日早起，台南工學院的學生隊當咧開會，討論紲落來到底欲戰抑欲和？湯德章佮許丙丁鬥陣來揣學生參詳，湯德章建議：「對明仔載起，請各位停課兩日，參阮鬥相共維持台南的治安。」   湯德章講煞，現場的氣氛暫時堅凍。逐家你看我、我看你，一時毋知欲如何是好？「湯律師講了誠有道理。」過一時仔，有學生代先拍破現場的恬靜。因為學生聽湯德章的苦勸，無閣採取攻擊的行動，台南的治安真緊恢復早前的平靜。",
    "paragraph_id": 167
  },
  {
    "title": "天良",
    "author": "陳金順",
    "text": "3月初9對中國派來的軍隊，自基隆、高雄兩大港口上陸。3月11早時十點外，一大陣兵仔衝入台南市參議會，共當咧開會的參議員佮在場民眾總掠起來。當該然，成做治安組長的湯德章嘛包含在內。予人關踮台南監獄的湯德章，被認定是進前攻擊軍警的主謀者，佇遮遭受無盡的苦刑。憲兵共伊吊佇天篷頂，逼問伊參與起事的學生名單，「我毋知影。」硬氣的湯德章無透露半个學生的名姓，兵仔用銃桿共伊的箅仔骨挵甲規个折去。",
    "paragraph_id": 168
  },
  {
    "title": "天良",
    "author": "陳金順",
    "text": "「湯先生，你有要緊無？」《台灣新生報》記者楊熾昌拄好關佇湯德章隔壁。「箅仔骨斷了了，連手指頭仔嘛無效去。」湯德章袂輸咧講別人身體的痛疼，口氣嶄然仔平靜。楊熾昌聽伊按呢講，一支喙仔開hānn-hānn。「連箸都無法度攑，愛直接用喙食飯，哈哈。」    看著湯德章遭受遮爾殘酷的苦刑，閣會當平靜面對，楊熾昌鼻酸目箍紅。3月12暗，月娘覕踮雲裡連探頭一下都無，憲兵隊閣共湯德章吊佇天篷頂透暝審問，「是啥人？",
    "paragraph_id": 169
  },
  {
    "title": "天良",
    "author": "陳金順",
    "text": "緊共名單交出來。」   「我毋知影。」湯德章中氣十足回應。紲落來，兵仔銃桿、皮鞭參濫使用，無停的痛疼鑽入湯德章的骨髓。伊真知，時到日到矣。隔轉日早時，湯德章被移送臨時軍事法庭。軍法官以湯德章參與叛亂組織，判伊死刑。湯德章面對這款結局，早就心內有數，面裡無任何表情。彼日下晡，湯德章雙手予人縛揜後，尻脊骿插一塊柴做的牌仔，徛佇一台藍色卡車頂面遊街示眾。",
    "paragraph_id": 170
  },
  {
    "title": "天良",
    "author": "陳金順",
    "text": "伊的四箍輾轉予一陣兵仔圍牢咧，內中，兩名兵仔攑長銃監視警戒，的表情看起來袂輸家己是犯人，顛倒受掠的湯德章老神在在，一點仔都無咧tsùn-būn。軍卡車來到石像公園，彼兩名攑長銃的兵仔共湯德章押落車，另外一个兵仔提烏色布條仔欲共伊的目睭掩起來。「住手！」湯德章雄雄大喝一聲，袂輸霆雷公相siāng。彼个穿鳥鼠色軍裝的兵仔，自按呢停止手裡的動作。佇邊仔圍觀的民眾，嘛隨个仔隨个驚甲面慄色。",
    "paragraph_id": 171
  },
  {
    "title": "天良",
    "author": "陳金順",
    "text": "紲落，拄才彼个兵仔伸手掠湯德章的手股頭，拍算欲共伊縛踮柴枋仔頂。就佇兵仔磕著湯德章的坎站，伊予人縛揜後的雙手出力掰開兵仔，閣大喝一聲「住手！」   邊仔兩个兵仔緊傱進前，做陣號齊出力，才共湯德章押落地。「哦－啊！」湯德章出力共三人捙倒在地。紲落，一陣兵仔瀳倚來跤蹔手舂，總算共湯德章偃倒。湯德章用憤怒的眼神掠遐的兵仔金金看，了後勻勻仔徛起來，喝出響亮的聲嗽：「毋免縛我，嘛毋免掩我的目睭。",
    "paragraph_id": 172
  },
  {
    "title": "天良",
    "author": "陳金順",
    "text": "若一定愛有人食罪，我一个人就有夠矣。」   Tai-uan-jin ban-tsai！這句日本話，對雙手予人縛揜後的湯德章喙裡喝出來，聲音嶄然仔響亮，袂輸欲衝出石像公園直透天頂仝款，在場幾落十名台南鄉親攏聽甲真真真、明明明。Piáng！Piáng！Piáng！相連紲三聲響亮的銃聲，結束湯德章四十歲的性命。陳濫予陳太太扶牢咧，一步一步勻勻仔行來石像公園。",
    "paragraph_id": 173
  },
  {
    "title": "天良",
    "author": "陳金順",
    "text": "遠遠伊就看見至愛的翁婿倒踮大日頭跤，規身軀血sai-sai。就佇彼个坎站，伊的目睭前出現一隻血色的鳳凰，勻勻仔展翼，勻勻仔飛上天。──2017.5.1寫佇赤崁南門仔 2017.10《台文戰線》第48號 第七屆台南文學獎台語短篇小說佳作 日頭出來的時   天才拄拍殕光，無偌久，日頭隨就光艷起來。",
    "paragraph_id": 174
  },
  {
    "title": "天良",
    "author": "陳金順",
    "text": "雖然三月時天毋是日頭花大出的季節，毋過對紀文良來講，順趁今仔日拜一農場歇睏，伊的確愛趕緊採收一寡，通好用伊彼台寶藍色的貨物仔車載去台北。十分鐘前，紀文良喊猶倒咧眠床頂的牽手起來鬥剪日頭花，伊的牽手黃淑慧目睭半金，用無攬無拈(ne)的口氣講：「文良仔，今仔日敢毋是歇睏，你是咧狂啥？」   「剪寡日頭花送來台北，為遐的學生盡淡薄仔心意。」紀文良對喙應。「好啦，好啦。",
    "paragraph_id": 175
  },
  {
    "title": "天良",
    "author": "陳金順",
    "text": "」黃淑慧用正手二指佮中指往回挼(juê)目睭，「去台北了後，愛會記得順紲苦勸恁後生緊轉去學校讀冊，毋通閣踮街頭佮人捙跋反(píng)。」   紀文良靜靜聽黃淑慧喃(nauh)這句話，無應甲半聲恬恬行去款家私頭仔。黃淑慧會講遐的話，是因為唯一的後生紀明燦當咧立法院彼箍圍仔參加學運，做老母的人心內咧毋甘。紀文良無等黃淑慧，孤一人先來到農場。",
    "paragraph_id": 176
  },
  {
    "title": "天良",
    "author": "陳金順",
    "text": "伊徛佇花田邊，佇大日頭跤看彼片發甲猶無偌茂(ōm)的日頭花海。金黃色的日頭花一欉紲一欉親像咧展笑容，參紀文良相咬目。紀文良對貨物仔車裡提出一跤大紙箱，用透明黏布糊好勢，一手提紙箱、一手攑花剪，勻勻仔行入花海裡。伊ànn腰，用熟甲有賰的屈勢，沓(ta̍uh)沓仔共(kā)熟黃的日頭花欉剪落來，才閣勻聊仔共花欉貯入紙箱。伊剪落成十欉日頭花的時，伊的牽手黃淑慧嘛到位，徛佇離伊三步遠的所在鬥剪花。",
    "paragraph_id": 177
  },
  {
    "title": "天良",
    "author": "陳金順",
    "text": "黃淑慧那剪花喙裡那唸：「這陣咧度小月，生理無通交易(ka-ia̍h)。歇睏日毋加睏一時仔，透早走來遮咧食飽換枵。恁父仔囝攏仝一个款啦！」   紀文良據在牽手佇耳空邊踅踅唸，干焦掠伊看一下，無應甲半句話。黃淑慧喙罔唸、手罔剪，日頭花欉猶原剪甲齊整仔齊整，一絲仔都無落漆。無偌久，一跤紙箱仔貯甲滇滿滿。黃淑慧共彼箱日頭花𢯾到花田邊有蔭的所在，紲落來，每一欉的莖骨攏用綠色軟鐵線共調予直。",
    "paragraph_id": 178
  },
  {
    "title": "天良",
    "author": "陳金順",
    "text": "了後，閣共十欉日頭花抾做伙，仝款用綠色軟鐵線縛做一綑，一綑縛了紲一綑，花蕊的部分頂下囥無仝向，按呢才袂佔空間。兩點鐘後，十跤紙箱仔貯滇兩翁仔某拚勢的血汗。彼台寶藍色貨物仔車的後斗齊(tsiâu)是日頭花的身影。紀文良用大條粗索共箱仔固定好勢，順紲用手䘼拭滴踮額頭的重汗。伊坐入駕駛座，發動貨物仔車。「文良仔，半路車若駛了忝，愛會記得停落來歇睏，啉一喙仔茶。」黃淑慧那講那行向紀文良。「知啦。",
    "paragraph_id": 179
  },
  {
    "title": "天良",
    "author": "陳金順",
    "text": "」紀文良面笑笑共車駛起行。今仔日，紀文良無按算走高速的，伊對這个倚海的中部小鎮沿濱海公路上北。這時，日頭光那來那猛，毋過空氣裡透濫風絲仔，予伊感覺不止仔舒爽。濱海公路車無濟，伊車速干焦60km，久久仔才有一台車對伊邊仔經過。伊享受這段百外公里難得寧靜的路程，沿那駛車沿那回想24冬前三月時天的記持。彼時，紀文良佇北部一間國立大學讀企業管理系，閣賰三月日就聽(thìng)好卒業。",
    "paragraph_id": 180
  },
  {
    "title": "天良",
    "author": "陳金順",
    "text": "就佇伊當咧思考未來路向的坎站，因為室友的一句話，予伊無因無端絞入影響台灣未來發展的「野百合學運」。「文良仔，小等咧有幾落位同學欲做陣去中正廟搝白布條仔抗議，欲參阮來去無？」3月16彼日早起，當咧宿舍食早頓的紀文良，予蹛佇仝寢室的蔡友志問這句話的時，一粒包仔拄好咬咧喙裡。「蔡友志，恁社會系的足愛管閒仔事，是欲去抗議啥？」紀文良共一喙包仔吞落了後問。",
    "paragraph_id": 181
  },
  {
    "title": "天良",
    "author": "陳金順",
    "text": "「國民大會彼七百位代表透世人毋捌改選，袂輸七百个皇帝硩(teh)踮咱頭殼頂。阮就是欲去抗議遐的食了米的米蟲，向望會當早日廢除國民大會，完成總統直接民選的目標。」蔡友志應。「總統民選？你敢會傷過頭樂觀？」紀文良憢(giâu)疑。「咱若無去做，哪會知影袂成功？紀文良，我看你平常時做人誠熱心，毋才會招你鬥陣來去做這項有意義的代誌。毋通閣躊躇矣。」蔡友志用肯定的口氣對紀文良講。「好啦。",
    "paragraph_id": 182
  },
  {
    "title": "天良",
    "author": "陳金順",
    "text": "」紀文良共最後彼喙茶啉了，考慮兩秒鐘隨答應。九个仝校的學生自按呢走去蔣介石紀念堂靜坐抗議、搝白布條仔。彼下晡，有一陣社運人士佮媒體記者聽著風聲走來現場鬥相伨。彼暝，冷風爍爍顫(tsùn)，眾人佇寒風裡度過驚疑、長躼躼的一暝。隔轉日，因由媒體報導，到甲黃昏時天走來參與靜坐的學生超過兩百人。仝時，佇靜坐學生四箍輾轉支援的群眾嘛有兩千人。各種援助物資對每一角勢不斷送來，熱心人士的助贊親像長流水仝款。",
    "paragraph_id": 183
  },
  {
    "title": "天良",
    "author": "陳金順",
    "text": "Tshuā頭學生看這款範勢，知影抗爭的規模的確會愈絞愈大陣，彼盈暗隨組織七人決策小組。初開始，紀文良並無佇決策小組名單內，伊擔當物資管理的工課(khang-khuè)。佮伊仝組的學生攏總十外人，這个由各校學生組成的物資發放隊伍，以伊成做組長，所有相關的穡頭攏由在伊指揮、拍派。3月18，廣場的學生已經幾落千人。",
    "paragraph_id": 184
  },
  {
    "title": "天良",
    "author": "陳金順",
    "text": "彼日，決策小組召集各校代表開校際會議，會中決議四項訴求：解散國民大會、廢除動員勘亂時期臨時條款、召開國是會議、提出民主改革時間表。現場學生佮群眾聽著決策小組宣讀這四項訴求，噗(pho̍k)仔聲、喝咻聲佇闊莾莾的廣場裡無停迴響。3月19暗暝，校際會議通過「野百合」成做這擺學運的精神象徵。3月20，廣場的學生超過五千人。決策小組決議增加五名決策委員。",
    "paragraph_id": 185
  },
  {
    "title": "天良",
    "author": "陳金順",
    "text": "紀文良因由彼幾日優秀的表現，予人提名選做第二波決策委員。紀文良加入決策小組了後，所會當接觸的層面並(phīng)進前加較闊。嘛因為按呢，伊才有濟濟機會佮讀電影科的許心蘭接觸。許心蘭佮紀文良相siāng，攏是第二波入選的決策委員。伊彼陣是專三學生，當咧思考畢業製作的專題，學運第二工伊對媒體知影消息，就招同學扛一台攝影機拚來抗爭現場，而且決定欲以這擺學運的紀錄片成做伊的畢業製作。",
    "paragraph_id": 186
  },
  {
    "title": "天良",
    "author": "陳金順",
    "text": "紀文良成做決策委員隔轉日，拄經由國大代表選出的總統，佇彼下晡接見五十外名學生代表，雙方達成某種共識，學運自按呢佇第七日收束。許心蘭目睭重巡大蕊，個性不止仔活骨，彼陣，伊頭鬃留到肩胛頭，是紀文良佮意的典型。自熟似許心蘭了後，紀文良的眼光不時攏牢(tiâu)佇伊身軀頂，許心蘭的目睭並攝影機鏡頭閣較利，當該然看迵(thàng)紀文良的心思。",
    "paragraph_id": 187
  },
  {
    "title": "天良",
    "author": "陳金順",
    "text": "雙人佇眼神交流的波動裡，透過使目尾的暗流，共真心暫時寄佇三月的風裡。一直到甲對廣場撤退前一暝的夜靜深更。彼暝，規个廣場氣氛參前幾暝小可仔無仝。雖然，閣過無幾點鐘，逐家就會當對這个予供體做「中正廟」的蔣介石紀念堂撤退，轉去家己學校繼續原底的學業。毋過，對紀文良來講，伊的心內煞有一種講袂出喙的稀微。半暝三點，眾人早就毋知睏甲第幾殿去，就準講是睏袂去的人，嘛只有靜靜倒咧塗跤攑頭看天。",
    "paragraph_id": 188
  },
  {
    "title": "天良",
    "author": "陳金順",
    "text": "紀文良驚去吵著睏佇邊仔的同伴，伊輕略仔起身，勻勻仔徙振動伊的跤步，沓沓仔行來國家戲劇院彼爿頭。想袂到，伊拄欲起頂面平台的時，煞看見許心蘭肩胛頭扛攝影機咧收集廣場最後一夜的影像。佇微微光影裡，許心蘭親像一身舞動風絲仔的美麗蝴蝶。伊一坎(gám)一坎慢慢仔，到頂面平台，當欲伸手對後面搭許心蘭的肩胛頭，許心蘭拄好越頭參伊四蕊目睭相咬。許心蘭共攝影機捾咧正手，伸出倒手二指囥咧喙唇皮頂面。",
    "paragraph_id": 189
  },
  {
    "title": "天良",
    "author": "陳金順",
    "text": "紀文良頕(tàm)頭表示理解，綴許心蘭尻脊後行到上倚內角的石柱邊。攝影機囥踮石柱後，許心蘭主動行倚紀文良，佇這个夜蟲已經睏落眠的半暝，伊的目睭猶原金噹噹，對紀文良射出一道愛意。一目nih，兩片青春的喙唇糖甘蜜甜，共月娘唚(tsim)做雙爿圓。夜愈來愈深，熱烈的愛意一絲仔一絲鑽入對方的深情內裡。倚晝，紀文良共貨物仔車駛到中山南路、青島東路口。",
    "paragraph_id": 190
  },
  {
    "title": "天良",
    "author": "陳金順",
    "text": "路口物資供應站囥規排罐裝水，一箱一箱疊(thia̍p)甲齊整仔齊整，疊到胸坎遐懸，看過去袂輸賣場咧疊貨相siāng。站裡志工看著貨物仔車，隨差派三名青年出來鬥𢯾貨。眾人一看著紙箱仔貯日頭花，隨个仔隨个攏喙笑目笑，大聲喝講：「哇，是日頭花！」   「各位同學，較停仔敢會當拜託派幾位志工，佮我做伙共日頭花分予現場民眾？」紀文良共最後一箱日頭花疊好勢了後，對站裡志工按呢講。「無問題。",
    "paragraph_id": 191
  },
  {
    "title": "天良",
    "author": "陳金順",
    "text": "先生，你一逝(tsuā)路載遮爾濟日頭花來，腹肚應該枵矣。來，這个便當予你，先食飽才有氣力通作穡。」徛佇紀文良面頭前的是一位頭鬃留到肩胛頭的查某囡仔，伊的皮膚略仔咖啡彼款健康的色緻，兩蕊重巡的大目睭親像會講話。「小姐，勞力。」紀文良伸手接過便當，看著對方胸前掛一个大大的名牌，頂面寫「志工許春杏」。「歹勢，我先來去共貨物仔車停好勢，小等咧才閣來。」紀文良對許春杏講。「這罐茶予你。",
    "paragraph_id": 192
  },
  {
    "title": "天良",
    "author": "陳金順",
    "text": "」紀文良另外一肢手接過許春杏捾予伊的罐裝水，向對方頕一个頭。貨物仔車佇就近幾條路踅欲成十分鐘，誠無簡單才予紀文良揣著一个停車位。伊坐入駕駛座，共冷氣捘(tsūn)開，踮內底食便當。伊那食那回想，拄才徛佇面頭前彼位許春杏，明明是頭擺見面，哪會感覺熟似面熟似面？便當食煞，紀文良行轉去物資供應站，真拄好閣搪(tn̄g)著許春杏。",
    "paragraph_id": 193
  },
  {
    "title": "天良",
    "author": "陳金順",
    "text": "物資供應站工課路ta̍p-ta̍p-tih-tih，志工隨人手頭攏有代誌愛發落。落尾，干焦許春杏陪伴紀文良，用一台手捒(sak)車載兩箱日頭花，行入青島東路抗爭現場分予民眾。紀文良踮後面捒車，許春杏佇頭前共花分予民眾，沿那分花沿那向對方頕頭講：「多謝你，辛苦矣。」   行無到五十公尺，舞台頂一位看起來六、七歲的查某囡仔當咧唱歌：「天色漸漸光，咱就大聲來唱著歌，一直到希望的光線，照光島嶼每一个人。",
    "paragraph_id": 194
  },
  {
    "title": "天良",
    "author": "陳金順",
    "text": "天色漸漸光，咱就大聲來唱著歌……」彼位縛兩條頭鬃尾仔、目睭重巡大蕊的查某囡仔，唱歌的台風不止仔在穩，伊的囡仔音聽佇紀文良耳空內袂輸天使之聲。「許小姐，舞台頂彼个查某囡仔是啥物人，哪會走來學運現場唱歌？」紀文良好玄問許春杏。「Uncle，喊我的名春杏就好。」許春杏掠紀文良看一下，「伊號做白芯羽，對南投來，佇邊仔彈gí-tah彼位是伊的爸爸，是四界走唱的街頭藝人。」   「春杏，爸仔囝有影誠感心。",
    "paragraph_id": 195
  },
  {
    "title": "天良",
    "author": "陳金順",
    "text": "」紀文良那講那共車捒進前。「是啦。」許春杏嘛綴咧行進前。行到半中途，搪著幾落間電視台記者，逐家相爭倚過來翕兩人咧分日頭花的畫面。落尾，紀文良佮許春杏量約成十分鐘就共兩箱滇滇的日頭花分甲空空。花分了，紀文良共兩跤紙箱仔拆開、鋪平，囥咧手捒車頂面。欲轉物資供應站路裡，許春杏展現伊活骨的個性，徛踮手捒車頂面跤弄手弄，予紀文良咧後面捒。",
    "paragraph_id": 196
  },
  {
    "title": "天良",
    "author": "陳金順",
    "text": "許春杏激一个詼諧面，笑笑仔思奶(sai-nai)：「Uncle，歹勢予你捒車。」啥知，話講煞無到半分鐘，許春杏一時失覺察踏無在，規身人對手捒車滑出去，紀文良看這个範勢無顧一切傱(tsông)倚去，佇許春杏跋落塗跤進前，伸手共伊攬牢牢。紀文良雖然保護許春杏無受傷，毋過家己正手的手後曲(khiau)煞擦破皮流血珠。",
    "paragraph_id": 197
  },
  {
    "title": "天良",
    "author": "陳金順",
    "text": "許春杏驚一下面仔青恂(sún)恂，直直共紀文良會失禮，「Uncle，緊轉來物資供應站，我替你糊藥仔。」   佇這段成百公尺的路裡，許春杏主動向紀文良提起，伊自出世就無老爸，二十外冬來參老母相依為命，誠無簡單讀到大學欲卒業。拄才，紀文良為著一个初熟似的查某囡仔，無顧家己危險出手相救，予伊誠感動，嘛頭一擺感受老爸的溫暖。",
    "paragraph_id": 198
  },
  {
    "title": "天良",
    "author": "陳金順",
    "text": "紀文良雖然對許春杏的身世淡薄仔好玄，毋過驚問了過頭會傷著對方，干焦搭伊的肩胛頭小安慰一下。彼暝，紀文良參許心蘭踮佇國家戲劇院外面柱仔邊的戲齣，只有稀微的天星佮月娘知影。深夜露水滴，天光了後，隨人包袱仔款好各自去。學運收束。得欲完成學業的雙人，愛情煞親像火星潦原，一日to̍h過一日。彼當陣，無快速的捷運電車通好坐。毋過，彼台50仔顛倒予的愛情加溫。",
    "paragraph_id": 199
  },
  {
    "title": "天良",
    "author": "陳金順",
    "text": "一禮拜至少有三日，紀文良會對伊徛居的所在，騎十外公里路，通過一座大橋傱來揣許心蘭。坐佇Oo-tóo-bái頂，雙人身貼身，風絲仔吹過青春的肉體。做陣軁(nǹg)過算袂清的大街小巷，踅過偌濟愛人仔踏跤到的所在。有時陣，許心蘭愛趕畢業製作，無方便陪綴𨑨迌，紀文良嘛是百般體諒，載許心蘭四界去採訪，補翕(hip)一寡畫面，甚至偷偷仔綴伊入去剪接室鉸片。看在外人眼內，紀文良顛倒較成熱戀中女性的角色。",
    "paragraph_id": 200
  },
  {
    "title": "天良",
    "author": "陳金順",
    "text": "「文良，你定定走來揣我，敢毋驚畢業論文寫袂了？」許心蘭毋但一擺按呢問。「心蘭，妳毋免煩惱，我會準節。」紀文良總是按呢回答。彼年五月尾，許心蘭的紀錄片參電影科其他同學的畢業製作，同齊佇文化中心展覽一禮拜。開幕式彼早起，紀文良穿一軀烏色西裝、結一條紅色tsiû-tsiú，看起來喜氣十足。毋知的人，絕對掠準伊是這場展覽主角之一。紀文良𢯾一大束百合花送予許心蘭，佇輕柔的音樂聲裡做陣參加雞尾酒會。",
    "paragraph_id": 201
  },
  {
    "title": "天良",
    "author": "陳金順",
    "text": "自頭至尾，這對愛人仔成做眾人注目的焦點。紲落來，紀文良暝日趕伊的畢業論文，補紩(thīnn)進前延tshiân的進度。所致，有一段日子無法度關顧許心蘭，一直到甲伊順利卒業。彼日，伊猶原參過去相像，歡歡喜喜騎Oo-tóo-bái來許心蘭的稅厝徛相揣。想袂到，樂暢的心煞予無情的運命潑一桶冷水。厝頭家講許心蘭頂禮拜就搬走矣，毋知影伊搬去佗位？紀文良揣著許心蘭蹛佇就近的同學，嘛探聽袂出伊的下落。",
    "paragraph_id": 202
  },
  {
    "title": "天良",
    "author": "陳金順",
    "text": "這个打擊共紀文良大學卒業的喜氣撼(hám)甲碎骨分屍。了後，伊逐日有體無魂四界走揣許心蘭，一直到兩月日後入營做兵為止。春天後母面，喝變就變。本底炎天赤日頭的氣候，過晝無到兩點鐘久，大雨親像水沖(tshiâng)雄雄捙桶倒，予人閃袂離。對抗爭現場彼一、兩萬个怒氣衝天的群眾來講，這場大雨檢采會當淡薄仔消敨(tháu)逐家腹內的怒火。毋過，對紀文良來講，轉去厝裡的路百外公里遠躼躼長。",
    "paragraph_id": 203
  },
  {
    "title": "天良",
    "author": "陳金順",
    "text": "這款落大雨的天氣，對駛遠路車的人來講，的確是不止仔大的折磨。拄才，欲離開物資供應站的時，雨已經落甲誠粗，許春杏建議紀文良先覕(bih)入站裡避雨，紀文良感謝伊的好意，毋過堅持欲佇雨中離開。許春杏攑一支雨傘借紀文良，用十分溫柔的口氣講：「Uncle，駛車愛細膩喔。」紀文良笑笑頕一个頭，隨展開雨傘行入雨裡。雨佇高速路頂乒乒乓乓，袂輸千軍萬馬對面前傱來。",
    "paragraph_id": 204
  },
  {
    "title": "天良",
    "author": "陳金順",
    "text": "眼前視線一片雺霧，紀文良集中精神專心駛車，共雨鑢(lù)仔拍振動予頭前車窗保持通光。車過苗栗地界，雨才沓沓仔斷點。閣過半點外鐘，伊順利轉到厝裡。紀文良共被雨水潑澹去的衫褲褪掉，換一軀焦鬆的T-shirt佮短褲節仔，䖙踮客廳膨椅頂。伊將遙控器揤(tshi̍h)到新聞台，捘來捘去攏是咧報昨暝鎮暴警察佇行政院掠人、摃人的畫面。伊那看心情那齷齪(ak-tsak)，規氣共電視禁掉。",
    "paragraph_id": 205
  },
  {
    "title": "天良",
    "author": "陳金順",
    "text": "透早，天拄拍殕光的台北街頭。幾落百名民眾坐踮塗跤，手股佮手股挽牢咧。一陣鎮暴警察逼倚來，有的攑盾牌剁民眾的跤腿，有的用警棍看著人就撼，無咧管待對方濟歲人抑是查某囡仔。一時的(ti̍k)，哀聲慘叫，血水一港一港霧出來。一目nih，水龍車開始濺(tsuānn)水，濺出來的水袂輸水沖遐爾大港，大港水沖共一个查某囡仔的衫褲濺甲強欲離身，伊大聲喊喝，水龍車繼續濺無欲停睏。",
    "paragraph_id": 206
  },
  {
    "title": "天良",
    "author": "陳金順",
    "text": "予警棍撼甲血sai-sai的紀文良，無管家己身軀痛疼，傱倚彼个查某囡仔身邊欲保護伊。當伊看著查某囡仔面容的時煞驚一趒，原來是佇物資供應站熟似的許春杏。「春杏，危險，緊走！」紀文良大聲喝。「春杏，危險，緊走！」紀文良予家己的喝聲驚精神，規个額頭全全汗，智覺拄才咧眠夢。「文良仔，今是啥物代誌？睏一个晝予你吵吵精神。」黃淑慧對房間仔底傱出來，目睭猶閣沙微(bui)沙微。「淑慧，歹勢，我拄才咧陷眠。",
    "paragraph_id": 207
  },
  {
    "title": "天良",
    "author": "陳金順",
    "text": "」紀文良聲音放柔軟。「無代誌就好。我入門的時，看你忝甲倒咧膨椅，就去挔(hiannh)一領薄被蓋踮你身軀頂。今，天嘛暗矣，我來去煮暗頓。」黃淑慧行對灶跤入去，行一半踅翻頭，「著啦，你這逝去台北，敢有見著恁後生？」   「我無佮明燦聯絡。」紀文良攑頭掠黃淑慧看一下，「代誌無閒煞就落大陣雨，而且…」紀文良共貼紗布的手後曲攑懸。「哪會去一逝台北煞著傷轉來？」   「我無細膩跋倒啦。",
    "paragraph_id": 208
  },
  {
    "title": "天良",
    "author": "陳金順",
    "text": "」   這時，日頭落山進前的光線迵過門窗，光影拄好照佇兩人之間，形成一幅明暗對比的特殊畫面。退伍了後，紀文良佇一間貿易公司食頭路，日子過甲平順平順。落尾，伊佮公司會計黃淑慧談戀愛，一冬後組織小家庭，閣翻轉年後生紀明燦出世。六冬後，丈人過身。紀文良參牽手黃淑慧轉去外家接手經營農場，一切按頭做起。十外冬來，兩翁仔某對啥物攏毋捌，做到這陣生理逐冬穩定成長。",
    "paragraph_id": 209
  },
  {
    "title": "天良",
    "author": "陳金順",
    "text": "便若看著辛苦栽種的日頭花成做規片花海，佇日頭跤展現旺盛的性命力，紀文良的心情就感覺嶄然仔快活。日常生活的現實，紀文良不得不認真去面對。日出日落，花開花謝，春夏秋冬永遠攏仝款。毋過，佇伊的心肝穎(ínn)仔裡，有一个形影久長袂散，彼(he)就是舊愛人許心蘭。二十外冬來，紀文良不時會想起無聲無說恬恬離開的許心蘭。講透底，思念閣會當按怎？伊早就有一个猶算幸福的家庭，只有暗暗將遺憾藏踮心內。",
    "paragraph_id": 210
  },
  {
    "title": "天良",
    "author": "陳金順",
    "text": "其實，紀文良毋是全然無許心蘭的消息。只不過遐的消息攏是對媒體頂面看來的。「許心蘭」三字名上捷出現的所在是報紙文化版，因為伊到今攏無偏離學生時代的專業，這幾冬來猶原堅持咧翕紀錄片，為社會上濟濟弱勢族群發聲。伊的紀錄片毋但一擺入圍金馬獎，甚至有一部以越南新移民女性成做主角的紀錄片，佇頂年得著國際影展的人道主義獎。看著許心蘭遐爾堅持猶閣有伊的成就，紀文良只有欣慕佮欽服。「遮爾濟冬來，毋知敢有人咧照顧伊？",
    "paragraph_id": 211
  },
  {
    "title": "天良",
    "author": "陳金順",
    "text": "」這是紀文良上蓋掛心的代誌。仝彼禮拜六透早，紀文良趕佇牽手睏醒進前，靜靜留一張字條仔佇客廳桌頂。紀文良簡單幾筆寫了，就騎鐵馬到車頭坐海線火車去台北。離開厝無到十分鐘久，黃淑慧就起床。伊四界揣無翁婿形影，過一時仔，才佇客廳桌頂看著紀文良留的字條仔。伊手面洗好，入去灶跤煎一粒卵包，配一甌白茶準做早頓。行出門喙，看著寶藍色貨物仔車靜靜tshāi佇埕斗，黃淑慧喃一句：「文良仔這回哪會無駛車？",
    "paragraph_id": 212
  },
  {
    "title": "天良",
    "author": "陳金順",
    "text": "」紲落，穿靴管、戴葵笠，款家私頭仔行往農場。兩點外鐘後，紀文良行出台北車頭。日鬚薄薄仔，無風無搖。伊沿忠孝西路行到中山南路正斡，無兩步路隨到青島東路口。伊探頭看對物資供應站內面，無看著許春杏。越頭，看見中山南路安全島頂面，掛一排寫「台灣獨立建國」的大面布旗。向前行，行入立法院門口埕埕斗，現場兩頂布帆tshāi踮遐，布帆內面排紅色塑膠椅仔，量約幾落十位民眾坐佇頂面聽演講。",
    "paragraph_id": 213
  },
  {
    "title": "天良",
    "author": "陳金順",
    "text": "「各位鄉親，阮公投護台灣聯盟會一直踮這个廣場守護，一切聽議場內面的學生指揮……」手攑mài-khuh講話的是一位五十外歲查埔人，伊體格中範(pān)，穿一領烏底白字T-shirt。紀文良聽伊講遐的話，對演講者佮伊所屬的團體有一種講袂出喙的好感。演講者後面，徛一排手扞(huānn)藍色盾牌的警察，對面裡看袂出任何表情。坐一搭久仔，紀文良感覺腹肚枵枵。",
    "paragraph_id": 214
  },
  {
    "title": "天良",
    "author": "陳金順",
    "text": "伊行向另外彼爿門，看著公投盟志工佇邊仔布帆裡咧招呼鄉親食早頓。桌頂囥一堆包仔、饅頭猶閣有豆奶。伊認為家己初來這个廣場，猶未出著半點氣力，歹勢取用遐的物件。伊行出外面人行步道，成十公尺遠有一个擔頭。紀文良共頭家娘點一份杏仁茶配油炸粿，頭一喙杏仁茶滑入嚨喉，伊目睭瞌起來感受內中的芳醇。佇這个學運抗爭街頭，會當啖(tam)著這款囡仔時懷念的滋味，有影予伊料想袂到。",
    "paragraph_id": 215
  },
  {
    "title": "天良",
    "author": "陳金順",
    "text": "早頓食煞，紀文良翻頭欲行往物資供應站，行無幾步路，看著一位婦人人咧賣電繡的日頭花，繡工看起來不止仔幼路，有共日頭花的樣相佮精神展現出來。「人客，你看。阮這日頭花有三款無仝功能，有挾的、有鉼(pín)的，閣有這款樹奶束仔的，三蕊才賣一百箍爾。一款提一蕊好無？」頭家娘詳細共紀文良紹介。「頭家娘，就照妳的意思。」紀文良對褲袋仔撏(jîm)一百箍出來，交關三蕊小型的日頭花。了後，紀文良行到物資供應站。",
    "paragraph_id": 216
  },
  {
    "title": "天良",
    "author": "陳金順",
    "text": "這回，伊真正搪著許春杏。「Uncle，你哪有閒閣來？」看著紀文良出現，許春杏歡喜帶surprise的表情。「我提雨傘來還妳，真多謝。」紀文良對揹仔底提出雨傘，交予許春杏。「強欲袂記有借你雨傘。Uncle，你手後曲的傷敢有較好？」許春杏行倚看紀文良的傷痕。「已經堅疕(phí)，好欲離矣。」紀文良面帶笑意，「春杏，我拄才佇頭前看人咧賣這電繡的日頭花，繡甲誠媠，一蕊送妳。」   「有影誠媠。",
    "paragraph_id": 217
  },
  {
    "title": "天良",
    "author": "陳金順",
    "text": "」許春杏接過紀文良手裡的日頭花，提倚目睭前詳細瞋(tsîn)，「Uncle，你替我挾踮頭毛頂懸好無？」   紀文良共細蕊日頭花閣接過手，好禮仔挾踮許春杏頭毛頂。「Uncle，請小等我一下，」許春杏行入站裡，挔一領烏色T-shirt出來交予紀文良，「你送我日頭花，我送你這領T-shirt。你看，『自己國家自己救』，是這擺學運上蓋衝(tshìng)的標頭。」   「春杏，這領T-shirt我足佮意。",
    "paragraph_id": 218
  },
  {
    "title": "天良",
    "author": "陳金順",
    "text": "明仔載行上凱道的時，我會穿咧身軀頂。」   紀文良知影許春杏工課無閒，共T-shirt囥入揹仔了後，就向伊告辭。「著啦，」紀文良行兩步閣翻頭，「舊曆3月23媽祖生，阮遐咧鬧熱會辦桌請人客。春杏，時到妳若有閒才來予阮請。這是我的電話番佮地址。」   許春杏接過紀文良的字條仔，隨翻頭去無閒伊的工課。前一暝接近翻點彼陣。",
    "paragraph_id": 219
  },
  {
    "title": "天良",
    "author": "陳金順",
    "text": "兩台改裝過的Oo-tóo-bái出現佇中山南路立法院門口埕外面，phǹg-phǹg叫的聲音引起眾人注意。一位拄好對遐經過的中年女性手提小型攝影機起來翕，Oo-tóo-bái頂彼兩位穿烏衫的少年仔看著，操一句：「幹，妳是咧翕啥潲(siâu)？」其中一人落車傱倚去搶中年女性手裡彼台攝影機，中年女性共攝影機𢯾牢咧，袂輸咧保護家己的囡仔相siāng。",
    "paragraph_id": 220
  },
  {
    "title": "天良",
    "author": "陳金順",
    "text": "毋過，伊的氣力無少年仔遐爾強猛，少年仔出手粗殘，共伊彼台攝影機搶過手摔咧塗跤，佇搝(khiú)搝搦(la̍k)搦當中，伊的身軀出現幾落搭傷痕。一位人中留兩撇喙鬚的中年查埔人代先傱倚來。啪！對少年仔喙phé共揌(sai)落，少年仔雄雄予人揌這下，雙跤險險仔徛袂牢地，伊喙歪目tshu̍ah唱聲：「死老猴，你𨑨迌佗位的？好幹莫走。」   「我艋舺芳明館，食凊糜當等你。",
    "paragraph_id": 221
  },
  {
    "title": "天良",
    "author": "陳金順",
    "text": "恁遮的外籬仔掛的臭術仔，共恁爸聽予好，若敢閣走來欺負善良的台灣人，絕對予恁鮮沢仔鮮沢，毋信才試看覓。」   隨後趕到彼幾位民眾聽著中年查埔人遮的話，逐家攏拍噗仔鬥贊聲。這位體格武頓的查埔人話講煞，行過去扶受傷坐踮塗跤的中年女性。彼兩位少年仔趁這个坎站Oo-tóo-bái騎咧，親像揜(iap)尾狗溜旋。「小姐，妳有要緊無？我tshūa妳來去予醫生看。」   「先生，多謝你見義勇為，小可仔傷爾。",
    "paragraph_id": 222
  },
  {
    "title": "天良",
    "author": "陳金順",
    "text": "」   兩位警察行倚來，其中一人出喙問：「這位女士，妳有欲告彼个少年仔無？」   「警察先生，我有抄著其中一台Oo-tóo-bái的車牌。」一位二十外歲款的查某囡仔共字條仔交予警察。紀文良佮許春杏相辭了後，提出伊拄才買的細蕊日頭花，鉼佇siat-tsuh頂面。了後，沓沓仔行往毋捌踏跤到的濟南路現場。對中山南路斡過濟南路，伊看著正手爿頭到tshāi兩座流動便所，男男女女排兩列聽候解放。",
    "paragraph_id": 223
  },
  {
    "title": "天良",
    "author": "陳金順",
    "text": "流動便所斜對面是一个充電站，幾落位少年家提出智慧型手機佮iPad咧充電。充電站邊仔囥一台大型飲水機，伊對揹仔底提滾水罐出來入茶。飲水機倒手爿平台頂面兩跤紙箱仔貯幾落束日頭花，紀文良知影這是伊幾工前分送日頭花的效應。彼日，幾落間電視台有翕著伊參許春杏咧分日頭花的畫面，自按呢，媒體共原本慣勢稱呼的「318學運」改換做「日頭花學運」。",
    "paragraph_id": 224
  },
  {
    "title": "天良",
    "author": "陳金順",
    "text": "濟南路現場參青島東路彼爿相siāng挨挨陣陣，看過去量約九成以上攏是學生款的少年人。紀文良行往頭前大舞台就近的人行道頂面，揣一跡有蔭的空位並踮壁邊，看現場人來客去，聽舞台頂演講者無私分享。中晝，伊佮逐家仝款食「戰地廚房」志工用愛心煮的泡麵，想袂到，佇學生佔領的街頭食極普通無比的泡麵，會予伊食甲想欲流目油。食飽，紀文良共紙碗佮竹仔箸提去予資源回收志工做糞埽分類。",
    "paragraph_id": 225
  },
  {
    "title": "天良",
    "author": "陳金順",
    "text": "了後，伊勻勻仔佇現場散步當做飯後運動，行一睏感覺忝忝，閣倒轉去原底的所在，並踮壁邊目睭放瞌瞌，無偌久，煞真正坐甲睏去。紀文良目睭擘(peh)金的時，日光有較軟略。伊徛起來尻川拌拌咧，紲落，敲手機仔予佇議場內面的後生：「明燦，我這陣人佇濟南路現場，你踮內面好無？」   「爸，你免煩惱啦，我佇遮真好。」紀明燦應。「我明仔載佔領凱道了才會轉去。」   「爸，我欲閣無閒，先掛斷喔。",
    "paragraph_id": 226
  },
  {
    "title": "天良",
    "author": "陳金順",
    "text": "」   掛斷電話，紀文良看手錶仔已經五點捅(thóng)。伊一步一步慢慢仔行向青島東路頭，欲去彼間懷念的老店「蜜蜂咖啡」。伊較久攏會記得，頭擺來這間店是24冬前的今仔日，野百合學運收束了後一禮拜，嘛是愛人仔許心蘭生日。彼陣，伊手頭無偌冗剩(liōng-siōng)，除了請許心蘭來這搭食飯、啉咖啡以外，干焦送對方一本粉紅色緻的日記簿。",
    "paragraph_id": 227
  },
  {
    "title": "天良",
    "author": "陳金順",
    "text": "行到位，發現學運期間猶原有咧營業，紀文良輕輕仔捒開門，伊會認得二十外冬來店內裝潢無啥改變，仝款遐爾樸實款。伊揀內底角彼个予伊懷念的座位，頭家娘拄行倚來點餐，店門閣予人捒開，行入來的是留海結仔頭的許心蘭。雙人相咬目，互相攏愣(gāng)一秒鐘，許心蘭大範行向紀文良的座位，順紲共頭家娘講：「阮是朋友。」   「許導演，素食炒飯。」頭家娘講，許心蘭頕頭。「我點一份宮保雞丁。」紀文良講。",
    "paragraph_id": 228
  },
  {
    "title": "天良",
    "author": "陳金順",
    "text": "「我食全素已經六冬外矣。」許心蘭坐落了後的頭一句話。「心蘭，妳的手哪會全全傷？」紀文良看著許心蘭雙手貼紗布。「昨暝佇中山南路立法院頭前，予一个外籬仔掛的少年仔拍的。」   「有影無法無天。」紀文良不止仔受氣。「文良，我捌佇報紙頂面看著關係你的報導。你共一座農場經營甲遐爾成功，實在真替你歡喜。」許心蘭轉換氣氛、話題。「我嘛知影妳是一位誠有成就的紀錄片導演。",
    "paragraph_id": 229
  },
  {
    "title": "天良",
    "author": "陳金順",
    "text": "」紀文良代先共水杯提佇手裡，「來，我祝妳生日快樂。」雙人水杯叩水杯。過一時仔，頭家娘共兩人的餐點做伙捀(phâng)來。紀文良佮許心蘭飯那食話那講，無偌久就恢復以早的熟似感。「心蘭，妳當年是按怎不告而別？」許心蘭心內有數，知影紀文良會按呢問。伊全然無掩崁，一睏頭共囥踮心內二十外冬的秘密講出來。「文良，人佮人鬥陣攏是緣份。野百合學運予咱兩人熟似，多謝你陪伴我度過彼段青春的歲月。",
    "paragraph_id": 230
  },
  {
    "title": "天良",
    "author": "陳金順",
    "text": "彼陣，咱雖然無閒，毋過真捷鬥陣，嘛因為按呢，予我看清楚咱兩人無適合繼續做伙。我是一个愛自由無佮意束縛的人，你的過度關心，定定予我感覺強欲袂喘氣。所以，我選擇恬恬仔離開。按呢講，檢采對你較無公平。」許心蘭啉一喙茶繼續講：「有一項代誌，本底拍算永遠囥踮心內，既然有緣閣相見，就講予你知。其實，彼陣我的腹肚內已經有你的囡仔。」   「心蘭，失禮，原諒我對恁母囝的虧欠。",
    "paragraph_id": 231
  },
  {
    "title": "天良",
    "author": "陳金順",
    "text": "」紀文良顯露痛苦的表情，「你敢會當共我講，咱的囡仔是查埔抑查某？號做啥物名？」   「文良，你有一个美滿的家庭，按呢就有夠矣。」許心蘭口氣平和。「遮爾濟冬來，毋知敢有人咧照顧妳？」這是紀文良上蓋掛心的代誌。暗頭仔，雄雄落一陣雨，落佇學運抗爭的台北街頭，嘛落佇紀文良的心肝穎仔。欲走的時，紀文良共彼蕊掛樹奶束仔的日頭花送予許心蘭。隔工中晝，日頭射出強猛的光線，規个台北街頭親像日光大道。",
    "paragraph_id": 232
  },
  {
    "title": "天良",
    "author": "陳金順",
    "text": "紀文良換穿許春杏送伊彼領印「自己國家自己救」的烏色T-shirt，參五十萬人做陣佔領凱道佮周邊幾落條街路。暗頭仔，紀文良軁過人𤲍人的人海，對凱道接中山南路行轉濟南路現場。無偌久，電影《KANO》導演馬志翔徛上台頂，唸讀魏德聖為學運贊聲的批信。紀文良感受舞台頂這位少年家高戕(tshiâng)大漢的身影背後，有一粒謙卑的自信心。伊按算明仔載農場歇睏日，欲招牽手去市區看這齣青年野球員奮鬥的電影。",
    "paragraph_id": 233
  },
  {
    "title": "天良",
    "author": "陳金順",
    "text": "坐踮海線火車裡，紀文良的腦海內無停滾絞下晡佔領凱道濟濟熱情畫面，猶閣有前一暗參許心蘭面會的點點滴滴。舊曆3月23，日頭花學運收束12工後。透早，許春杏就起床，手面洗好，歡頭喜面咧捋(lua̍h)頭毛。日鬚薄薄仔對窗仔門射入伊的房間。「春杏，妳遮gâu早欲去佗位？」許心蘭行入許春杏房間探頭問。「媽，學運彼陣我熟似一位Uncle，今仔日遐媽祖生欲去予伊請。妳看，就是伊。",
    "paragraph_id": 234
  },
  {
    "title": "天良",
    "author": "陳金順",
    "text": "」許春杏拍開手機仔，頂面是一張伊佮紀文良做伙翕的相片。「愛會記得較早轉來喔。」許心蘭這句話講煞，假無意行出許春杏房間。──2014.6.10寫佇赤崁南門仔     2014第四屆台南文學獎台語小說佳作     2015.1《台文戰線》第37號 八珍動物園   「獅、虎、豹、鱉、猴、狗、象、鹿。」阿芳掀開台語課本咧唸聲調圖。伊今年十歲，當咧讀花園國小四年。",
    "paragraph_id": 235
  },
  {
    "title": "天良",
    "author": "陳金順",
    "text": "伊的目睭重巡大蕊，nih咧nih咧親像會講話的oo-lín-gió。伊的身軀頂穿一su粉紅色洋裝，看起來袂輸小公主。這su洋裝是舊年生日，阿爸送予伊的禮物。「獅、虎、豹、鱉、猴…」阿芳繼續唸聲調圖。「阿芳，阿芳。」伊聽著熟似閣溫柔的音聲，擔頭看見阿爸的好笑神。「阿爸。」阿芳流落歡喜的目屎，緊猛共阿爸攬牢牢。「戇查某囝，緊共目屎拭掉。」阿爸那講那撏手巾仔予阿芳。「阿爸tshuā妳來去八珍動物園。",
    "paragraph_id": 236
  },
  {
    "title": "天良",
    "author": "陳金順",
    "text": "」阿芳共目屎拭掉，隨聽著阿爸講這句話。「阿爸，八珍敢毋是三八的意思？」阿芳頭殼抓咧抓咧出喙問。「小等咧妳就知。」阿爸現出神祕的笑容。阿爸騎伊彼台野狼仔載阿芳。秋天日頭無蓋炎，風吹微微，阿芳共阿爸攬咧，路裡的光景對熟似到生份，一幕換過一幕。無偌久，兩爸仔囝來到一跡秀麗的山坪。",
    "paragraph_id": 237
  },
  {
    "title": "天良",
    "author": "陳金順",
    "text": "佇一欉大甲愛兩人做伙攬的榕樹邊，tshāi一塊量約兩米懸、柴刻的khâng-páng，「八珍動物園」五个大字清清楚楚刻踮頂面。「阿爸，這个動物園咱nái無來過？」阿芳目睭nih咧nih咧笑笑仔問。「八珍動物園頂禮拜拄開幕。」阿爸目睭沙微沙微笑笑仔應。阿芳參阿爸手牽手行入動物園。內底的視野不止仔曠闊，花草樹木的種類佮色緻濟甲予阿芳的目睭毋甘nih。「阿爸，這个所在有夠闊，空氣嘛足新鮮的。",
    "paragraph_id": 238
  },
  {
    "title": "天良",
    "author": "陳金順",
    "text": "」阿芳那講那伸勻，目睭瞌瞌享受清新的空氣。Tng當阿芳目睭擘金，看著面頭前五十公尺遠出現一隻獅仔，驚一下緊覕咧阿爸尻川後。「阿爸，彼獅仔nái無關佇櫳仔內？足恐怖的！」阿芳那講身軀那咇咇掣。「阿芳，這搭動物攏足溫馴的，毋免驚。」阿爸好喙安搭阿芳。這時，獅仔拄好來到目睭前。「恁好！歡迎來八珍動物園行踏。我號做一貴獅。」獅仔講煞伸出一肢跤表示善意。阿爸伸出正手佮獅仔相握。",
    "paragraph_id": 239
  },
  {
    "title": "天良",
    "author": "陳金順",
    "text": "阿芳看阿爸參獅仔握手握甲足自然，嘛學阿爸的動作。握了，閣輕略仔摸獅的頭毛。「有夠古錐的。」阿芳笑笑仔講。「到今妳才知。」獅仔發出司奶的聲。獅仔離開了後，阿芳參阿爸繼續向前行。量約行兩百公尺，搪著一隻黃皮烏斑的虎跍咧路邊吼。阿芳行倚這隻看起來猶成少歲的虎，出喙問：「你是按怎咧吼？」   「我號做二八虎，因為阮阿母死去，我才會佇遮吼。」   「阮人類常在講『人死不能復生』，請你勇敢活落去。",
    "paragraph_id": 240
  },
  {
    "title": "天良",
    "author": "陳金順",
    "text": "」阿爸出喙安慰。「是啦，有閒阮會定定來看你。」阿芳那講那共虎仔的尻脊骿捋捋咧。虎仔頕頭向阿芳表示感謝，目屎嘛是閣㴙㴙滴。無偌久，兩爸仔囝看著面頭前有三座小山崙。一隻身軀hue-pa-li-niau的豹用緊甲目睭袂赴nih的速度，踮小山崙走來走去。「豹是地球頂面走上緊的動物，並Bolt走閣較緊。」阿爸講。「Bolt是啥人？」阿芳問。「伊是世界走上緊的人類，毋過猶差我誠遠咧。",
    "paragraph_id": 241
  },
  {
    "title": "天良",
    "author": "陳金順",
    "text": "」拄才彼隻豹袂輸閃電，無講無呾傱來阿芳面頭前。「恁好，我號做三山豹。」相借問了，豹閣像閃電仝款，走甲無看影跡。「Ai-iō，妳差一點仔踏著我。好佳哉，我的殼tīng kah若戰甲，若無，早就去西方見佛祖矣。」   阿芳目睭咧看天頂的雲尪，無注意著一隻鱉佇咧塗跤勻勻仔趖。「歹勢啦，我毋是刁意故的。」阿芳面仔紅絳絳會失禮。「小朋友，無要緊啦。歡迎恁來遮參觀，我號做四七鱉。」講煞，鱉閣勻勻仔向前趖。",
    "paragraph_id": 242
  },
  {
    "title": "天良",
    "author": "陳金順",
    "text": "面頭前是一片青翠的樹林。阿芳看著四、五隻猴山仔佇樹仔頂趒來跳去，模樣不止仔古錐。阿爸對揹仔提出一枇弓蕉。猴母咻一下對樹頂跳落來，雄介介共彼枇弓蕉搶過手。那走那跳那回頭對兩爸仔囝講：「阮號做五二空猴。」   「這隻猴母nái遮爾雄介介？」阿芳喙仔翹嘟嘟問。「這陣猴的祖先枵過飢，莫怪伊會按呢。」阿爸用平穩的口氣回 答。Uáng！Uáng！Uáng！一陣狗仔共阿芳佮阿爸圍做一輾，那圍圓箍仔那跳舞。",
    "paragraph_id": 243
  },
  {
    "title": "天良",
    "author": "陳金順",
    "text": "「阿爸，參咱頂回去九族文化村看的山地舞足成的。」阿芳越頭看阿爸。「妳的目色閣真巧喔。」阿爸笑笑仔應。「恁好，阮號做六三狗，請多多指教。」這時，狗仔舞拄好跳煞，做陣共兩爸仔囝相借問。阿芳嘛擛手共狗仔回禮。狗仔走了後。透中晝，阿爸牽阿芳去就近的樹蔭跤覕日，順紲對揹仔提雞卵糕佮滾水罐出來。阿爸拍開滾水罐，用蓋斟寡茶㧣予阿芳。阿芳接過手啉一喙，現出滿足的表情，講：「酸酸甜甜，足好啉的。阿爸，這是啥物茶？",
    "paragraph_id": 244
  },
  {
    "title": "天良",
    "author": "陳金順",
    "text": "」   「這是阿爸透早燃的百香綠茶。」   這時，一隻大象行來面頭前的草埔。伊彼條長鼻管擛咧幌咧袂輸咧拍招呼。阿芳徛起來參大象相對相。「囡仔姊，妳好。我號做七崁象，真歡喜佮恁熟似。」   「大象，我敢會當坐踮你的尻脊骿？」阿芳掠象金金看。大象無應話。咻一下，用長鼻管共阿芳勾起去伊的尻脊骿坐。大象載阿芳踅一輾才共放落來。紲落，一步一步穩穩在在向前行。一隻幼鹿仔傱來阿芳面頭前。阿芳伸手挲伊的頭殼。",
    "paragraph_id": 245
  },
  {
    "title": "天良",
    "author": "陳金順",
    "text": "「你號做啥物名？」阿芳那挲那問。「我號做八八鹿。」鹿仔話講煞隨走離開。「這八種動物的名攏佮咱台灣歷史有牽連。妳敢知？」阿爸聲音低沉。阿芳幌頭。「獅、虎、豹、鱉、猴、狗、象、鹿…」阿芳那唸那抓頭殼。「阿爸，這敢毋是台語聲調圖？」   阿芳越頭煞看無阿爸的形影。「阿爸，阿爸…」阿芳予家己喝聲喊精神。原來是一場夢。阿爸頂月日車厄過身矣。──2016.11.13寫佇喜鵲微醺咖啡店     2017.7.",
    "paragraph_id": 246
  },
  {
    "title": "天良",
    "author": "陳金順",
    "text": "31《台灣教會公報》3414期 是非夢   夜靜深更。轟！轟！轟！雷公好親像猶閣袂愛睏，佇恬靜的天裡展威，相連紲敲幾落聲脆雷。這个跤兜，早就睏到十三天地外的陳敏，煞予脆雷聲雄雄驚醒。伊目睭挼(juê)挼咧，伸一个勻，輕輕仔落眠床，伸手挔(hiannh)囥佇床邊彼領烏色膨紗外套，幔咧肩胛頭，跕(liam)跤躡(neh)手，趖來到客廳。",
    "paragraph_id": 247
  },
  {
    "title": "天良",
    "author": "陳金順",
    "text": "電火切to̍h，拍開Notebook，佇等待開機的坎站，伊共散掖掖的頭鬃束起來。紲落來，伊拍開進前寫到一半，號做〈是非夢〉的小說檔案，繼續寫落去。過無偌久，量約寫咧兩、三逝(tsuā)，伊就一直哈唏，愛睏神走來參伊相會。伊目睭半金半瞌，猶原跕跤躡手，沓(ta̍uh)沓仔趖轉去眠床頂，過無一目nih仔久，隨睏甲毋知人去。佇茫茫渺渺之中，陳敏面頭前出現一个頭鬃垂到肩胛頭的查某囡仔。",
    "paragraph_id": 248
  },
  {
    "title": "天良",
    "author": "陳金順",
    "text": "這个查某囡仔面色白蒼蒼，看起來無血色款，喙舌吐長長，一再喊喝「還我的命來，還我的命來…」，陳敏心驚膽嚇，目睭展大蕊，規身軀咇(phi̍h)咇掣、流凊汗，自按呢嚇驚精神。睏踮陳敏身軀邊的查埔朋友王為，予伊的喝聲吵精神。陳敏一面哭一面共王為講伊夢裡所見著的影像，那講那慼氣(tsheh-khuì)。",
    "paragraph_id": 249
  },
  {
    "title": "天良",
    "author": "陳金順",
    "text": "王為聽陳敏講遐的話，面裡無任何表情，干焦伸手拭陳敏牢佇目墘的珠淚，紲落共伊的肩胛頭搭搭咧，安慰伊講眠夢的代誌毋通掠做事實。了後，王為對屜仔底提愛睏藥仔出來，拍開罐仔蓋，倒兩、三粒出來，共陳敏的喙擘開，藥仔擲入喙裡，閣捀(phâng)一甌白滾水予陳敏啉，陳敏倒落眠床才沓沓仔睏去。經過一暝安眠，陳敏感覺精神有較清彩淡薄，伊想欲擘開目睭，強猛的日光對窗仔射入來，予伊的目睭欲金仔毋成金。",
    "paragraph_id": 250
  },
  {
    "title": "天良",
    "author": "陳金順",
    "text": "這時，伊才智覺日頭已經曝尻川，王為早就無佇身軀邊。伊目睭挼挼咧，起床行入浴間仔，拍開白人齒膏的蓋，擠(tsik)一屑仔齒膏出來，抹踮齒抿仔毛頂面，紲落勻聊仔鑢(lù)喙齒。喙齒鑢煞，伊無使用洗面膏，捘(tsūn)開水道頭，輕輕仔對面裡戽水，了後，提面巾仔共面拭予焦。伊當欲褪掉睏衫洗身軀，昨昏彼个頭鬃垂到肩胛頭的查某囡仔，雄雄閣出現佇目睭前。",
    "paragraph_id": 251
  },
  {
    "title": "天良",
    "author": "陳金順",
    "text": "這回，查某囡仔的面色無閣白蒼蒼，反倒轉規身軀沐甲全全血，伊的五官變形甲誠厲害，看起來不止仔恐怖，用一款帶回音的聲調幽幽仔講「我死甲足冤枉，我死甲足冤枉…」。陳敏驚一下強欲軟跤，不而過，伊猶是共氣力拚盡磅，傱(tsông)出浴間仔，傱到客廳的時，無細膩煞跋一倒。伊猶袂赴顧咧疼，電鈴聲拄好佇這个坎站響起。",
    "paragraph_id": 252
  },
  {
    "title": "天良",
    "author": "陳金順",
    "text": "王為頂下身烏色西裝穿甲俏(tshio)俏，江燕穿一軀(su)水藍色的套裝，予人一看就知影欲出門上班的款勢。雙人踮佇徛家樓跤相對相，手牽手，袂輸黏黐黐、難分難離的新烘爐佮新茶鈷。王為聽著公寓裡有人對二樓行向一樓樓梯的跤步聲，無到兩秒鐘，伊的喙唇緊猛唚(tsim)咧江燕的面裡，江燕予伊唚一下，笑容展開親像早春的日頭花。",
    "paragraph_id": 253
  },
  {
    "title": "天良",
    "author": "陳金順",
    "text": "唚煞，王為行到邊仔停Oo-tóo-bái的所在，發動彼台原本白鑠(siak)鑠，這陣煞卡一層坱埃(ing-ia)的Vespa。無偌久，王為共Vespa停佇電動間仔店口，西裝外套褪起來挔咧手裡，大肆機行入電動間仔。服務生看著穿插撆紮的阿舍大駕光臨，隨个仔隨个好禮相借問。",
    "paragraph_id": 254
  },
  {
    "title": "天良",
    "author": "陳金順",
    "text": "王為行過有兩个酒窟仔的媠姑娘面前，對橐(lak)袋仔底撏(jîm)出一張青仔欉，直接共這張新點點的銀票交咧媠姑娘的手蹄仔，吩咐伊捾一手麥仔酒，賰的予伊做小費。媠姑娘接過青仔欉，直直向王為頕(tàm)頭說勞力。王為行到倚內角的電動台仔頭前坐落，撏一搣(me)銀角仔出來，咚一聲，銀角仔橐(lok)落電動台仔裡。即時，台仔面頭前的燈火袂輸走馬燈一再轉踅。",
    "paragraph_id": 255
  },
  {
    "title": "天良",
    "author": "陳金順",
    "text": "無一時仔，媠姑娘捾一手麥仔酒來到面頭前，王為一手接麥仔酒，一手伸去挲姑娘仔的尻川，姑娘仔共伊gîn一下，斡咧行開跤。彼暗，王為啉甲醉茫茫踏入門，西裝外套挔咧手裡，規領衫皺phè-phè，行路顛來倒去，那行閣那講醉話。遮的痟癲的行為，看佇等門等規暝的江燕眼內，有影規腹肚火無塊敨(tháu)，伊行進前共王為捒(sak)一下，王為順勢䖙(the)倒佇膨椅裡。",
    "paragraph_id": 256
  },
  {
    "title": "天良",
    "author": "陳金順",
    "text": "江燕瘕痀(hê-ku)袂忍咧嗽，出喙踅踅唸，王為予伊唸甲起懊惱，徛起來出大力對江燕的喙phé共揌(sai)落。江燕予揌一下疼甲目屎膏隨輾落來，面裡浮現淺紅色緻的五爪痕，伊毋甘願，拳頭母搦絚絚(la̍k-ân-ân)，對王為的胸坎舂(tsing)幾落下。",
    "paragraph_id": 257
  },
  {
    "title": "天良",
    "author": "陳金順",
    "text": "已經起酒痟的王為，哪會堪咧予江燕佇關老爺面前弄大刀，隨共江燕摠(tsang)倚來，雙手對伊的頷頸仔出力摧落，一目nih仔，江燕予王為摧甲無聲無說，目睭反白仁，無氣慘死。這聲，王為酒醉雄雄醒過來，伊共江燕的屍體拖入浴間仔，走去灶跤攑菜刀，目睭展大蕊，剁，代先共頭剁落來，剁，雙手離身，剁，雙腿斷節，剁、剁、剁…，攏總剁做七、八塊，濺(tsuānn)甲規个浴間仔全是紅絳絳的血水。",
    "paragraph_id": 258
  },
  {
    "title": "天良",
    "author": "陳金順",
    "text": "王為提兩跤烏色的大跤糞埽袋仔套做伙，跤手猛醒共江燕被分離的身屍隨塊仔隨塊橐落。伊行去房間共噴甲全全血的衫褲換落來，紲落，共浴間仔鑢予清氣。半暝兩點，王為烏色屍袋揹咧，行落樓跤，囥踮白色Vespa的跤踏板頂面，消失佇暗夜堅凍的空氣裡。陳敏規身軀咇咇顫起交懍恂(ka-lún-sún)，伊胸坎搭搭咧細細聲仔問：「是啥？」   「警察。」回應的是中氣十足的查埔聲。",
    "paragraph_id": 259
  },
  {
    "title": "天良",
    "author": "陳金順",
    "text": "陳敏聽著應聲，勻勻仔徙振動跤步，先拍開內底枋仔門，透過鐵門的閬(làng)縫講話：「警察先生，請問有啥物代誌？」   「王為敢有佇咧？伊牽涉一件兇殺案。」刑事張立直透講明來意。「兇殺案！你敢會揣毋著人？」陳敏規个聲嗽變甲不止仔激動。「阮袂舞毋著，請妳開門，我放影片予妳看。」張立誠有自信。陳敏拍開鐵門予張立入來。",
    "paragraph_id": 260
  },
  {
    "title": "天良",
    "author": "陳金順",
    "text": "張立向陳敏借Notebook，共伊紮來的光碟片囥入電腦，影片開始絞振動，片仔那走張立那指內面的影像講話：「妳有看著王為載一跤烏色糞埽袋仔無？」   「伊載烏色糞埽袋仔閣會當證明啥？」陳敏冷冷仔應。張立將影片的速度放予兩倍緊，了後擋恬佇王為共Oo-tóo-bái停佇荒郊野外，紲落提沙挑(thio)挖塗，挖一睏，才共烏色糞埽袋仔埋入塗裡。「荒郊野外哪有監視器？」陳敏憢(giâu)疑。",
    "paragraph_id": 261
  },
  {
    "title": "天良",
    "author": "陳金順",
    "text": "「我干焦會當講天公有目睭。彼(he)是一台自家用的行車記錄器翕著，交來阮分局報案，阮才查著王為犯案。」張立攑頭看陳敏，紲落問：「欲閣看落去無？」   陳敏無意無意無反應，張立閣予影片走緊，擋恬了後出現警方挖出烏色糞埽袋仔，敨開，內底是一塊一塊夆分屍的人肉。陳敏看著這段畫面，規个腹肚滾絞想欲吐，毋過，伊十外點鐘無食物件，想欲吐嘛吐袂出來。",
    "paragraph_id": 262
  },
  {
    "title": "天良",
    "author": "陳金順",
    "text": "張立佇邊仔對伊的尻脊骿共捋(luah)捋咧，陳敏放聲大哭，哭一睏才問張立：「伊刣的是啥物人？」   「伊進前的查某朋友江燕。」張立直話直講。陳敏一个喙開hānn-hānn。無到一秒鐘，目屎隨輾落來。這時，王為一面攑鎖匙開門，一面出聲：「敏仔，先提淡薄仔錢借我。」   陳敏無應聲，用手䘼拭掉目屎。",
    "paragraph_id": 263
  },
  {
    "title": "天良",
    "author": "陳金順",
    "text": "當等王為西裝外套挔咧手裡，規領衫皺phè-phè出現佇目睭前，陳敏出大力共搧一个喙phé，王為面裡隨浮現淺紅色緻的五爪痕。王為猶袂赴反應，「叩」一聲，徛佇陳敏後面的張立，提出手銬相準準對王為的手目共銬落。張立押走王為。陳敏跪坐佇Notebook頭前，拍開伊猶未寫了的小說檔案〈是非夢〉，共進前所寫彼6752字總刣掉。伊那流目屎那拍出：   是非夢，到底是夢非夢？連我家己嘛毋知影… ──2014.",
    "paragraph_id": 264
  },
  {
    "title": "天良",
    "author": "陳金順",
    "text": "12.20寫佇赤崁南門仔     2015.7《台文戰線》第39號 挽字   萬利仔佇大學教冊。今，台灣頭到台灣尾百外外間大學，教授總仔共仔幾落萬个。事實上，「教授」是尊稱，萬利仔佇這間起踮半山腰的私立大學教冊二十外冬，濟濟後輩攏升起來掛教授、副教授，伊老神在在「講師」一路掛到底。毋捌聽講伊有半點仔不滿，當該然，佇文學系教冊，遮爾濟冬來，敢若嘛無人看過伊發表半篇論文。",
    "paragraph_id": 265
  },
  {
    "title": "天良",
    "author": "陳金順",
    "text": "到底萬利仔靠勢啥款關係，抑是有啥物特等的才情？會當二十外冬免生產論文，共「講師」的位坐甲穩在仔穩在，這咱無真知。生成瘦閣薄板的萬利仔，身懸百六捅仔，頂月日才五十足歲，佇四、五冬前規个頭鬃就白蒼蒼。遠遠看過，毋知的人會掠準伊定著六、七十歲矣。這个白頭鬃的因端，到底是遺傳基因所致，抑是用腦過頭？事實講，咱嘛無真知。萬利仔目睭細蕊，你若徛咧面頭前參伊講話，總是看袂出來伊的目睭敢有擘金？",
    "paragraph_id": 266
  },
  {
    "title": "天良",
    "author": "陳金順",
    "text": "伊這个人蓋孤佬，佮伊成做同事十外冬，講無超過二十句話。就準講無意中相閃身，伊嘛罕咧參人相借問，連頕頭遮爾簡單的動作，伊攏會儉起來生利息。我較家婆性。有一回，天落霎霎仔雨，佇文學院佮商學院兩棟大樓之間和萬利仔相閃身。彼陣，伊手裡提四、五本冊，經過我身軀邊的時，上頂面彼本文學概論，順勢趨落來塗跤兜。咱紲手向(ànn)腰共冊抾起來還伊，伊毋但無說多謝，連掠我看一目嘛無。",
    "paragraph_id": 267
  },
  {
    "title": "天良",
    "author": "陳金順",
    "text": "講到遮，咱就知影萬利仔佮我的個性是天差咧地。這無打緊，一樣米飼百樣人，無兩个人全然相仝。想袂到，這个性癖參我天差咧地的萬利仔，最近這成冬來，煞有一項佮我仝款的議量。講「議量」敢若較無對同，凡若是本身有趣味的代誌抑興頭，有閒的時罔做仔罔做，毋才號做「議量」。萬利仔興參加文學獎，有這字「獎」，牽涉著名佮利，實在無妥當講是「議量」。咱興文學獎的時間，上無嘛五、六冬矣。",
    "paragraph_id": 268
  },
  {
    "title": "天良",
    "author": "陳金順",
    "text": "我家己真知，頭殼尖尖、才情有限，毋敢向望著大獎。若三不五時、一半擺仔得著佳作，就歡喜甲趒起來矣。講罔講，需要較濟想像力的現代詩佮小說，我透世人毋捌想欲參人拚輸贏。獨獨散文，這項真拄真的文類，大概我散赤人出身，半世人啉袂少苦湯，總是有寡經驗會當化做粗淺的文字，提出來參人相比並。咱知影，台灣的文學獎親像流行性感冒仝款。逐冬佇年中彼幾月日時行一輪，會著袂著好歹字運。",
    "paragraph_id": 269
  },
  {
    "title": "天良",
    "author": "陳金順",
    "text": "這个恬恬食三碗公的萬利仔，毋知是頂世人燒好香抑是祖公仔致蔭？才參加文學獎無幾月日，就相連紲得著幾落項頭名，可比講古城文學獎得著散文首獎，海港文學獎得著現代詩第一名，新高山文學獎得著短篇小說正獎，袂輸天拍天晟的文學寫手。這站倚年，各文學獎頒獎典禮相連紲佇歇睏日舉辦。得獎人除了領著獎金佮獎牌以外，主辦單位嘛會送得獎作品集。",
    "paragraph_id": 270
  },
  {
    "title": "天良",
    "author": "陳金順",
    "text": "這幾冬，大部分的縣市文學獎，攏送得獎人五本作品集，較功夫的送十本；往過我頭擺得著南都文學獎，一睏頭送二十本冊，一本五百外頁，重甲欲死，𢯾甲強欲歪腰，落尾，遐的冊送規月日才送了。今年，我頭殼尖尖干焦得著海港文學獎散文佳作，人萬利仔頭擺參賽就提金牌，我毋敢怨妒，只有徛踮壁角欣羨。本底掠準阮會當做陣落南領奬，啥知，海港文學獎參新高山文學獎相siāng佇12月23拜六頒奬。",
    "paragraph_id": 271
  },
  {
    "title": "天良",
    "author": "陳金順",
    "text": "彼日，罕得參我相借問的萬利仔，雄雄捀一甌咖啡行來面頭前，講欲請我啉。我歡頭喜面，比對著彩券閣較歡喜。原來是欲拜託我替伊領海港文學獎，我除了頕頭，無別項選擇。人總是愛虛華，雖罔干焦過一个癮，會當摸著第一名獎座，心內嘛是爽甲無地講。傍萬利仔的福氣，看明年會當得著這世人第一个頭等無？領獎轉來北地，已經暗頭仔。中晝主辦單位請阮食自助餐點，我連紲搩(kiat)三盤，飽到無想欲食暗頓。",
    "paragraph_id": 272
  },
  {
    "title": "天良",
    "author": "陳金順",
    "text": "揹仔一囥落，未曾洗手面，隨抽出一本作品集掀看覓。頭一个想欲看萬利仔著第一名彼首詩寫了按怎？我雖罔毋捌寫詩，看人的作品罔鼻芳嘛好。彼首〈港都素描〉其實是三首詩鬥起來的，攏總佔咧四頁；第二、三名嘛才佔兩頁爾爾。敢講萬利仔是寫比別人較濟逝才得頭名？我好玄掀到冊後面的簡章，現代詩明明規定40行以內，萬利仔用三首詩鬥做80行參賽，按呢對其他參賽者敢有公平？負責收件的行政人員敢是目睭挩窗？",
    "paragraph_id": 273
  },
  {
    "title": "天良",
    "author": "陳金順",
    "text": "加人一倍的行數敢講看袂出來？阿評審咧，敢有盡著的責任？我上蓋㤉潲(gê-siâu)卑鄙小人。今，現現我的同事萬利仔就是這款腳數，為著幾萬箍獎金，做出袂見眾的代誌，按呢敢有夠格成做教育下一代的老師？我凝甲頭殼強欲衝(tshìng)煙，隨想著「大義滅親」這个成語。毋著，啥人佮伊是親？我頇顢罔頇顢，才無咧衰潲佮這款敗類牽連做伙。兩日後拜一，我共獎座佮五本冊擲咧萬利仔的研究室門口，無講無呾做我去上課。",
    "paragraph_id": 274
  },
  {
    "title": "天良",
    "author": "陳金順",
    "text": "本底按算課上了，欲敲電話予主辦單位檢舉。無閒到地煞袂記得，等我想著的時，早就日落黃昏，文化局的人員攏下班矣。隔轉早，未曾採取行動，就佇面冊看著閣較譀古的代誌。有人檢舉萬利仔得著新高山文學奬彼篇小說抄人的，檢舉人清楚指出：彼篇除了地號名改掉，賰的內容大體上攏佮原作者相siāng。無偌久，面冊裡眾人議論紛紛，規山坪的人跳出來電萬利仔。我咧想，新高山的確並海港較偉大！",
    "paragraph_id": 275
  },
  {
    "title": "天良",
    "author": "陳金順",
    "text": "違反規定行數都咧慘死了矣，這聲抄人的，萬利仔跳落淡水河三暝三日嘛洗袂清。──2018.1.4寫佇赤崁南門仔     2018.4《台文戰線》第50號 瘦伯仔   伊規年迵天攏穿一領殕殕霧霧的外套，看無啥會出來原底啥款色緻。親像咖啡的，閣若像藍的。這領衫大概罕得洗，袂輸坱埃足久矣，才會變做這款形。外套內面穿一領白色內衫，講白色事實無啥對同，可能佮外套仝款罕得洗，哪有可能偌白咧？",
    "paragraph_id": 276
  },
  {
    "title": "天良",
    "author": "陳金順",
    "text": "除了穿插久年無變，伊的頭鬃永遠攏攄平頭。頭鬃的色緻半花白，歲頭看起來上無六十外外。伊的目睭嶄然仔細蕊，人生做瘦抽瘦抽，敢是營養不良的緣故，這我無法度稽考。量約百六公分的瘦伯仔，上捷出現的所在是北區佮中西區彼箍圍仔的街頭。我本人拄過上濟擺的所在是成功路、公園路口。騎機車經過十字路口，總是會搪著紅燈擋恬。這个時陣，定定看著瘦伯仔雙跤趒咧趒咧，正手幌咧幌咧伸出來共人分錢。",
    "paragraph_id": 277
  },
  {
    "title": "天良",
    "author": "陳金順",
    "text": "講伊趒咧趒咧，嘛毋是趒甲偌厲害，只不過佮一般人穩穩在在的樣相較無仝款。毋捌聽過伊講話，干焦喙裡發出咿咿啊啊的聲。人若分伊錢，伊會頕頭啊兩聲敢若「謝謝」的音。到底是毋是按呢，我嘛無真知。遮爾濟冬來，若無佮瘦伯仔佇街頭拄搪一百擺，至少嘛五十回較加。咱頇顢人無固定頭路，做散工所趁有限，干焦罕罕仔兩、三擺對橐袋仔撏幾个銀角仔，輕略仔囥咧瘦伯仔半開的手心裡。有一站，較罕咧踮街頭搪著瘦伯仔。",
    "paragraph_id": 278
  },
  {
    "title": "天良",
    "author": "陳金順",
    "text": "掠準伊佇咱的生活裡欠席矣。啥知，因為工課路的緣故，一禮拜有幾落日愛坐火車通勤，煞閣佮伊佇車站頭前的地下道相逢。咱毋是無情，總是佯做無看咧，快步通過伊身軀邊。有一回，出外作穡。過晝，日鬚光焱。行出台南車頭，腹肚枵甲咕咕叫，一時毋知欲食啥。軁過倒爿地下道，行入中山路的亭仔跤。行過新光三越百貨大樓，閣過彼个斡角亭仔跤，有一位不止仔大箍把的婦人人咧賣雞卵糕。咱緊猛撏一个五十的銀角仔，共交關一橐雞卵糕。",
    "paragraph_id": 279
  },
  {
    "title": "天良",
    "author": "陳金順",
    "text": "佇等待婦人人咧橐雞卵糕的時站，我看著邊仔一个瘦卑巴的查埔囡仔，戇神戇神跍咧婦人人的尻脊後，兩蕊目睭嶄然仔細蕊，掠路口直直相。我好玄，綴查埔囡仔的眼神瞭過去，想袂到，煞予我相著瘦伯仔伸長手咧共人分。這是我頭擺佇遮看著伊的影跡。婦人人三兩下手就共雞卵糕橐好勢。我枵甲擋袂牢，未曾離開擔仔位，就對紙橐仔裡提一塊雞卵糕出來孝孤。紲落，看著婦人人手裡閣扲一橐雞卵糕。怪奇啊！",
    "paragraph_id": 280
  },
  {
    "title": "天良",
    "author": "陳金順",
    "text": "遮明明干焦我一个人客，也無看著別人倚來捀場，伊這是…   閣來，婦人人用目尾共查埔囡仔捽一下。查埔囡仔隨徛起來接過婦人人手裡彼橐雞卵糕。本底，我掠準遐的雞卵糕是囡仔家己欲食。啥知，伊雞卵糕接過手了後，踅過擔仔位行向路口，無講無呾交予瘦伯仔。彼時，我雞卵糕拄好咬一半窒咧喙，一个喙仔開hānn-hānn。彼半塊雞卵糕吞落肚了後，我共婦人人呵咾：「頭家娘，妳實在誠有愛心哦。",
    "paragraph_id": 281
  },
  {
    "title": "天良",
    "author": "陳金順",
    "text": "」大箍把的婦人人煞細細聲應講：「彼个阮老爸啦。少年放某放囝，食老才來毋成樣。」   我看著婦人人那講目屎那含目墘。我假無意，勻勻仔行離開擔仔位，食賰半橐的雞卵糕扲咧手裡。那行目屎煞無聲無說津落來。──2017.2.25寫佇赤崁南門仔     2017.3.23《中華日報》副刊 亂鐘仔   喨！喨！喨！亂鐘仔霆三聲，淺眠的淑珠緊猛揤掉，伊鑢喙、洗手面掛穿衫褲，十分鐘內好勢溜溜。",
    "paragraph_id": 282
  },
  {
    "title": "天良",
    "author": "陳金順",
    "text": "來榕樹國小成禮拜矣，淑珠猶無啥慣勢。做導師毋是無經驗，不而過，教冊五、六冬頭擺搪著林文鐘這款囡仔。這个四年的查埔囡仔，人生做斯文斯文，鼻目喙靈靈靈，干焦一步䆀，耳仔鬥助聽器。這款生張的囡仔，頭擺看著，罕咧有人無佮意。紲落來，毋免三分鐘，伊隨現出原形。連鞭共全班一半較加的查某囡仔搝頭鬃，連鞭共冊本掖甲規塗跤。叫伊共同學會失禮，伊走予你逐；喊伊共冊抾起來排予齊整，伊規氣唔唔叫，唱彼毋成聲調的歌予你聽。",
    "paragraph_id": 283
  },
  {
    "title": "天良",
    "author": "陳金順",
    "text": "開學規禮拜，文鐘逐日都遲到半點鐘較加，淑珠好喙問伊原因，伊的大蕊目睭恬恬掠淑珠看三秒鐘，紲落覆踮冊桌仔頂假睏。毋通掠準伊耳空有較輸，便若下晡四點，散學鐘仔聲霆，霆無三聲，伊無講無呾隨走甲無看人影。淑珠問學生，敢有人知影文鐘厝裡的情形？得著這款回應：老師，彼个亂鐘仔痟痟，莫插伊啦！欲按怎莫插伊？淑珠暗想：恁遮的囡仔會當莫插伊，我做老師人，無彼个權利莫插伊。",
    "paragraph_id": 284
  },
  {
    "title": "天良",
    "author": "陳金順",
    "text": "淑珠掀開學籍資料，想欲敲電話予文鐘的序大人，頂面煞無留半支電話番。彼日散學，所有學生離開教室了後，伊共文鐘兜的地址抄踮手指簿仔。天落霎霎仔雨，淑珠展開彼枝粉紅色的兩節雨傘，用步輪的行出校門。伊佇校門口搪著替代役俊男，俊男好禮相借問：「淑珠老師，今仔日無騎oo-tóo-bái？」   「我欲去學生兜家庭訪問。」淑珠笑笑仔回應。",
    "paragraph_id": 285
  },
  {
    "title": "天良",
    "author": "陳金順",
    "text": "行出校門，照手指簿仔頂面的地址，量約十捅分鐘，淑珠就揣著文鐘兜彼條巷仔。彼條巷仔彎彎斡斡、暗毿暗毿，兩排厝攏無超過三層樓，看會出來蹛踮遮的住戶，定著中下階層佔較大面。淑珠行到這條巷仔的中段轉斡，看著一位矮古矮古、頭毛鬖鬖的老婦人人，ànn腰佇門口埕咧款歹銅舊錫佮簿仔紙。一目nih，看著文鐘對厝裡行出來，伊身軀頂的制服已經換掉，恬恬咧共老婦人人鬥整理紙坯。",
    "paragraph_id": 286
  },
  {
    "title": "天良",
    "author": "陳金順",
    "text": "淑珠看甲大喙開hānn-hānn，頓蹬幾秒鐘才踏進前，文鐘擔頭見著淑珠，隨越頭行入厝裡。「阿鐘仔，你這个囡仔是按怎？」   「阿桑，我是文鐘的老師。妳是…」   「是老師喔！歹勢，我是伊的阿媽啦。」老婦人人共淑珠頕頭行禮。紲落，文鐘的阿媽請淑珠入去厝裡坐。行入厝內，淑珠看著人客廳干焦兩隻舊漚舊臭的柴椅仔，一塊四角桌仔破毿破毿，壁角一疊一疊舊報紙佮紙坯，文鐘跍佇遐咧整理。",
    "paragraph_id": 287
  },
  {
    "title": "天良",
    "author": "陳金順",
    "text": "「這个囡仔，a̍h袂曉斟茶予老師啉？」阿媽掠文鐘看一下。「阿媽，無要緊啦。想袂到…」淑珠話牢佇嚨喉蒂仔。「想袂到阮兜遮爾散赤，著無？」阿媽那講那目箍紅。淑珠看阿媽按呢，行倚尻脊骿共捋捋咧。紲落，阿媽共淑珠講文鐘的故事。講起來，阿鐘這个囡仔歹命啦！出世耳空就聽無，三歲的時，老母車厄過身，老爸佇咧北部做粗工，久久仔轉來一逝，放我這个老--的咧拖屎連。我有歲矣！",
    "paragraph_id": 288
  },
  {
    "title": "天良",
    "author": "陳金順",
    "text": "趁無食，姑不而將歹銅舊錫、字紙罔抾，來晟養這个可憐孫。這个㾀(khiap)勢孫，自細漢就予眾人看無目地。厝邊頭尾的囡仔攏無半个欲參伊相放伴。凡勢仔按呢，才會變甲那來那孤佬。老師啊！請妳毋好見怪，這个囡仔佇學校若有得罪的所在，老身--的踮遮共妳會失禮。淑珠行出文鐘厝的時，天色已經暗烏，雨早就斷點。行到學校車棚欲牽oo-tóo-bái，發覺粉紅雨傘袂記紮轉來。",
    "paragraph_id": 289
  },
  {
    "title": "天良",
    "author": "陳金順",
    "text": "伊發動oo-tóo-bái，無聲的目屎勻聊仔輾落來。彼暝，欲睏的時，淑珠暗想隔轉日起，伊的確愛用閣較大的耐心對待文鐘。有影一暝到天光。喨！喨！喨！亂鐘仔霆三聲，淑珠緊猛揤掉，伊起來伸勻，擔頭看著薄薄的日鬚，透過窗仔溫柔軁入來。──2018.1.11寫佇赤崁南門仔     2018.3《海翁台語文學》第195期 喜樂   1985。二林的天，星光月圓。",
    "paragraph_id": 290
  },
  {
    "title": "天良",
    "author": "陳金順",
    "text": "暗暝，謝啟瑞胳下空托兩枝柺仔，勻勻仔行出來埕斗。順趁歇熱，佇台北師大歷史系讀冊的伊，拄好會當轉來保育院看瑪喜樂阿媽，順紲做寡田野調查，伊的畢業論文欲寫「二林蔗農事件」。伊擔頭看滿天星，那咧想代誌。「阿瑞，你哪猶未睏？」頭毛白蒼蒼的阿媽行倚身軀邊。「阿媽，妳嘛猶未睏啊。」   「逐暝，無規个房間巡巡看看咧，哪睏會安眠？」   「阿媽對阮遮的囡仔，一直攏遐爾疼痛。",
    "paragraph_id": 291
  },
  {
    "title": "天良",
    "author": "陳金順",
    "text": "」   「我猶閣會記得你斯當時來院裡的模樣。」阿媽用慈愛的眼神掠啟瑞金金相。1965。二林的天，烏陰濟雲。透早，瑪喜樂行來保育院門口欲提報紙，門一拍開，看著一个嬰仔坐踮塗跤，這个查埔囡仔無吼無鬧，干焦一直喃「阿…阿…」指頭仔指向遠遠的所在。伊對嬰仔的橐袋仔撏出一張紙，頂面寫講囡仔拄度晬，賰的線索全然無。伊共抱入院裡，親手洗身軀，換清氣的衫褲。",
    "paragraph_id": 292
  },
  {
    "title": "天良",
    "author": "陳金順",
    "text": "紲落，tshuā 去基督教病院予先生檢查，證明囡仔致著小兒麻痺。伊代先去派出所報案，才閣去戶政事務所替囡仔報出生。因為感念謝緯醫師的大愛，共囡仔號名謝啟瑞。1975。二林的天，雨捙桶倒。中晝，瑪喜樂佇餐廳無看著謝啟瑞的形影，伊攑雨傘四界走揣，行來寢室看著囡仔倒踮眠床哼呻，伸手摸頭額，規个燒燙燙。伊緊猛共偝咧尻脊骿，家己駛車載去病院。守佇病床邊，到甲囡仔燒退，才閣載轉保育院。彼時，伊已經61歲。",
    "paragraph_id": 293
  },
  {
    "title": "天良",
    "author": "陳金順",
    "text": "2005。二林的天，光頭白日。下晡，謝啟瑞轉來保育院看瑪喜樂阿媽，阿媽坐佇輪椅頂掠伊金金相。「阿媽，我考牢主任矣。」謝啟瑞提出一張公文予阿媽看。「你是啥人？」阿媽滿面春風。「我是啟瑞，妳親手tshuā大漢的阿瑞。」謝啟瑞目屎含目墘。「阿瑞。」頭毛齊白的阿媽提一本冊予啟瑞，原來是拄出版的《喜樂之愛──瑪喜樂阿媽與二林保育院的故事》。",
    "paragraph_id": 294
  },
  {
    "title": "天良",
    "author": "陳金順",
    "text": "封面是中年的阿媽參五个囡仔的烏白相片，徛佇阿媽頭前彼个光頭的囡仔，正正就是謝啟瑞。謝啟瑞佇瑪喜樂阿媽的頭額唚一下。──2017.5.21寫佇赤崁南門仔     2018.4.16《台灣教會公報》3451期 春蕊   欲暗，古樹鎮的天厚雲尪。鎮裡這間建校倚半世紀的南峰國小，散學過半點外鐘。若毋是風絞振動樹葉仔佮鳥仔啾啾叫的聲，規个校園會當講恬喌喌。",
    "paragraph_id": 295
  },
  {
    "title": "天良",
    "author": "陳金順",
    "text": "除了校長、主任佮幾位導師猶未離開以外，大概就賰久年顧守校園的工友先生。科任辦公室的老師早就走甲無看影跡，獨獨王春蕊閣咧款物件，物件款好，伊共咖啡色的kha-báng揹咧肩胛頭，禁掉電火，勻勻仔行出辦公室。王春蕊騎一台中古的淑女型鐵馬，車身頭前吊一跤烏色籃仔。這台車身茄仔色的舊鐵馬，原底的漆落甲強欲了矣，看起來不止仔滄桑款。",
    "paragraph_id": 296
  },
  {
    "title": "天良",
    "author": "陳金順",
    "text": "離校門量約二十公尺，伊就無塌(lap)跤踏仔，干焦搦牢手扞仔，予車身自然溜出去。鐵馬溜出校門，王春蕊共手擋仔小可hân咧，正爿瞭一下、倒爿瞭一下，斟酌看，無半台車往來，伊才出力塌跤踏仔，手扞仔斡向倒爿，直直騎對鎮裡的方向。頭前這段兩、三百公尺的路程淡薄仔崎，王春蕊不止仔出力塌，塌甲規个身軀燒烙燒烙。伊穿一軀白底、粉紅蓮花圖樣的洋裝，裙裾的長度佇咧跤頭趺佮跤目仔中央。",
    "paragraph_id": 297
  },
  {
    "title": "天良",
    "author": "陳金順",
    "text": "欲暗風透，伊的頂身疊一領翠綠色的西裝外套。伊那塌跤踏仔，裙裾那予涼風擛甲phia̍t-phia̍t叫。王春蕊轉來南峰國小教冊已經十外冬，遮是伊囡仔時代的母校。伊猶閣會記得，佇伊讀小學的年代，逐日一踏入校門，量約二十公尺的所在，有tshāi一座蔣介石的銅像。這座半身的銅像底座是用紅毛塗鞏起來的，佇底座正面有鬥一塊大理石，頂面刻「民族救星」四个大字。",
    "paragraph_id": 298
  },
  {
    "title": "天良",
    "author": "陳金順",
    "text": "彼時，學校規定學生囡仔便若踏入校門，定著愛向銅像行禮。若無照做，予訓導主任tsang著，愛罰徛半點鐘才會當入去學堂。這陣，銅像早就毋知拆對佗位去，落尾，原位改做一座五花十色的小花園。彼項規定譀罔譀，做起來較簡單。閣有一項譀呱呱的規定，就是佇學校袂當講台語。只要無細膩喃出一句半話，定著予人掛一塊「我不說方言」的狗牌仔。王春蕊小學期間就掛過幾落擺狗牌仔。",
    "paragraph_id": 299
  },
  {
    "title": "天良",
    "author": "陳金順",
    "text": "想袂到，早前彼个掛過狗牌的查某囡仔，煞轉來母校咧教台語。伊毋是在額的，雖罔學生囡仔尊稱伊一聲「老師」，不而過，官廳予伊的待遇號做「本土語言教學支援人員」。「我要意囡仔台語敢學有路來？賰的咱管袂著的代誌，想想遐濟欲創啥？」便若有人替王春蕊抱不平，伊攏按呢回應。量約十捅分鐘，王春蕊騎來鎮裡第一大間的富味餐廳。講伊第一大間，有影phīng別間餐廳較閬曠。",
    "paragraph_id": 300
  },
  {
    "title": "天良",
    "author": "陳金順",
    "text": "這搭停車雖罔利便，毋過，的外觀佮內面的裝潢攏誠簡省，是一間用鐵鉼搭起來的食堂。王春蕊共鐵馬tshāi予好勢，連鎖都無鎖，咖啡色的kha-báng對烏色籃仔裡捾出來揹踮肩胛頭，一伐一伐勻勻仔行向餐廳門喙。用「行」來形容伊的動作，嚴格講起來無啥對同。因為伊行路跛咧跛咧，一跤長一跤短，略仔成蹌(tshiáng)跤雞，蹌一下進前一步，蹌一下進前一步。王春蕊身懸百六，體格瘦抽瘦抽。",
    "paragraph_id": 301
  },
  {
    "title": "天良",
    "author": "陳金順",
    "text": "伊的目睭大蕊、重巡，無畫妝過的目眉，phīng一般查某囡仔發了閣較茂。欲倚五十矣，留甲肩胛頭的頭鬃無染甲半滴，猶原烏㽎㽎，伊慣勢用一條普通的樹奶束仔，簡單共頭鬃縛咧。今仔日毋知啥緣故，伊煞袂記得縛頭鬃？鐵馬一路塌來到富味餐廳，規抱頭鬃早就予風搧甲散掖掖。伊蹌無幾步路，智覺家己頭鬃散掖掖，小停跤，對橐袋仔撏樹奶束仔出來，三兩下手就共頭鬃縛甲好勢溜溜。頭鬃縛好勢，王春蕊閣繼續一步一步勻勻仔蹌。",
    "paragraph_id": 302
  },
  {
    "title": "天良",
    "author": "陳金順",
    "text": "當伊蹌來到餐廳門喙的時，擔頭看著一个熟似的面容。這位phīng王春蕊懸十五公分的中年查埔人，身材中範，揹一圈肚。面裡牽一支金框的目鏡。身軀頂穿一軀殕色的西裝，白色siat-tsuh頂面無結ne-kut-tái。伊的歲頭看起來佮王春蕊差無偌濟，毋過，兩爿鬢邊淡薄仔咧落雪。伊向王春蕊頕一个頭，微微仔笑。因為目睭生做嶄然仔細蕊，伊咧笑的時看起來敢若擘無金仝款。",
    "paragraph_id": 303
  },
  {
    "title": "天良",
    "author": "陳金順",
    "text": "這个查埔人是王春蕊的小學同窗張天財，現此時踮市內的正興國小咧做教務主任。這回，兩人佇富味餐廳相搪頭，全然毋是巧合，是同窗會的緣故。南峰國小第十屆六年一班的同窗會連紲辦五冬矣，斯當時就是張天財發起的。彼當陣，伊佇現此時服務的小學擔當教學組長，雖罔工課無閒，因為王春蕊來學校代課，斷線幾落十冬的雙人，自按呢閣開始tsih接，使得伊起心動念想欲備辦同窗會。",
    "paragraph_id": 304
  },
  {
    "title": "天良",
    "author": "陳金順",
    "text": "張天財猶會記得，伊頭擺問王春蕊辦同窗會的意見時，王春蕊干焦喙仔笑笑，一句話都無講，頭越咧做伊行去車棚牽彼台舊鐵馬。王春蕊會按呢反應，張天財一點仔都袂感覺怪奇。伊真知，兩人之間的礙虐，經過幾落十冬，嘛是猶一直存在。小學六年秋天。拄開學無偌久。彼日，氣候涼冷仔涼冷，天頂厚雲尪。下晡四點散學，王春蕊佮往過仝款，參同窗做伙排路隊行轉厝裡。兜自本就phīng多數同窗較散赤，所致蹛佇揜僻的郊外。",
    "paragraph_id": 305
  },
  {
    "title": "天良",
    "author": "陳金順",
    "text": "因為按呢，行到半路的時，規个路隊只賰伊孤一人。彼工，毋知啥緣故？佇離厝無蓋遠的所在，王春蕊的腹肚煞來絞滾疼。路邊拄好規片菅芒，純白的花穗佇秋裡綴風絲仔搖搖幌幌，成做一幅美麗的景緻。面頭前這片美麗的景緻，對腹肚疼甲擋袂牢的王春蕊來講，一點仔都無詩情畫意。伊看四箍輾轉無人，緊猛軁入成人懸的菅芒林內面，無到兩秒鐘就共藍色學生裙裡的內褲褪落來，跍咧敨放腹內的垃儳物。",
    "paragraph_id": 306
  },
  {
    "title": "天良",
    "author": "陳金順",
    "text": "伊免啥瞪力，親像泔糜仔的屎水對糞口自然流洩出來，無一時仔久，腹內的垃儳物隨放甲離離離。敨放了後，王春蕊趕緊徛起來，雙跤袂輸毛蟹向邊仔徙位，予家己離彼垺屎水較遠咧。伊無紮粗紙，紲手遏(at)一枝菅芒，用菅芒骨來拭尻川。尻川量約仔幾下，好勢了後，擲掉菅芒骨，伊出力伸一个勻，一手攏(láng)裙，一手共原底弓踮雙跤跤目仔的內褲搝懸起來。王春蕊緊欲離開彼垺屎水，煞袂記得規个人無菅芒林通遮閘。",
    "paragraph_id": 307
  },
  {
    "title": "天良",
    "author": "陳金順",
    "text": "想袂到，就佇這个坎站，張天財拄好騎一台鐵馬，來到離王春蕊三步遠的所在。王春蕊褲袂赴穿，規个尻川佮私密部位予張天財看現現。張天財規个面仔紅絳絳，一支喙開hānn-hānn。王春蕊仝款規个面仔紅絳絳，一支喙開hānn-hānn。王春蕊趕欲穿褲，毋但穿無好勢，煞顛倒予牢佇兩爿跤頭趺的內褲㧎(khê)跋倒。張天財欲鬥相共嘛毋是，毋鬥相共嘛毋是，一箍人神神tshāi踮遐。「你緊走啦。",
    "paragraph_id": 308
  },
  {
    "title": "天良",
    "author": "陳金順",
    "text": "」跋倒佇塗跤兜的王春蕊，目睭瞌瞌大聲對張天財嚷。「我…」張天財予王春蕊嚷一下，一時毋知欲按怎？對冊揹仔裡抽出一本「國語課本」，輕略仔囥佇塗跤，共鐵馬踅翻頭，出力塌振動，趕緊離開這个予人礙虐的現場。王春蕊蹌來到餐廳門喙，搪著同窗會主辦人張天財。對方都代先展笑容矣，伊嘛只好激一个無啥自在的笑面。",
    "paragraph_id": 309
  },
  {
    "title": "天良",
    "author": "陳金順",
    "text": "張天財本底伸手想欲扶王春蕊，手伸到半空中感覺無啥妥當，直接伸到頭殼頂抓兩下仔，紲落，西裝拌拌咧，紲手共目鏡托予正，擔頭快步行入餐廳。富味餐廳內底的裝潢一點仔都無講究。天篷頂的電火清一色日光燈，遐爾仔曠闊的餐廳，日光燈鬥咧幾落十葩，常在有熟似客供體頭家佮電力公司是換帖的。食飯桌仔一塊圓輾輾，攏總排咧二、三十塊，桌仔頂面舒(tshu)一塊紅布，袂輸路邊辦桌用的彼款。",
    "paragraph_id": 310
  },
  {
    "title": "天良",
    "author": "陳金順",
    "text": "頭家祥仔總是按呢講：「阮富味是咧食粗飽的，毋是斯文人啉咖啡的所在。」   講罔講，食粗飽的仝款唌袂少斯文人踏跤到，親像拄行入餐廳的張天財就是其中一个。張天財一踏入餐廳，祥仔隨歡頭喜面行進前迎接：「張主任，遮罕行。」本底欲佮張天財相握的正手伸到一半，想想咧閣勼倒轉，紲手踮烏色西裝褲頂面兩下。祥仔身懸較歛百七，一圈肚差不多張天財兩倍大。",
    "paragraph_id": 311
  },
  {
    "title": "天良",
    "author": "陳金順",
    "text": "伊的頂身規年迵天干焦穿一領白色吊䘥仔，雙爿胳下空規撮烏毛齴齴走出來參人相借問。朋友詼伊講：「祥仔，逐家若像你按呢，布行佮衫仔店毋著關起來飼蠓。」祥仔總是大笑兩聲：「哈，哈。我毋驚寒，這出世爸母生成的。」   張天財佮祥仔擛手相借問了後，直接行入內角伊訂桌的所在。會訂佇內角，全然是考慮王春蕊低調的個性，毋但今年訂佇內角，事實上逐冬攏相siāng。",
    "paragraph_id": 312
  },
  {
    "title": "天良",
    "author": "陳金順",
    "text": "會來參加同窗會的，基本ti̍k攏是無出外發展，留踮故鄉食頭路、開店，佇遮娶某抑是嫁翁生囝的。逐往年攏成十个同窗參加，若閣共的翁婿、某囝算在內，拄好兩塊桌圓圓。毋過，今年有較無仝。五个佇他鄉外里拍拚的同窗，主動聯絡張天財表示欲來赴會。按呢算起來，這回愛排甲三塊桌。同窗會成員內底，現此時干焦張天財佮王春蕊猶是獨身仔。見擺聚會，攏有一半个仔較家婆性的查某同學欲共捒做堆。",
    "paragraph_id": 313
  },
  {
    "title": "天良",
    "author": "陳金順",
    "text": "便若搪著這款情形，張天財總是共正手二指囥咧人中頂面，暗示對方較恬較無báng。閉思的王春蕊攏會假無意，一步一蹌𨂿入去便所，過一大睏才閣蹌出來食桌。張天財行到餐廳內角，三塊圓桌坐甲滇滿滿，只賰最後兩个位。身材矮肥短，穿甲hue-pa-li-niau的李桂花笑頭笑面對伊講：「天財仔，恁貼心的咧？」張天財用伊的鳥鼠仔目共李桂花睨一下，面色無通偌好看。「桂花仔，莫閣八珍矣。",
    "paragraph_id": 314
  },
  {
    "title": "天良",
    "author": "陳金順",
    "text": "」翁伸手共拖轉座位，順紲向張天財頕頭會失禮。張天財越頭，看著王春蕊蹌來到離眾人無幾步路的所在。伊的面色相siāng無通偌好看，大概有聽著桂花仔拄才咧吐憐涎。彼日欲暗，張天財出力塌鐵馬，趕緊離開彼个予伊滿面全豆花的現場。了後，王春蕊才勻聊仔共衫褲穿好勢。伊衫褲那穿，目屎那㴙㴙津。伊ànn腰去抾囥佇塗跤的「國語課本」，兩滴目屎無聲無說滴踮課本頂面。",
    "paragraph_id": 315
  },
  {
    "title": "天良",
    "author": "陳金順",
    "text": "伊共課本收入紅色冊揹仔裡，那行那哭，離開規片菅芒花予風吹甲搖搖幌幌的傷心之地。天頂的雲尪那來那厚，天幕沓沓仔反烏。冷風陣陣吹，王春蕊的頭殼頂罩烏雲。拄才發生的代誌，對在來閉思的查某囡仔來講，袂輸欲愛伊的命咧，伊感覺面子盡掃落地。伊愈想愈毋願，愈行愈慼氣，跤步自按呢愈行愈慢，明明離厝無幾步路，煞敢若行咧規世紀猶行袂透。王春蕊共帽仔搝落來崁咧面裡，頭犁犁目睭相塗跤，親像做啥物歹積德袂見眾仝款。",
    "paragraph_id": 316
  },
  {
    "title": "天良",
    "author": "陳金順",
    "text": "啥知，一時失注意，伊袂記得厝前一條圳溝，規个人栽落大約到伊肩胛頭的溝裡。厝前彼條無名的圳溝，久無落雨的緣故，早就焦涸涸矣。這聲，溝裡無半滴水，王春蕊摔一下倒頭傷重。伊跋落溝裡彼當時，哀一聲足大聲，毋過，攏無甲半个人聽著。過無偌久，戴葵笠仔、攑鋤頭，頷頸幔一條面巾咧拭汗的添福伯仔對遐經過，看著王春蕊跋落圳溝，sī-suā鋤頭抨咧，伸手共春蕊仔對溝裡搝起來。「春蕊仔，妳有要緊無？",
    "paragraph_id": 317
  },
  {
    "title": "天良",
    "author": "陳金順",
    "text": "」額頭全汗的添福伯仔出喙問。「我…我…跤足疼！」跋甲規身軀全傷的王春蕊講話無啥元氣。「蘭仔，緊出來喔！」添福伯仔聲喉拚盡磅。春蕊的老母蘭仔對園裡轉來了後，無通停落來啉半喙茶，雙手無閒tshih-tshih燃柴起火攢暗頓。蘭仔體格瘦抽，身懸百五捅仔，長久勞動的緣故，皮膚曝甲略仔烏金，伊不止仔儼硬，常在對死的做倒轉來。心肝良善，盡䆀干焦䆀彼支喙。",
    "paragraph_id": 318
  },
  {
    "title": "天良",
    "author": "陳金順",
    "text": "伊等規晡久，等無春蕊仔散學轉來鬥跤手，一時火攻心，喙裡踅踅唸：「路旁屍，跤骨大細肢。」   蘭仔手那炒菜喙那詈，雄雄聽著人咧喊伊的名，應一聲：「是咧叫魂喔！」穡頭放咧，緊猛傱出來門喙看覓。這時，添福伯仔拄好共春蕊仔插來面頭前。蘭仔看著查某囝跋甲大空細裂，毋但無共安慰，顛倒欲出歹喙，若毋是添福伯仔講一聲：「蘭仔，妳嘛較差不多咧。」毋知會詈甲偌歹聽咧。",
    "paragraph_id": 319
  },
  {
    "title": "天良",
    "author": "陳金順",
    "text": "彼下昏，春蕊厝裡的氣氛親像十二月天的霜仔仝款冷冰冰。佇彼塊舊漚舊臭的飯桌仔前，蘭仔一个面仔漚嘟嘟，伊扒無幾喙飯，就無閣動箸，目屎拚勢流落來，喙裡一直唸：「我哪會遮歹命？我哪會遮歹命…」伊會怨嘆，主要毋是春蕊的緣故，是命䆀嫁一个歹囝浪蕩的成仔，規日毋是跋就是啉，無通予伊半點倚靠。生一陣囡仔，孤伊一个軟汫查某咧晟。今，想欲tshuā春蕊去街裡予赤跤仙仔糊藥，嘛著央託厝邊添福伯仔鬥相共。",
    "paragraph_id": 320
  },
  {
    "title": "天良",
    "author": "陳金順",
    "text": "添福伯仔載春蕊去到彼間無掛khâng-páng、內底狹櫼(tsinn)櫼、暗毿暗毿的診所，姓林的先生三兩下手凊彩糊糊咧就喊轉去，講過幾日才閣來換藥仔就好。蘭仔想講，予先生糊一擺藥仔愛開袂少錢，喊春蕊仔踮厝裡歇幾日，家己挽草藥仔糊糊咧較規氣。過幾日，春蕊仔的外傷好欲離矣，煞發現行路猶是跛咧跛咧，這个長短跤的㾀勢命，自按呢纏綴伊規世人。",
    "paragraph_id": 321
  },
  {
    "title": "天良",
    "author": "陳金順",
    "text": "同窗會逐冬辦一擺，逐冬攏佇富味餐廳辦，毋捌有人見怪張天財貧惰袂曉變竅。第一、富味餐廳是鎮裡上大間的食堂，地點好揣好停車。第二、十項料理加飯後果子、甜湯，菜色雖罔較食都差毋成物，不而過阿祥師的手路確實無地通嫌。講罔講，一年一擺的同窗會，對這陣老同學來講，機會罕有，逐家攏誠珍惜，感謝張天財都袂赴矣，哪有人會棄嫌咧？這擺，第六回同窗會參往過相siāng，量約兩點鐘跤兜結束。",
    "paragraph_id": 322
  },
  {
    "title": "天良",
    "author": "陳金順",
    "text": "眾人開講的話題，嘛參往過差不多。有家庭的，總是講囝兒序細管教的問題，查某人坐做伙tshi-bú-tshi-tshū，加減會抐起大家新婦的話屎，逐家聽聽笑笑咧準做食飯配話的議量。無結婚的王春蕊，佮囡仔時代仝款袂愛厚話，恬恬仔食物件，靜靜仔聽人咧吐憐涎，攏袂應甲一句半話。佇眾人目睭內上蓋有成就的張天財，成做主辦人總袂使無話無句，伊無啉酒，只好不時徛起來參人敬茶。",
    "paragraph_id": 323
  },
  {
    "title": "天良",
    "author": "陳金順",
    "text": "餐會結束，張天財徛起來佮逐家擛手相辭，「明年再相會」成做眾同窗的通關密語。人群沓沓散去，張天財智覺猶未參王春蕊相辭，雄雄想著伊入去便所有遐久仔，攏無看人出來。伊目頭結一下，共原底披踮phīng椅頂的殕色西裝挔咧倒手手曲，快步行向門喙。張天財行到門喙的時，看著王春蕊蹌去到停車的所在。伊半行半走，佇王春蕊坐起去鐵馬拄欲塌起行的時逐到位。「王老師，請小等咧。」張天財講話淡薄仔喘。「張主任，有啥貴事？",
    "paragraph_id": 324
  },
  {
    "title": "天良",
    "author": "陳金順",
    "text": "」坐佇鐵馬頂的王春蕊掠張天財看一下。「妳先落來，我有要緊代誌欲佮妳參詳。」張天財一手共王春蕊鬥扞鐵馬，予伊順序落來塗跤，才閣共跤拄仔牚予好勢。王春蕊向張天財頕一个頭，目睭展大蕊等待對方開喙。「代誌是按呢。歇熱過新的學年度，教育局會撥一筆經費予阮學校，thìng好加倩一位代理老師。設使王老師無棄嫌，我本人代表學校邀請妳來擔任台語老師。」張天財一睏頭共話講透機。「多謝主任好意，我佇南峰教甲真慣勢矣。",
    "paragraph_id": 325
  },
  {
    "title": "天良",
    "author": "陳金順",
    "text": "」王春蕊應話攏短短仔。「敢無愛考慮看覓？一月日薪水精差萬外箍咧？」張天財好喙姑情。「歹勢，失禮。」王春蕊向張天財頕一个頭，鐵馬塌咧離開現場。王春蕊離開了後，張天財一个人愣愣徛佇暗風中幌頭。王春蕊閉思罔閉思，自細漢就讀有冊。在來佇班裡五十外个同窗內底，毋是一名就是二名，這款情形自一年入學到甲六年出業毋捌改變過。伊上大的對手就是張天財。獨獨一擺落出兩名外，就是伊拄跛跤了後彼擺月考。",
    "paragraph_id": 326
  },
  {
    "title": "天良",
    "author": "陳金順",
    "text": "王春蕊歇欲成禮拜無去學校，一踏入學堂就敢若蹌跤雞，同窗逐家你看我、我看伊，議論紛紛。「跛跤的」這个外號，自按呢佇同學之間流傳。王春蕊有一點參老母上蓋仝，就是個性儼硬毋認輸。「人笑人的，咱讀咱的。」伊心肝艱苦幾日仔，隨就對家己按呢講。所致，這擺唯一落出兩名外的月考，伊猶原拚甲第三名。閣較予人想袂到的是，張天財仝彼回月考，一睏頭落甲第六名。這內中的緣故，事實干焦張天財家己知影。",
    "paragraph_id": 327
  },
  {
    "title": "天良",
    "author": "陳金順",
    "text": "彼日欲暗，張天財無意中看著王春蕊無遮無閘的身軀了後，佇轉去厝的路裡，伊那塌鐵馬規个面仔那紅絳絳，一粒心臟是那跳那雄，強欲無法度喘氣。騎到門喙前，雄雄起𪁎一肢𠕇翹翹。伊鐵馬抨咧壁角，緊傱入房間，連佮老母秀枝仔相借問都無。「天財仔，你人是按怎？」據在老母問，毋應就是毋應。到甲食暗的時，老母挵門，天財無意無意喃一聲：「無胃口啦。",
    "paragraph_id": 328
  },
  {
    "title": "天良",
    "author": "陳金順",
    "text": "」過一時仔，秀枝仔感覺無啥對同，拍開房間門，行來眠床邊，伸手摸天財額頭，才智覺囡仔規身人燒燙燙。秀枝仔手不動三寶好命慣勢，連暗頓都使用人攢的，看著孤囝發燒煞慄慄掣，一時毋知如何是好？伊絞電話到翁婿俊明的診所，俊明仔共嚷講：「緊倩車載過來啦。」緊張甲袂記得診所家己咧開。彼暝，射注了，燒較退。隔轉早，秀枝絞電話替天財仔請兩工假。",
    "paragraph_id": 329
  },
  {
    "title": "天良",
    "author": "陳金順",
    "text": "兩日後，張天財佇學堂無見著王春蕊，規个人自按呢戇神戇神，參往過真無siāng款，上課攏無咧注心。老師關心問伊，伊hm̍h-hm̍h毋應半句話。閣過幾日，張天財看王春蕊親像蹌跤雞蹌入學堂，雖罔伊無真知原因，總是發現對方連看都毋看伊，予伊感覺足自責。紲落來的結局，就是張天財月考退步幾落名。成績單提轉厝裡彼暗，老爸俊明仔當眾人的面唱講：「秀枝仔，這个囡仔後回若考無頭兩名，規月日的所費攏袂使提甲半角銀。",
    "paragraph_id": 330
  },
  {
    "title": "天良",
    "author": "陳金順",
    "text": "」   下一回月考，王春蕊佮張天財兩人攏恢復實力，王春蕊閣考頭名，張天財相siāng二名，兩个人無話無句，一直到甲小學六年出業。畢業典禮彼日，張天財的爸母一透早就穿插齊整，倩一台計程仔佮後生做陣坐到學校。張俊明擔當家長會會長，淡薄仔禿額、穿一領淺藍色siat-tsuh的中年校長，親身徛踮校門口迎接，予規家口仔感覺十二萬分榮光。",
    "paragraph_id": 331
  },
  {
    "title": "天良",
    "author": "陳金順",
    "text": "張俊明穿一軀深藍色西裝，李秀枝穿一領淺茄仔色的洋裝，雙人一行入禮堂，就展現出富戶人的大範氣勢，綴佇身軀邊的後生張天財嘛感覺行路有風。彼日，毋但張俊明受邀請上台講話，後生張天財嘛代表畢業生致謝詞，全場的眼光攏投射佇爸仔囝身上。落尾，張天財總成績第二名領鎮長賞，鎮長欠席，學校特別安排張俊明頒這个獎。",
    "paragraph_id": 332
  },
  {
    "title": "天良",
    "author": "陳金順",
    "text": "張俊明雖罔對後生領著鎮長賞無蓋滿意，毋過，佇頒獎過程裡，參後生握手彼時，伊中氣十足對張天財講：「恭喜，愛閣加油。」   當該然，王春蕊代表六年一班上台領縣長賞。伊無親像張天財有一个富戶家庭。老爸成仔暫且囥一邊，老母蘭仔跋落囝兒坑，規日作穡賺食都袂赴矣，哪有彼个閒工參加畢業典禮？這一切，王春蕊攏看在眼內，伊一伐一伐蹌起去台仔頂，對縣政府專員手裡接過縣長賞賞狀佮獎品。",
    "paragraph_id": 333
  },
  {
    "title": "天良",
    "author": "陳金順",
    "text": "王春蕊領獎的時，規个禮堂響起上蓋熱烈的噗仔聲。內中，張天財雙手足出力拍噗仔，引起邊仔同學的注目。典禮結束，畢業生踅校園一輾。王春蕊無參逐家鬥鬧熱，伊孤一人勻勻仔蹌出校門，往厝裡的方向勻勻仔蹌。「王老師！」王春蕊共張天財拒絕代理缺了後成禮拜。彼日天色清朗，早時第三節下課，伊當欲行轉辦公室的路裡，有一位二十外歲的查某囡仔行倚身軀邊參伊相借問。「妳是？",
    "paragraph_id": 334
  },
  {
    "title": "天良",
    "author": "陳金順",
    "text": "」這个懸伊五公分跤兜的查某囡仔皮膚略仔咖啡色，目睭重巡大蕊，面裡牽一支烏框目鏡。穿一領藍色拍鐵仔褲，頂面粉紅色的T-shirt。看起來小可面熟，毋過，王春蕊一時煞認袂出來。「老師，我是陳育如，妳敢會認得？」陳育如共目鏡提落來，掠王春蕊金金看。「喔！」王春蕊嘛掠陳育如金金看。看目nih仔，歡喜一下拍噗仔，「育如喔，我頭一冬轉來教台語上蓋優秀的學生，哪會袂認得？",
    "paragraph_id": 335
  },
  {
    "title": "天良",
    "author": "陳金順",
    "text": "」煞袂記得胳下空挾一本課本，冊落落來拄好頓著陳育如的跤盤。王春蕊跍落來共陳育如撫撫咧，「歹勢，會疼無？」   「袂啦。」陳育如一手共王春蕊扶起來，一手共課本抾還伊。「十外冬無見，妳變甲躼sia̍k-sia̍k。若佇路裡相搪頭，有影袂認得。」王春蕊一手提冊，一手伸出來牽陳育如。「這陣辦公室拄好無人，咱入來好好仔講一下，我順紲泡一甌清甘的金萱請妳。」   「多謝老師。」陳育如共王春蕊牽牢牢。",
    "paragraph_id": 336
  },
  {
    "title": "天良",
    "author": "陳金順",
    "text": "這間辦公室看起來有歲矣，外面掛一塊白底藍字的塑膠牌仔，頂面寫「科任辦公室」。內底面隔做十外个位，tshāi一台成人懸的飲水機佮一座生鉎落漆的鐵櫃仔。鐵櫃仔裡囥滿各種色緻的公文夾仔，黃的、青的、紅的、藍的，看起來嶄然仔顯目。王春蕊的座位佇上內底角，邊仔一个簡便的洗手台。伊喊陳育如先坐咧隔壁胡老師的位，紲落，共桌頂瓷做的甌仔提來洗手台沖予清氣，彼塊甌仔毋但有蓋，內底閣佮一个濾茶杯。",
    "paragraph_id": 337
  },
  {
    "title": "天良",
    "author": "陳金順",
    "text": "甌仔沖清氣了後，王春蕊拍開彼罐重量200g的金萱茶，對內面me一屑仔茶米，囥咧濾茶杯頂面，勻聊仔蹌來飲水機頭前，共紅色開關揤落，予燒滾水直接淋咧茶米頂面。伊將茶甌捀予陳育如，閣提出一个空的紙杯仔，輕聲吩咐：「成分鐘後，妳共濾茶杯提起來囥踮紙杯仔頂就會當啉矣。」   「有夠芳啦！」陳育如接過茶甌，過一時仔，共蓋掀起來，目睭瞌瞌鼻茶的芳氣。「啖一喙仔看覓。」王春蕊輕聲細說。「足好啉的！",
    "paragraph_id": 338
  },
  {
    "title": "天良",
    "author": "陳金順",
    "text": "」陳育如共濾茶杯提起來囥踮紙杯仔頂面，沓沓仔啖一喙。「著啦，育如。妳今仔日哪會想欲轉來看我？」王春蕊猶原輕聲幼語。「老師，人想妳啊。」陳育如激司奶氣。十外冬前。王春蕊佇市郊一間小公司扞數。有一日上班前，伊那食早頓那掀報紙。無意中，目尾捽著政府按算佇小學實施母語教育的新聞。伊共這版報紙裂落來，囥咧隨身的揹仔裡。",
    "paragraph_id": 339
  },
  {
    "title": "天良",
    "author": "陳金順",
    "text": "上班的閬縫，伊不時共報紙提出來一看再看，頂面寫講半冬後欲認證考試，無學歷限制，只要通過考試就有機會徛上講台。王春蕊看著這條招考母語老師的新聞，心肝頭開始ngiau-ngiau，想欲完成斯當年成做老師的心願。彼當陣伊的老母蘭仔猶閣佇咧，兩母仔囝相依為命。伊共這件代誌囥咧心肝頭兩、三日，佇彼个烏陰天的欲暗向老母提起，想袂到蘭仔一聽著這件代誌隨應講：「彼敢有在穩？會計都做甲好好，敢通換頭路？",
    "paragraph_id": 340
  },
  {
    "title": "天良",
    "author": "陳金順",
    "text": "」   「阿母，予我考台語老師看覓，若考無牢我就認命。」王春蕊不止仔堅決講出這句話。出世佇散赤人家庭，王春蕊自細漢就足認命，跋斷跤骨了後閣較是按呢。伊毋但小學成績好，升起去國中仝款足gâu讀冊。伊真知歹命囝上蓋穩在的出路就是考入師專，後擺成做小學老師。毋過，人的運命真僫按算，伊明明佇校內模擬考攏考甲足懸分，掠準有學校通好讀，啥知，考師專的時煞來摔落馬跤。王春蕊師專考無牢，厝裡無才調予伊讀高中。",
    "paragraph_id": 341
  },
  {
    "title": "天良",
    "author": "陳金順",
    "text": "自按呢，國中出業就去隔壁鄉一間織布會社做女工。伊真知工字袂出頭，一冬了後，利用暗時工課外的時間讀商職夜間部。三冬後商職出業，允入一間小工場做會計。彼冬，伊閣考牢二專夜間部進修。二專出業了後，才閣換來市郊彼間小公司扞數。王春蕊堅心想欲成做台語老師，煞毋知按怎落手準備考試？好佳哉。無幾日，伊就佇網路頂看著台語社團欲開班教課，幫助想欲傳教台語的人士取得認證資格。",
    "paragraph_id": 342
  },
  {
    "title": "天良",
    "author": "陳金順",
    "text": "為著取得這个官廳號做「本土語言教學支援人員」的資格，王春蕊逐禮拜的歇睏日攏著走車碌路。透早，伊先對厝裡蹌去客運站，才閣盤兩幫車來到幾落十公里遠的所在上課。下晡，三點鐘的課上煞，才閣蹌到客運站，仝款盤兩幫車回轉厝裡。便若禮拜上課日，伊三頓攏袂得照起工食，轉到厝裡的時，月娘早就吊佇半天懸。老母蘭仔想著就共唸一遍：「妳一个㾀勢查某，按呢是何必苦？」春蕊仔據在老母有喙唸甲無瀾，毋捌應甲一句半話。",
    "paragraph_id": 343
  },
  {
    "title": "天良",
    "author": "陳金順",
    "text": "這款日子相連紲三月日，王春蕊都也慣勢慣勢。只不過搪著落雨天有較忝頭，一枝小雨傘不時吹甲開花、反腹，規身軀沃甲澹漉漉。彼冬熱人，日頭燒沸沸的禮拜時。王春蕊天拄拍殕光就出門，沿路客運接火車，落尾趕計程仔，總算佇時間內拚到台北和平東路師範大學考試場。考試的時，面頭前tshāi三仙老公仔標，一个接一个相連紲出問題，講袂緊張是騙人的。事實講，王春蕊緊張甲袂記得家己應啥物話？",
    "paragraph_id": 344
  },
  {
    "title": "天良",
    "author": "陳金順",
    "text": "伊干焦知影，佇冷氣拚盡磅的考場裡，伊的凊汗一直㴙㴙滴。彼暝，王春蕊身軀無洗，倒落眠床隨睏甲毋知人，一醒到天光。無到一月日，厝裡收著一封限時批，彼日下班，老母蘭仔共批信交咧伊的手裡，喃一句：「這是啥碗糕？」春蕊仔看批殼印「台灣師範大學」標頭，大概仔知影是關係生死門的成績單。伊勻聊仔拆開批殼，欲抽出內底成績單的坎站，一粒心臟強欲趒出來，等到看著「通過」兩字，心肝才較定著。",
    "paragraph_id": 345
  },
  {
    "title": "天良",
    "author": "陳金順",
    "text": "「通過」罔通過，欲食胡蠅嘛著家己hap。認證考試干焦通過某人有資格擔當台語老師，終其尾，欲徛上講台頂教冊，猶原愛家己四界走揣學校。寢頭仔，對無到有，全台灣需要幾落千名台語老師。對數字來看機會嶄然仔濟，毋過，王春蕊獨獨允一間，就是伊的母校──古樹鎮的南峰國小。南峰國小的網頁標明欲招考兩名台語老師，攏總有五个人報名。面試彼日，王春蕊塌伊彼台中古的淑女型鐵馬，勻聊仔往母校起行。",
    "paragraph_id": 346
  },
  {
    "title": "天良",
    "author": "陳金順",
    "text": "伊無媠衫，干焦穿一領白色siat-tsuh佮烏色拍鐵仔褲。伊共舊鐵馬騎入有歲的校園車棚，車無鎖就一路蹌向考場，考場設踮參教室差不多大間的會議室裡。五位考生照報名順序隨个隨个入場，王春蕊拄好排咧第五位。王春蕊一踏入會議室，看著一條淺咖啡色長桌仔後面坐三位主考官。隨人面頭前囥一塊蘋果綠的名牌，名牌頂懸有頭銜佮名姓。事實上，坐佇中央彼位查埔校長是伊小學彼時的老師，伊未曾看名牌就認出來矣。",
    "paragraph_id": 347
  },
  {
    "title": "天良",
    "author": "陳金順",
    "text": "另外，坐踮倒爿姓賴的教務主任佮正爿姓周的教學組長攏是女性。伊代先向三位主考官頕頭行禮，紲落，輪流問王春蕊教學理念佮台語相關的問題，前後十分鐘準時離開考場。成禮拜後，南峰國小網頁公告台語老師錄取名單，王春蕊三字名排佇第二位。「育如，妳嘛較正經咧。」王春蕊坐落來家己的位，伸手輕略仔拍陳育如的手心。「是，遵命。」陳育如正手五肢指頭仔合倚來，攑來目眉邊做行禮的動作。「有影女大十八變。",
    "paragraph_id": 348
  },
  {
    "title": "天良",
    "author": "陳金順",
    "text": "」王春蕊看陳育如的動作煞起愛笑，「會記得寢開始教恁彼陣，妳拄升起來六年，恬恬坐踮學堂尾後壁角仔。毋管其他同學按怎吵鬧，妳猶原靜靜坐踮遐，親像一尊佛像仝款。」王春蕊按桌頂捀另外一杯滾水起來啉，紲落講：「不而過，我便若喊同學起來唸課文，妳攏頭一个攑手。毋但唸甲足大聲，字音嘛攏咬甲不止仔標準。想袂到…」   「想袂到我變甲足野馬，著無？」陳育如拍斷王春蕊話柄，喙仔激笑笑。「野馬是無，有影加誠活骨。",
    "paragraph_id": 349
  },
  {
    "title": "天良",
    "author": "陳金順",
    "text": "」王春蕊嘛回應笑面。「老師，妳敢會記得？」陳育如講話聲嗽轉低沈，「彼陣阮兜足散赤，納袂起畢業旅行的所費。」伊那講那慼氣，紲手共目鏡提落來，王春蕊伸手共伊的尻脊骿捋捋咧，「妳知影了後無第二句話，偷偷仔共錢揜予我。向時我毋捌代誌，大漢了後才知影台語老師趁的攏是艱苦錢。」   「彼無啥，艱苦人本底就愛互相疼痛。」王春蕊講話猶原輕báng-báng，「閣再講，妳誠有我的緣。",
    "paragraph_id": 350
  },
  {
    "title": "天良",
    "author": "陳金順",
    "text": "拄來教冊就搪著遮爾優秀的學生，是我的福氣。」   「老師，妳敢知？」陳育如啉一喙茶繼續講：「自彼時起，我暗暗仔共家己講：大漢了後，欲成做一位佮妳仝款的好老師。」   「好老師我不敢當。」王春蕊掠陳育如看一下，「阿妳咧？妳這馬敢是好老師？」   「老師，妳看。」陳育如對隨身彼跤白色布做的揹仔裡抽出一張教師證，大大範範提到王春蕊目睭前。「育如，老師誠歡喜。」王春蕊展現十足的笑容，「敢允著學校矣？",
    "paragraph_id": 351
  },
  {
    "title": "天良",
    "author": "陳金順",
    "text": "」   「猶未。」陳育如直接回應。「若猶未允著學校，眼前有一个機會。妳敢願意教台語？」王春蕊目睭展大蕊相陳育如。「當然願意啊。舊年台語認證我通過高級，大概有夠格honn？」陳育如吐舌激詼諧。「免講嘛有夠格。」王春蕊用肯定的口氣回應，「毋過，這回開的是代理缺，妳歇熱先提著支援人員證書，咱較好佮人推撨。」   「老師，遮爾好的機會，妳家己哪毋去？」陳育如共囥佇桌頂的目鏡掛起來。「戇囡仔。",
    "paragraph_id": 352
  },
  {
    "title": "天良",
    "author": "陳金順",
    "text": "」王春蕊共陳育如搭兩下肩胛頭，「老師佇南峰教十外冬，毋甘離開遮。市內大間學校需要恁少年人用熱情去傳教。」   「妳永遠攏替別人設想，一點仔都無改變。」陳育如展開雙手共王春蕊攬牢牢。「王女士，恭喜妳錄取本校台語老師。」南峰國小網頁公告名單彼日過晝，王春蕊接著這通電話。敲電話予伊的是姓周的教學組長，聲音冷冷仔，「請妳一禮拜內來教務處報到。」話講煞電話隨掛斷，一點仔溫度都無。",
    "paragraph_id": 353
  },
  {
    "title": "天良",
    "author": "陳金順",
    "text": "王春蕊嘛是外冷內燒的人，伊想講教學組長檢采性地佮伊相siāng，日後的確好鬥陣。事實上，成禮拜前，王春蕊踏出考場了後，三位主考官為著錄取人選佇遐咧盤喙錦。頭一位錄取人選姓黃的查埔老師，三个人意見攏不止仔一致。到甲討論第二位人選的時，校長支持王春蕊，毋過，教務主任佮教學組長攏贊成另外一位姓江的查某老師。「王老師雖然學歷較低淡薄，不而過，伊的台語tuann-tiah，講話實在袂膨風。",
    "paragraph_id": 354
  },
  {
    "title": "天良",
    "author": "陳金順",
    "text": "」校長代先講出伊的立場。「江老師穿插大範，喙水好閣袂激氣。」教務主任紲落講伊的看法。「我嘛支持主任的看法。王老師口才䆀，講課大概無法度吸引學生。另外…」教學組長講到遮小可頓蹬。「另外按怎？」校長掠教學組長看一下。「另外，伊行動無利便，我驚囡仔會學伊的動作變鬼變怪。」教學組長拄欲開喙，教務主任搶佇伊進前應話。「今，恁兩位是按怎？",
    "paragraph_id": 355
  },
  {
    "title": "天良",
    "author": "陳金順",
    "text": "一句來一句去，」校長變面，雄雄大嚨喉空，「咱是欲倩台語老師，毋是欲培養明星。恁一再攻擊王老師的外表，按呢敢著？」   看校長起歹，賴主任佮周組長互相使目尾，激無奈的表情。「我共恁掛保證，王春蕊絕對會成做一位好老師。」校長口氣有較落軟。主任佮組長目頭結結掠校長看一下。「伊的故事，愛對小學六年講起。",
    "paragraph_id": 356
  },
  {
    "title": "天良",
    "author": "陳金順",
    "text": "彼陣，伊是咱南峰國小的模範生…」校長共記持搝倒轉去幾十冬前，對王春蕊的家庭背景、學業成績講到伊是按怎會變做瘸跤的經過，原原本本講予賴主任佮周組長知。「原來是校長的得意門生喔。橫直台語課頭擺開，予試看覓咧嘛好。」賴主任講話淡薄仔剾洗。「主任同意，我嘛無話通講。」周組長無奈綴喙。「校長，若無其他代誌，阮兩个先離開。」賴主任共周組長使目尾，做陣行出會議室。「唉！這兩个袂輸司公仔象桮咧。",
    "paragraph_id": 357
  },
  {
    "title": "天良",
    "author": "陳金順",
    "text": "」校長幌頭吐大氣，共桌頂資料收好勢，大大範範行出去。表面上，王春蕊順序轉來母校教台語。事實上，伊踏入校園了後，才知一點仔都無順序。代先，教務主任佮教學組長攏無佮意伊，若毋是校長極力推薦，伊早就予人踢出籠外。尤其參伊上捷tsih接的教學組長，毋捌予伊好面腔過。",
    "paragraph_id": 358
  },
  {
    "title": "天良",
    "author": "陳金順",
    "text": "可比講開學上頭一節課進前，王春蕊好禮仔蹌來教務處佮組長相借問，想袂到組長毋但激屎面，閣共剾洗講：「王老師啊，妳行動無利便，樓梯著愛較細膩咧，毋通跋倒喔。」   王春蕊當該然聽會出來對方話意，伊凝佇心肝內，表面上喙唇皮仔相款待，應一聲：「多謝組長關心。」伊真知這款人應付一下就好，無需要佮伊咧惱氣著力。伊嘛真知成做老師，第一愛致意的是學生囡仔。寢開始，學校安排王春蕊教一年、二年佮六年。",
    "paragraph_id": 359
  },
  {
    "title": "天良",
    "author": "陳金順",
    "text": "彼陣，全台灣頭擺實施母語教育，平常時有咧出教科書的冊商，雖罔拚勢相搶專家學者來鬥助聲勢，毋過時間有較逼，到甲欲開學的時，連半本台語課本嘛無看著影跡。佇這款情形之下，王春蕊姑不而將家己編教材。編教材對在額老師來講就誠無簡單矣，莫講是遐的予官廳號做「教學支援工作人員」的台語老師。今，頷頸生瘤，拄著矣無做嘛袂使。茫茫冊海，欲對佗位開始編起？",
    "paragraph_id": 360
  },
  {
    "title": "天良",
    "author": "陳金順",
    "text": "除了彼時當咧起磅的網路以外，王春蕊有聽著風聲，佇台灣大學對面新生南路的巷仔裡，有一間「台灣的店」，佇遐會當揣著足濟關係本土的冊。伊頇顢講話，毋過是一个行動派。知影消息了後，隔轉日透早隨蹌出家門，老母蘭仔家私頭仔攢好，戴一頂葵笠拄欲去園裡作穡，佇門喙搪著春蕊趕狂出門，喃一句：「妳遐早，欲佮火車走相逐是無？」   王春蕊揹一跤烏色揹仔蹌去到客運站，日頭早就到半天懸，等無兩分鐘車幫拄好來。",
    "paragraph_id": 361
  },
  {
    "title": "天良",
    "author": "陳金順",
    "text": "蹌上車，直透坐到火車站，拆一張往台北的自強號車單。一張車單貴som-som，心肝毋甘搐搐，共茶水錢儉起來，凊彩買一塊麭罔哺。雖罔早起床，佇火車頂目睭瞌瞌煞睏袂去，頭殼內一直咧轉踅教課的代誌。火車坐到台北車頭拄好透中日晝。王春蕊蹌來捷運站換坐新店線車幫，坐到公館站落車，出站碰著一位留長頭鬃的台大女學生，好禮仔相借問：「小姐，請問『台灣的店』欲按怎去？",
    "paragraph_id": 362
  },
  {
    "title": "天良",
    "author": "陳金順",
    "text": "」女學生掠伊看一下，笑笑仔講：「我拄好欲去遐揣資料，妳綴我來去啦。」   入來新生南路巷仔裡這間「台灣的店」，看過去店面無蓋閬曠。不而過，規間店透濫一款佇別跡毋捌感受過的氣味。除了一排紲一排的冊以外，猶閣有囥CD佮一寡紀念T-shirt和冊揹仔的專區。王春蕊來到這搭，袂輸抾著寶仝款，便若看著參台語相關的冊，伊逐本都提起來掀掀看看咧，若毋是紮袂齊轉，無的確伊會總款起來。",
    "paragraph_id": 363
  },
  {
    "title": "天良",
    "author": "陳金順",
    "text": "三點鐘後，伊彼跤烏色揹仔裡十本冊滇滿滿。有台語概論、囡仔古、俗諺語、臆謎猜、台語詩、台語散文等。彼暝，王春蕊轉到厝裡的時，月娘早就吊佇半天懸，散掖佇銀河裡的天星逐粒都燁燁爍。伊忝甲會呼雞袂歕火，老母一身人鼾鼾叫，睏甲十八殿去。王春蕊對「台灣的店」款一堆冊轉來，利用開學進前綿爛讀、拚勢編教材，三頓不時嘛袂記得食。老母蘭仔看伊這款形，心內淡薄仔毋甘，喙裡煞喃一句：「買遐濟冊轉來，是欲煮湯喔。",
    "paragraph_id": 364
  },
  {
    "title": "天良",
    "author": "陳金順",
    "text": "」事實上，伊有偷藏話：「毋成猴，閣會佮人做老師喔。」   開學進前一日，王春蕊總算編好三大本台語教材，趕佇日落黃 昏，鎮裡唯一一間影印店猶未收擔，鐵馬騎咧走來這搭輸出資料兼裝訂。頭家做人a-sa-lih，看講欲印台語教材，費用一聲拍八折，王春蕊一个頭是頕了閣再頕。開學了後，王春蕊按算好好仔伸跤出手、施展功夫。伊有影逐日教甲流汗流滴，毋過嘛予人嫌甲流瀾。",
    "paragraph_id": 365
  },
  {
    "title": "天良",
    "author": "陳金順",
    "text": "這內中的緣故，教務主任佮教學組長的偏見莫講，寢開始教冊，無受過師資訓練的人，欲掠著彼个鋩角無遐簡單。除了教學技巧，閣較要緊是教室經營，拆白講就是欲按怎參囡仔兄、囡仔姊盤撋？一、二年仔拄入學無偌久，年歲少，往往坐較袂牢。六年學生翼股焦矣，嘛足歹扭搦。王春蕊個性閉思一步䆀。在來喙水無好，講課欲引起趣味有影較僫。這項欠點伊家己真知，嘛下定決心欲沓沓仔改進。",
    "paragraph_id": 366
  },
  {
    "title": "天良",
    "author": "陳金順",
    "text": "所致，毋管學生囡仔上課按怎吵鬧，講話按怎共伊黜臭，甚至笑伊跛跤，伊全然吞忍落來。伊不時共家己講：對待囡仔愛有耐性，袂使磕袂著使性地。王春蕊佇教課的過程裡，沓沓仔訓練口才佮教學技巧，一回進步一屑仔，慢慢仔看會出來成果。伊真心對待囡仔，囡仔嘛回應伊天真的笑容。尤其教著六年一班陳育如，予伊敢若看著囡仔時代彼个閉思的家己。教冊對王春蕊來講，的確是「嚙甘蔗倒頭甜」。",
    "paragraph_id": 367
  },
  {
    "title": "天良",
    "author": "陳金順",
    "text": "伊勻勻仔掠著鋩角，佮意伊的囡仔愈來愈濟，不受教的學生自然那來那少。斯當時，佮伊同齊考入南峰國小教台語彼位黃老師，教無幾冬因為私人緣故離開學校。遮濟冬來，彼个缺前前後後換過幾落手，獨獨王春蕊愈教愈歡喜、愈教愈得意，毋捌想過欲換頭路。五、六冬前，佇張天財學校代過一擺課了後，王春蕊就毋捌閣踏跤到。這回，為著學生的未來，佇陳育如參伊重逢的隔轉日，透早天未拆箬伊就起床。",
    "paragraph_id": 368
  },
  {
    "title": "天良",
    "author": "陳金順",
    "text": "特別梳粧打扮，穿一軀粉茄色的洋裝，頭鬃捋甲齊整仔齊整，刁持鋏一枝蝶仔形的頭鬃鋏仔。拄欲去園裡作穡的蘭仔看著，紲喙喃一句：「哎喲！今仔日是咧吹啥物風？欲去相親是無？」這回蘭仔的口氣參往過無siāng，加足溫柔。王春蕊那照鏡那戇神戇神咧想老母，擔頭看著壁頂的遺相，才智覺老母過身四、五冬，骨頭早就好拍鼓。王春蕊佮陳育如約踮校門外的車牌仔跤相等。",
    "paragraph_id": 369
  },
  {
    "title": "天良",
    "author": "陳金順",
    "text": "陳育如穿插簡單，一領半新舊的藍色拍鐵仔褲，頂身有頷領的茄仔色Polo衫。兩个人一見面，王春蕊對陳育如講：「妳若允著這个缺，老師才揀一軀洋裝送妳。」   陳育如共王春蕊的手輕輕仔搦牢咧，勻聊仔講：「老師，我若允著這項工課，攏是妳相牽成，應該我請妳食一頓飯才著。」   王春蕊聽陳育如按呢講，面裡的笑容親像春花開，「好啦，時到才予妳請一碗大碗湯麵啦。」   「老師，妳今仔日穿按呢袂輸欲相親。",
    "paragraph_id": 370
  },
  {
    "title": "天良",
    "author": "陳金順",
    "text": "」陳育如嘛笑甲親像春花開。「三八囡仔，我食甲這个歲佮人相啥物親？」王春蕊笑笑幌頭。這時，一台半新舊的客運拄好駛到位。陳育如扶王春蕊上車，本底一對老翁公婆仔講甲大聲細聲，看著上車話句隨擋恬。查埔老的掠王春蕊金金相，查某老的無講無呾對手股頭共捻落，查埔老的疼搐搐，不而過毋敢哼呻半聲，一个面敢若胘咧。當咧哺檳榔的中年運將，看著王春蕊一个喙仔煞開hānn-hānn，檳榔粕欲呸嘛毋是，毋呸嘛毋是。",
    "paragraph_id": 371
  },
  {
    "title": "天良",
    "author": "陳金順",
    "text": "量約半點捅鐘，王春蕊佮陳育如落車。車牌仔離正興國小有兩百公尺，王春蕊原在勻勻仔蹌，日頭光顯顯，陳育如展開雨傘替伊遮蔭。兩人沿路行來教務處。樹頂的𧌄蜅蠐大聲細聲吱吱叫，敢若咧為唱歡迎曲。規間辦公室闊閬閬，這時干焦張天財佇咧。王春蕊一踏入門，張天財拄好擔頭看向門喙，一對嶄然仔細蕊的目睭拚勢欲瞪大蕊，好親像欲看清楚毋捌看過的媠姑娘仔。「張主任。」王春蕊出聲喊伊，張天財才略仔回魂。陳育如綴咧行入辦公室。",
    "paragraph_id": 372
  },
  {
    "title": "天良",
    "author": "陳金順",
    "text": "張天財請坐踮咖啡色的膨椅，紲落，親手斟兩甌燒茶囥佇面頭前的桌仔頂。陳育如那對揹仔提出攢好的資料，王春蕊那對張天財講：「拜託張主任予育如機會，伊是一位優秀的人才…」   三日後，拜六下晡兩點。日鬚軟暖，風絲仔涼勢。王春蕊佮陳育如約佇南峰國小彼欉大榕樹跤，隨人騎一台鐵馬，攏穿藍色拍鐵仔褲配白色T-shirt，看起來袂輸姊妹仔遐爾鬥搭。",
    "paragraph_id": 373
  },
  {
    "title": "天良",
    "author": "陳金順",
    "text": "王春蕊跤踏仔代先塌起行，紲落，親像同窗會彼日仝款，離校門量約二十公尺的時，干焦搦牢手扞仔，予車身自然溜出校門。陳育如綴咧尾後，佮王春蕊相siāng動作。──2017.2.28寫佇赤崁南門仔     2018.1《台文戰線》第49號 南門郵局   12月初1，拜六。彼日，天清雲薄，氣候不止仔燒烙。過晝，我對台南車頭坐12:40的自強號，欲來新左營盤車到恆春。",
    "paragraph_id": 374
  },
  {
    "title": "天良",
    "author": "陳金順",
    "text": "這兩冬來，便若是短途的車幫，無論區間、莒光抑自強，我攏無咧拆車單，直接捎「一卡通」對票口彼台機仔共鑢落去，聽著pi一聲，隨穩心仔行入月台。這張「一卡通」參平素時仔看著彼款長株形的無仝。伊身軀圓輾輾，中央印一字古錐的「𠢕」字。這是兩冬前熱人，參加教育部台語認證，考試煞送的獎勵品。用鑢的雖罔會當拍折，不而過無通劃位，這確實天公地道。踏入第1車廂了後，行到倒爿上蓋頭到，倚窗的1號煞空位。",
    "paragraph_id": 375
  },
  {
    "title": "天良",
    "author": "陳金順",
    "text": "邊仔3號，坐一位量約二十捅歲、頭鬃留甲肩胛頭的小姐，伊規心咧掰手機仔，攏無掠我看一下。我越頭看後爿，眾人坐甲好勢溜溜，大肆機共坐落1號空位。哪知，一个無細膩，煞去碰著3號小姐的跤腿。我當欲開喙會失禮的坎站，3號小姐的視線徙離開手機仔，擔頭掠我相一下，紲落頭鬃幌兩下，面裡無啥物表情，一秒鐘後繼續掰伊的手機仔。我心內暗唸「好佳哉」。佳哉，伊無佮我歹面相看。",
    "paragraph_id": 376
  },
  {
    "title": "天良",
    "author": "陳金順",
    "text": "拄坐好勢，隨提烏皮筆記簿仔出來寫詩，寫無兩逝，目睭皮重重，自按呢眠去。醒起來的時，拄好咧放送「新左營站得欲到矣，請欲落車的旅客準備落車」。火車到站，我的電子錶顯示13:04，徛起來共揹仔揹好勢，掠身軀邊3號小姐看一下。這回，伊無閣掰手機仔，煞睏甲恬靜無聲。我斟酌再斟酌，無閣碰著伊青春的跤腿。出站，鑢卡。斡向倒手爿，一个紲一个五路來的旅客，手攄旅行箱仔，跤步無時停。行來「台灣好行」的櫃台。",
    "paragraph_id": 377
  },
  {
    "title": "天良",
    "author": "陳金順",
    "text": "「拆一張到恆春轉運站的車單。」我那講話那共皮包仔撏出來。「攏總361箍。」胭脂抹紅紅的服務小姐聲音平平仔。車單佮找的錢捏咧手裡，行兩步坐電梯。手未曾扞好勢，倒手爿一个少年家雄雄狂狂共我挵一下，khiang、khiang、khiang，手裡的銀角仔綴滾動的電梯輾落去。彼个少年家半行走，毋但無越頭會失禮，連鞭就無看人影。遐的無辜的銀角仔，拄好予頭前一男一女抾起來。",
    "paragraph_id": 378
  },
  {
    "title": "天良",
    "author": "陳金順",
    "text": "兩位真好禮，行落電梯了後踏進前三步，徛佇邊仔等我，等我行到面前，隨共銀角仔㧣還我。查埔--的額頂無毛，留兩撇喙鬚，看起來五十外歲。查某--的面熟面熟，目睭細細蕊，穿一領粉紅色的薄裘仔。「光明兄，久見。」我未曾喊出伊的名，伊煞代先相借問。「我靜文，閣會記得無？」伊看我無隨應話，講出家己的名。面頭前這个猶未三十歲的靜文，事實上個性不止仔活骨，罕得靜會落來。熟似伊，是兩冬前的代誌。",
    "paragraph_id": 379
  },
  {
    "title": "天良",
    "author": "陳金順",
    "text": "彼時，阮平平佇影戲《健忘村》搬演村民的角色。因由這个緣故，眾人前後踮恆春蹛三月日。對彼陣起，我沓沓仔愛著恆春的媠，便若搪著人，就歡頭喜面講：恆春是我的小故鄉。雖罔蹛踮恆春，不而過，拍片的地場佇離欲二十外公里遠的滿州。頭擺熟似靜文，是佇戲裡的廟前排隊彼場戲。佇這齣影戲裡，阮十外个村民有一个特色，就是尪仔頭袂使生做傷媠。親像我瘦閣薄板，靜文的目睭細蕊甲強欲褫袂開。",
    "paragraph_id": 380
  },
  {
    "title": "天良",
    "author": "陳金順",
    "text": "另外，所有村民自頭至尾全然無半句台詞，毋過，阮領的報酬並臨時演員加幾落倍。「閃較邊仔啦！」一陣村民佇廟前排隊，靜文拄好排咧我頭前，逐家那排隊那咧搶位，伊越頭共我捒一下，順紲大大力對肩胛頭舂一下。「你毋才閃較邊仔！」為著欲演予較上腳，無咧管待伊是查某囡仔，我嘛出力對伊的尻脊骿共捶落去。阮兩人攏佇畫甲烏趖趖的面裡激面腔，掠對方目降鬚聳。「卡！",
    "paragraph_id": 381
  },
  {
    "title": "天良",
    "author": "陳金順",
    "text": "」體格武頓、滿面鬍鬚的副導演，走來阮面頭前激屎面，「恁兩个較拜託咧，做表情就好，莫講話。」   想袂到，隔轉日食飽晝雨煞落袂停，眾演員佮劇組只好覕踮後場布篷裡等待指示。阮遐的村民攏總佔兩條長桌仔位，濟歲人食飽捷哈唏，規氣覆踮桌頂歇晝；少年家看冊的看冊、掰手機仔的掰手機仔；我袂愛睏嘛無想欲掰手機仔，就共烏皮筆記簿仔捎出來罔寫，較臨二十分鐘，我就寫出一首數念意中人的歌詞。",
    "paragraph_id": 382
  },
  {
    "title": "天良",
    "author": "陳金順",
    "text": "我當欲哈一喙仔燒茶，坐佇柱仔邊的靜文煞行倚身軀邊。「光明兄，你是咧寫啥？看你寫甲目睭毋甘nih。」靜文罕得遮爾溫柔的氣口，一時無啥會慣勢。「無啦，就一首歌詞爾。」我嘛綴伊輕聲細說。「聽講你是一位詩人，作品敢會當分我鼻芳？」伊那講那掠簿仔直直相。「我寫甲足潦草。你若毋甘嫌，規氣我唸予你聽。」我共簿仔提來目睭前。「嗯。」伊輕輕仔頕頭。",
    "paragraph_id": 383
  },
  {
    "title": "天良",
    "author": "陳金順",
    "text": "日暫覕 月光暝   我在他鄉獨相思   想你念你心悶你   親筆牽詩情寄意   落山風 星閃爍   恆春小鎮傳古味   南北西東城門開   四通八達迵海墘   「歌詞雖然短短仔，毋過，我聽甲足感動。」靜文的面裡全表情。「多謝你的看重。」   「號做啥物歌名？」   「〈相思恆春〉。」這四字，我講甲不止仔有感情。閣過欲成禮拜，彼日拍夜戲。眾人畫妝煞，食暗飽。我尿緊，穿古裝入去狹櫼櫼的臨時便所敨放。",
    "paragraph_id": 384
  },
  {
    "title": "天良",
    "author": "陳金順",
    "text": "敨放了，踏出便所，看著佇外口聽候的是靜文。「你今仔日是按怎？激一个苦瓜面。」我看伊面裡無啥血色，主動關心。「月經來，足艱苦。」聲嗽閣不止仔響，對邊仔行過的梳化小姐掠伊看一下。「辛苦矣，請保重。」我那講那輕略仔貼伊的肩胛頭。「知啦，嘻嘻。」講煞，掠我笑一下，就行入便所。彼暗，山裡的風有較透。這下晡，日頭淡薄仔炎。「鬥陣拍拚三月日的同事，哪有可能放袂記？」我笑笑仔對靜文講。",
    "paragraph_id": 385
  },
  {
    "title": "天良",
    "author": "陳金順",
    "text": "「兩冬無見矣，想袂到會佇遮搪著光明兄。」靜文嘛對我笑。「你哪會對台北拚來高雄？」   「阮明仔載欲佇衛武營搬一齣大戲，下晡先來排練。」   「靜文，我早知影有一日你會上腳，祝你演出順序。」   「多謝啦！一个小角色爾。」   「小角色演會好嘛無簡單。」   「啊你欲去佗位？」   「我明仔早參加恆春古城馬拉松，今暗先來遐蹛民宿。」   「嘛祝你走出好成績，再會。」伊先伸出正手佮我相握。「後會有期。",
    "paragraph_id": 386
  },
  {
    "title": "天良",
    "author": "陳金順",
    "text": "」我講。手握煞，伊行代先擛一台計程仔，我行到車牌仔跤等車。點半的客運車幫，無一搭久仔隨來。我起去車頂，行到倒爿後壁算來第二排、倚窗的車位。坐好勢，過無三分鐘，運將先生就共車駛起行。腹肚枵枵，拄才佇車頭買的紅豆麭敨開來食。食兩喙，手咧擽，閣共烏皮筆記簿仔捎出來寫詩。對第三逝寫起，寫到第五逝的時，車駛上高速公路。毋知啥緣故？上高速了後，我的靈感煞袂輸綴車速飛無去。規氣，共賰半塊的麭拆食落腹。",
    "paragraph_id": 387
  },
  {
    "title": "天良",
    "author": "陳金順",
    "text": "麭食煞，目睭放瞌瞌，無偌久正經睏去。等我目睭擘金的時，已經到楓港，電子錶顯示15:17。啊！這時，佇我正手爿的海面，炤著燒烙的日頭光，無停咧閃閃爍爍。隔一沿玻璃看海，有影無彩。不而過，我共烏皮筆記簿仔提出來，寫一句「冬佇楓港海面秋凊」。閣二十分鐘跤兜，客運車幫停踮恆春轉運站。落車，行入邊仔彼間7-11。我直透行到冰櫥頭前，門拍開，手伸入去提一罐咖啡。",
    "paragraph_id": 388
  },
  {
    "title": "天良",
    "author": "陳金順",
    "text": "兩爿櫃台攏有人咧排列算數，我揀較倚門喙彼个，櫃台後面徛一位虯毛的奧巴桑小姐。錢納了，tin-tong！行出門喙正斡，po̍k一下！搝開罐仔蓋，冰涼的咖啡啉一喙。擔頭，天裡斷點雲，清朗仔清朗。我想著橐袋仔賰無幾箍銀，行向小廣場倒爿南門郵局的提款機。提款卡攄入機器裡，無幾秒鐘，螢幕出現指示，我一步一步綴伊揤，誠緊，機器的喙口吐出兩張青仔欉。",
    "paragraph_id": 389
  },
  {
    "title": "天良",
    "author": "陳金順",
    "text": "我共錢囥入皮包仔，並咧白鐵仔做的欄杆邊，那啉冰咖啡那想起兩冬前的往事。咱人過年歇長假煞，阮遮的次要演員搬來慕鈺庭園蹛。這間民宿佇南門城後爿，地場不止仔曠闊，視野嘛真讚。阮C101的門牌號是：恆春鎮南門路2巷2之8號。啊我台南徛家的門牌號是：中西區南門路31巷1號。恁講緣份敢是天註定？彼日，搬來慕鈺庭園了後頭擺歇假，拄好是西洋的情人節。",
    "paragraph_id": 390
  },
  {
    "title": "天良",
    "author": "陳金順",
    "text": "早頓食煞，先踮房間讀頂日自博客來買的小說《恆春女兒紅》，讀欲成點鐘，布鞋穿咧，按算共恆春四个城門做一擺行予透。對阮蹛的民宿起行，頭一个經過的當該然是南門城。我無停跤，行來城邊晉億元彩券行，開100箍，買兩組大樂透，向望綴著百組百萬紅包的尾幫車。事實上，我家己真知頭殼尖尖，見著攏400兩銀。彩券收入橐袋仔。行出彩券行，正斡無幾步，搪著兩位手拖行李箱的查某囡仔。",
    "paragraph_id": 391
  },
  {
    "title": "天良",
    "author": "陳金順",
    "text": "這兩位姑娘皮膚白phau-phau、幼麵麵，看起來二十外歲，聽的對話敢若是日本人。內中，留長頭鬃彼位小姐掠我看一下，紲落，手機仔螢幕㧣來目睭前，頂面拍「轉運站」三字。哪會遮拄好？！恆春轉運站就佇頭前百外公尺爾。我喊綴我行，到位的時，兩人那頕頭行禮那講Arigatō，我嘛頕頭回禮、擛手講Sayōnara。佮兩位日本小姐相辭了後，我對轉運站正斡文化路。行無幾分鐘，正手爿出現「恆春國中」校門。",
    "paragraph_id": 392
  },
  {
    "title": "天良",
    "author": "陳金順",
    "text": "校名細細字仔，用魏碑體刻佇一塊黃塗色的瓷仔頂，這塊瓷仔才閣貼踮紅毛塗柱頂面，紅毛塗柱懸頂囥一个白鐵仔做的裝置藝術。雖罔歇睏日學校無咧上課，不而過，今仔日先共城門行予透，另日才入來這間恆春鎮唯一的國中校園行踏。紲落，往東行東門路，較臨三百公尺，有歲的東門城近在眼前。第二站，對東門斡來北門。無論東門路的巷仔抑是北門路的巷仔，這个時站攏無啥人佮車經過，我通好穩心仔行、穩心仔散步。",
    "paragraph_id": 393
  },
  {
    "title": "天良",
    "author": "陳金順",
    "text": "行來北門，一時起興，對邊仔樓梯起去城牆頂。這時，風絲仔輕輕吹來，加添淡薄仔詩意。佇北門城頂歇睏一站，啉兩喙茶。紲落，對北門路的巷仔斡出來中正路，漸漸對郊區進入市內，軁過老街，無偌久行來西門。便若看過影戲《海角七號》，定著對西門留落印記。遮是四个城門上蓋狹勢的，不而過，細罔細，不時有人車通過，想欲好好仔翕一張相嘛無遐簡單。佇西門城頭到無幾步路，有一間西門麭店。",
    "paragraph_id": 394
  },
  {
    "title": "天良",
    "author": "陳金順",
    "text": "細細塊的khâng-páng、白底紅字「西門麵包」，內底面的貨架仔極普通無比，毋過，伊的物件俗閣好食。我定定佇欲暗收工轉來鎮內，食暗飽了後行來這間麭店，開50箍銀跤兜，就會當買著幾落塊麭佮雞卵糕。這回，我又閣枵饞，開20箍買一橐王梨酥。王梨酥那行那哺，行轉來老街，準備回轉南門城。行無兩百公尺，看著「木屐王」，規个店面攏是古早味的柴屐。「雪仔，你攏穿幾號鞋？」敲予佇郵局食頭路的伊。",
    "paragraph_id": 395
  },
  {
    "title": "天良",
    "author": "陳金順",
    "text": "「23號啦，欲創啥？我咧無閒…」伊應話毋敢傷大聲。掛斷敲予雪仔的電話，對店裡行出來一位斯文款的中年人。「先生，阮遮的柴屐全攏真材實料，你會當佮別位比並看覓。」頭家好禮仔招呼。「頭家，做一雙柴屐愛偌久？」問重點就是欲買的意思。「緊緊仔，大約五分鐘就好。」   「好，按呢我欲這型23號一雙。」我手比面頭前一雙淑女型、粉紅玫瑰花圖樣的柴屐予頭家看。「人客先請坐。」頭家紲手攑一隻椅頭仔予我。",
    "paragraph_id": 396
  },
  {
    "title": "天良",
    "author": "陳金順",
    "text": "了後，伊提出早就磨好外型、擦好圖樣的鞋底佮釘佇頂面彼塊材料，三兩下手就釘甲好勢溜溜。「750箍。」頭家那講那共做好的柴屐橐入紙袋仔裡。錢納了，柴屐捾咧。下回歇假轉來台南，共這雙媠噹噹的禮物送予雪仔，伊定著歡喜甲袂講得。我勻勻仔行對南門城的方向，行到半路看著廣場邊一間郵局，想著愛來劃撥前衛出的《史明回憶錄》。行倚郵局看一个真，告示牌頂面寫「恆春南門郵局」，哪會遮爾拄好？！這搭嘛號做「南門郵局」。",
    "paragraph_id": 397
  },
  {
    "title": "天良",
    "author": "陳金順",
    "text": "踏入郵局量約瞭一下，參阮台南的南門郵局大細間真相siāng。行到倒手爿倚壁的所在，一座柴櫃頂囥各種單仔，我紲手捎一張劃撥單，閣對皮包仔撏出1000箍佮《史明回憶錄》的劃撥資料。我一筆一筆共資料填好勢，紲落共劃撥單佮銀票攄到一號窗仔口。當我看著櫃台後面彼位小姐的時，喙裡真自然喝出「雪仔」。小姐愣愣掠我看，喙仔開hānn-hānn，看伊面頭前的名牌寫「黃惠珍」。",
    "paragraph_id": 398
  },
  {
    "title": "天良",
    "author": "陳金順",
    "text": "今，是按怎伊佮雪仔遮爾親像，袂輸仝一个模仔刻出來的。伊頭鬃短短仔，雪仔留長頭毛；伊皮膚較烏淡薄，雪仔較白；啊若是鼻目喙就不止仔宛然，兩人目睭攏重巡大蕊，鼻仔小可啄啄，喙是菱角喙。雪仔是孤查某囝，毋捌聽講伊有雙生仔姊妹。哪會遮拄好？！兩个生做遐爾仝的查某囡仔，煞攏予我搪著。這陣上班時間，無方便敲予雪仔講分明，閣較袂當徛踮窗仔口予黃小姐歹做人。「先生…先生，你的收據。",
    "paragraph_id": 399
  },
  {
    "title": "天良",
    "author": "陳金順",
    "text": "」黃小姐連喝兩聲，我才回神接過單尾。行出郵局，黃小姐的形影猶原牢佇腦海內。看錶仔，拄好11:11，腹肚枵枵，規氣踅翻頭，行來阿潭姨素食館食晝。「少年的，坐來。」一踏入麵店，猶無半个人客，阿潭姨好禮相借問。「阿潭姨仔，仝款大碗古城意麵，閣一盤鳥莧仔。」   「今仔日拄好無鳥莧仔，換皇宮菜好無？」   「食欲做皇帝，當然嘛好。」我笑笑仔應。「你咧激伍仁啦！」   無到五分鐘，阿潭姨共意麵佮皇宮菜捀來。",
    "paragraph_id": 400
  },
  {
    "title": "天良",
    "author": "陳金順",
    "text": "伊看無人客，就斟一甌茶，坐落來我邊仔的空位。「少年的，借坐一下。」伊啉一喙茶講。「遮你的店，想欲坐佗在你歡喜。」我那食皇宮菜那講。「無喏，你是人客愛尊重你。」   阿潭姨仔普通時誠笑面，頭鬃剪短短仔，看起來青春飄撇。這回，伊煞對我吐大氣：「你莫看我逐時笑頭笑面，事實上我艱苦底的。少年的時，對北港嫁來恆春，攏嘛對死的做倒轉來。誠無簡單，才共序細晟養大漢。」伊掠我看一下，紲落問：「你臆我今年幾歲？",
    "paragraph_id": 401
  },
  {
    "title": "天良",
    "author": "陳金順",
    "text": "」   「有是五十外爾。」我嘛掠伊看一下，「若講較加，是毋通受氣喔！」   「今，是欲受氣八擺。」伊煞笑出來，「啥物才五十外，老身的今年正正68。」   「有影、無影？！你阿潭姨仔，按怎看都無成68。」   「頭家，水餃煠30粒。」外面一位曝甲烏趖趖的粗做人咧喊，阮才停止對話。食飽晝彼下晡，我臨時決定暫時離開鎮內。客運坐咧，我佇墾丁派出所落車。",
    "paragraph_id": 402
  },
  {
    "title": "天良",
    "author": "陳金順",
    "text": "行入派出所，請教值班彼位身材挑俍的警察小姐：荷蘭公主廟欲按怎去？伊共我報頭前無偌遠，彼條文化巷正斡，直透行到大灣海邊就聽好看著。我照伊的指示，有影佇海墘看著號做「八寶宮」的荷蘭公主廟。我捌答應雪仔，揣著所在的確會翕相予伊看分明。原底掠準廟起甲偌氣派，想袂到才細細間仔爾。廟邊另外服侍「萬應公祖」佮「福德正神」，若講按呢是東方、西洋各展神通，毋知敢有鬥搭？我紲手用手機仔翕幾張相，透過line傳予雪仔。",
    "paragraph_id": 403
  },
  {
    "title": "天良",
    "author": "陳金順",
    "text": "了後，我行倚海墘吹海風，提出筆記簿仔想欲寫詩，毋過，寫出「海風吹海墘∕捲起樹葉仔…」，就寫袂出來矣。當初，若毋是讀著陳耀昌醫師的小說《傀儡花》，嘛袂對荷蘭公主廟好玄。今，專工來遮行踏，無論感受如何，攏對家己會得交待矣。欲離開這搭的時，傳予雪仔的line，伊攏猶未讀。客運坐轉來恆春轉運站。行入7-11，買一甌Cappuccino，勻勻仔趖來南門郵局的欄杆邊。我並咧南門郵局欄杆邊啉咖啡。",
    "paragraph_id": 404
  },
  {
    "title": "天良",
    "author": "陳金順",
    "text": "不時有各式人對身軀邊經過，老的、少年的、查某、查埔，無論是欲ATM領錢抑是入去郵局辦代誌，大部分攏會掠我瞭一下，檢采遮的人會想講：欲啉咖啡毋去咖啡廳，踮佇這搭鎮路。較歹勢，我毋是無愛行咖啡廳，吹涼爽的冷氣，實在是有任務在身。我那啉咖啡那看人來客去，徛到日鬚變較軟略，手錶仔時間17:13，看著穿水藍色siat-tsuh的黃小姐，對郵局行出來。「黃小姐，請等一下。」我踏進前一步喊伊。",
    "paragraph_id": 405
  },
  {
    "title": "天良",
    "author": "陳金順",
    "text": "「先生，請問有啥物代誌？」伊越頭掠我看一下。「失禮，我有代誌想欲請教你。」   「我毋捌你，你欲問我啥？」伊眼神充滿憢疑。「你參阮女朋友生做足親像，袂輸仝一个模仔印出來的。」   我趕緊拍開手機仔，共雪仔的相片㧣予伊看。「有影生做佮我足成的。」黃小姐看甲目睭毋甘nih。了後，黃小姐牽伊的鐵馬，陪我行入老街，正斡成百公尺有一間「小鳥與小脆」咖啡廳，這搭我四常踏跤到。徵求伊的同意，阮入來開講兼食暗。",
    "paragraph_id": 406
  },
  {
    "title": "天良",
    "author": "陳金順",
    "text": "黃小姐雖罔恆春在地人，毋過，無來過這間店。顛倒我這个外來客，共伊紹介菜蔬麵，伊頕頭同意。頭家娘親手共麵捀來的時，黃小姐講一聲「誠芳」。伊的特色是用泡麵落去煮，才閣簡單囥幾項菜蔬，食起來清甜仔清甜，我逐擺來逐擺食，較食都食袂siān。「恁女朋友號做啥物名？」黃小姐啉一喙湯了後擔頭問我。「伊號做林玉雪，我攏喊伊雪仔。」   「玉雪，這个名真好聽呢。」   「是你毋甘嫌。",
    "paragraph_id": 407
  },
  {
    "title": "天良",
    "author": "陳金順",
    "text": "著啦，我號做李光明，喊我光明仔就好。」我那吞麵那講。「若是按呢，你叫我惠珍，比稱呼黃小姐較自然。」伊不止仔阿沙利。「惠珍，你敢捌聽序大人講過，有失散的雙生仔姊妹無？」我直剖重點。「光明兄，我較歹命。小學六年欲出業進前無偌久，阮阿爸就出車厄過身；阮阿母為著晟養我，受盡苦楚，」講到遮，伊目箍紅紅，一時喉滇，話煞擋恬。我隨斟一甌白茶予伊，伊啉一喙了後，才閣紲落去，「歹勢！",
    "paragraph_id": 408
  },
  {
    "title": "天良",
    "author": "陳金順",
    "text": "幾冬前，阮阿母操勞過頭，嘛致著癌症離開世間矣。」   「哎―，你的遭遇有影予人誠艱苦心。」我聽甲吐大氣。「自捌代誌起，阮兜就足散赤，敢會…」伊講到遮煞頓蹬一睏。「雪仔凡勢是你失散的姊妹，著無？」我臆會出來伊的憢疑。伊頕頭，紲落講：「世間欲揣生做遮爾親像的人真僫，除非…」   「除非是雙生仔。」阮兩人同齊出喙。「我看著玉雪相片的彼一目nih，就感覺十分親切，足希望會當早日參伊見面。",
    "paragraph_id": 409
  },
  {
    "title": "天良",
    "author": "陳金順",
    "text": "」我讀出伊眼神裡的向望。「我嘛向望早日予恁見面，毋過…」   「毋過按怎？」   「我的穡頭較無定著，佮恁拜六、禮拜歇假的性質無仝。」   「你咧做啥物大事業？」   「我是一个小演員，這站佇滿州山裡拍片，會佇恆春蹛三月日。」講這句話的時，我刁持共聲音壓低。一般人聽著拍片，加加減減攏有淡薄仔好玄，惠珍當然無例外。",
    "paragraph_id": 410
  },
  {
    "title": "天良",
    "author": "陳金順",
    "text": "我無細膩講出《健忘村》的片名，特別吩咐伊毋通講出去，若無，我恐驚會違反約束，予人戽出劇組。我共安搭講：雖罔拍戲班表不時改來改去，總會搪著假日無班。若有確定，我會隨安排伊佮雪仔見面。暗頓食煞，納錢的時，頭家娘主動提起我愛開單尾的代誌。「頭家娘，你記持有夠好，我才來無幾擺。」我喙笑笑。「阮遮罕得人客開收據，你閣食素，予我印象較深刻。」伊那提筆佮收據簿出來那講。「勞煩你。」我交予伊兩張100箍的銀票。",
    "paragraph_id": 411
  },
  {
    "title": "天良",
    "author": "陳金順",
    "text": "「兩碗百六，先找你40。」伊那找錢那問，「收據欲按怎開？」   「阮一頓干焦會當報80，照按呢開就好。」我應。行出咖啡廳，攑頭看著半爿月掛佇天裡。惠珍手牽鐵馬，我陪伊勻聊仔行向路口。「光明兄，你實在足古意，拄才哪毋叫伊開兩張80的收據？」惠珍越頭掠我金金看。「我人較袂曉變竅，凡事照步來免傷腦筋。」我掠伊笑一下，「閣再講，加開嘛無路用，何必討債人的紙。」   「嘛有影。",
    "paragraph_id": 412
  },
  {
    "title": "天良",
    "author": "陳金順",
    "text": "」伊這句話講煞，阮兩人就無閣對話，一直行到路口。行來中正路邊，欲分開進前，伊閣特別吩咐：「愛會記得安排我佮玉雪見面喔！」   「知啦！」   話講煞，擛手再會。我手擛一半，猶停踮半空中，惠珍鐵馬踏咧車手斡倒爿過車路。雄雄phiâng一聲，毋知當時對後壁傱出一台Oo-tóo-bái，共伊挵倒在地。騎Oo-tóo-bái的，看起來是一个少年家豚仔，無戴安全帽，大概嘛無牌，連鞭傱甲無看咧影。",
    "paragraph_id": 413
  },
  {
    "title": "天良",
    "author": "陳金順",
    "text": "我那大聲喝「惠珍―」，那傱過伊身軀邊，看伊摔甲大空細裂，真毋甘。緊猛喊救護車，陪伊到就近的南門病院。綴救護車到南門病院急診處，惠珍艱苦甲無才調寫資料，伊勉強撏出身分證交予我，由我替伊代筆，我那寫那拜託護理人員，緊共惠珍捒入內面檢查、治療。「欲通知兜的人簽同意書無？」一位看起來中年款的護理長講。「伊孤一人爾，我來簽同意書。」我那講那掠倒佇軟床頂的惠珍看。「請問你是伊啥物人？」護理長閣問。",
    "paragraph_id": 414
  },
  {
    "title": "天良",
    "author": "陳金順",
    "text": "「我是伊的朋友。」我應甲不止仔肯定。佮惠珍才熟似無幾點鐘，我敢正經有資格做伊的朋友？就準講毋是朋友，佇路裡看人出車厄，共送來病院，嘛是天公地道的代誌。惠珍予護理人員捒入手術室了後，我沓沓仔行出急診處，來到外面一欉樹仔跤，點一枝三五的薰來噗，順紲拍開手機仔。拍開手機仔一看，才發現無偌久進前，幾落通雪仔敲的未接電話；大概等無我接電話，伊閣另外寫一通line「你今仔日是咧無閒啥？",
    "paragraph_id": 415
  },
  {
    "title": "天良",
    "author": "陳金順",
    "text": "現現免出通告，哪會攏毋接電話？！」   暗頭仔，我參惠珍食飯彼時，手機仔關靜音，莫怪雪仔敲的電話攏無接著。我趕緊共雪仔回電話，毋過，這回我敲四、五通，煞換伊無接。敢會咧受氣？抑是…   我共噗賰無偌長的薰橛仔揤予化，用衛生紙包起來，暫且囥入外 衫的橐袋仔。紲落，行到病院一樓大廳，坐踮塑膠椅仔頂掀報紙，報紙那掀心內那咧掛意開刀房裡的惠珍，向望天公伯鬥保庇，予伊手術順序。",
    "paragraph_id": 416
  },
  {
    "title": "天良",
    "author": "陳金順",
    "text": "時間毋知經過偌久，我掀報紙掀到盹龜。雄雄手機仔喨，掠準是雪仔敲電話來，窮實是護理長敲來的，伊講惠珍手術好勢，這陣已經送入病房。我半行半走，無幾分鐘揣著病房。這間病房攏總有三个病床，惠珍倒咧上內底爿。伊的跤手纏滿紗仔布，較佳哉，面無破相。「請問伊愛佇病院蹛偌久？」我面憂憂問徛佇病床邊的護理長。「拄才醫生有講至少愛蹛兩禮拜。」護理長面裡無啥表情。「光明兄，我…」惠珍目箍紅紅掠我看。",
    "paragraph_id": 417
  },
  {
    "title": "天良",
    "author": "陳金順",
    "text": "「做你安心靜養，明仔早起我會去郵局替你請假。」我好禮仔共安搭，「紲落成禮拜攏夜班通告，我日時補眠了就會來看你。」   「按呢，對你較歹勢！」惠珍講。「家己人，是咧歹勢啥？！」我笑笑仔應。彼暝，我就睏佇病房的䖙椅頂佮惠珍相放伴。隔轉日欲暗，阮對慕鈺庭園坐九人座接送車，經過彎斡山路，量約欲倚半點鐘，來到滿州揜貼的山裡。這角勢是劇組開半冬較加，勻聊仔造作，起廟、搭厝、種樹仔，誠無簡單才發落好勢的片場。",
    "paragraph_id": 418
  },
  {
    "title": "天良",
    "author": "陳金順",
    "text": "遮對外觀看起來，就是一个古早款的庄仔頭，嘛是阮這陣無名的村民，前後三月日工作的所在。山裡天咧暗有較緊，才五點捅仔，日頭就覕甲毋知人。阮一行入後場，隨予人喊去換衫，衫褲穿好勢，未曾梳化妝，就先領暗頓，坐咧長桌仔邊食。「光明兄，你是按怎？哪會看起來無啥精神？」我一坐落，拄欲掀開便當篋仔，靜文就倚來身邊相借問。「昨暗朋友車厄，我佇病房顧規暝。」我應話無攬無拈。「紲落規禮拜攏夜戲，身體愛保重呢！",
    "paragraph_id": 419
  },
  {
    "title": "天良",
    "author": "陳金順",
    "text": "」伊那講那共我搭肩胛頭。「靜文，多謝你的關心。」我輕略仔搦伊的手表示感謝。彼暝的夜戲有影嶄然仔忝頭，毋但拍到透早四點外才收工，我上場的次數濟甲反形，閣較食力的是，我愛一直走予土匪逐。走予土匪逐忝罔忝，較按怎講嘛是咧搬戲，疲勞加歇睏總會恢復。現實裡，真正有人對百五公里遠的台南逐來恆春看我。免講恁嘛真知，彼个人就是雪仔，林玉雪小姐。",
    "paragraph_id": 420
  },
  {
    "title": "天良",
    "author": "陳金順",
    "text": "夜戲第五日拄過晝，我睏醒無偌久，包兩个便當來南門病院，探望惠珍順紲做伙食晝。喙裡當咧哺卵包的時，雄雄手機仔喨，我緊猛共卵包吞落，行出病房外口的走廊接電話。「我這馬佇恆春轉運站，方便來接我無？」想袂到是雪仔溫柔的音聲。「我人佇咧病院，」話講一半，予伊拍斷。「你是按怎？有要緊無？！」口氣變緊張。「我無代誌，是朋友車厄來共看。",
    "paragraph_id": 421
  },
  {
    "title": "天良",
    "author": "陳金順",
    "text": "」   電話掛斷了後，行入病房共惠珍講，伊一直想欲見面的雪仔來恆春矣，較停仔予見面敢好？「光明兄，我是苦袂得緊佮玉雪見面。毋過，」當咧扒飯的惠珍，共箸囥落來講，「我無愛初見面就予伊看著這款樣相。」   惠珍的矛盾心理我會當理解。伊喊我趕緊去轉運站，tshuā雪仔四界行行咧，護理人員不時會來病房巡頭看尾，毋免煩惱伊。南門病院離轉運站量約兩、三百公尺，我半行半走，遠遠就影著雪仔徛踮車牌仔跤。",
    "paragraph_id": 422
  },
  {
    "title": "天良",
    "author": "陳金順",
    "text": "伊穿一軀粉紅色的洋裝，長頭鬃散掖咧肩胛頭，有青春少女的款樣。雪仔一看著我，隨共行李囥踮塗跤，傱倚共我攬牢牢。「足久無看著你，人足數念你。」講話思奶氣。「食飯未？」   雪仔幌頭，我倒手捾伊的行李，正手參伊相牽，tshuā伊行向阿潭姨仔素食館。伊講足久無看著我，事實上嘛才一禮拜外爾。「少年的，這恁姼仔honn？」一踏入素食館，目金的阿潭姨仔看阮雙手相牽，笑笑仔對我講。「阿潭姨仔，你好。",
    "paragraph_id": 423
  },
  {
    "title": "天良",
    "author": "陳金順",
    "text": "」雪仔歡頭喜面相借問。「這諸娘仔喙遮甜，有影得人疼。」阿潭姨仔共我使目尾。「是你毋甘嫌啦！」我紲喙講。拄才佇路裡，我就共雪仔講阿潭姨食褒。干焦一句請安問好，伊歡喜到地，隨招待一盤兩人份的鳥莧仔。「猶是你較有福報，頂回我來，食無著半喙鳥莧仔。」我共雪仔ge。「我來食看覓。」雪仔夾幾葉囥入喙裡哺，呵咾甲會觸舌。食飽晝，我參雪仔散步行入恆春國中校園。這間學校我經過幾落斗，煞頭擺入來校園行踏。",
    "paragraph_id": 424
  },
  {
    "title": "天良",
    "author": "陳金順",
    "text": "遮佮咱印象裡其他國中校園，看起來欲仝仔欲仝，教室、辦公廳以外，就是曠闊的運動埕。拜六時仔，學校裡無啥人。佇運動埕，干焦看著兩、三个囡仔咧騎鐵馬相逐，天裡掛幾蕊白雲，淡薄仔風，阮揣一跡有蔭的所在坐落來開講。「拄才佇路裡，你講熟似一个佮我仝面的查某囡仔，敢有影？」雪仔目睭金噹噹掠我看。「若無影，我敢有才調講甲一字八？！」   「伊這陣佇佗位？阮有方便見面無？」   「伊就是出車厄彼个朋友。",
    "paragraph_id": 425
  },
  {
    "title": "天良",
    "author": "陳金順",
    "text": "」   「病院毋是近近仔，tshuā我來去看伊，好無？」   「伊嘛足想欲參你見面，毋過…」   「毋過按怎？」雪仔拍斷我的話柄。我共雪仔講，惠珍無想欲佇彼款所在相見。等伊出院了後，我自然會安排雙人面會。我下晡四點半愛出班，3:50跤兜就送雪仔來轉運站等車。「中晝，你落車的邊仔就是恆春南門郵局。」我手比斜對面講。「敢有影？哪會遮拄好？！」伊目睭展大蕊。四點，車幫準時到位。",
    "paragraph_id": 426
  },
  {
    "title": "天良",
    "author": "陳金順",
    "text": "雪仔欲上車彼一目nih，閣共我攬牢牢，我鼻著伊身軀薄薄仔、山棧花的清芳。閣過一禮拜外，惠珍的空喙好離矣，醫生拆線了後，我陪伊辦出院。伊出車厄的時，鐵馬予人挵歹去。「你無鐵馬通騎，上班敢有利便？」我問。「對阮兜行路到郵局，大概愛二十外分。」惠珍講。「欲加歇幾日無？」   「我今身體復原，拜一好轉來上班。」伊展笑容。為祝賀惠珍出院，我請伊來「小鳥與小脆」啉下晡茶。",
    "paragraph_id": 427
  },
  {
    "title": "天良",
    "author": "陳金順",
    "text": "阮點一鈷玫瑰蜜香果茶，配頭家娘手工做的茶點卵白霜餅。頭家娘知影惠珍兩禮拜前頭擺來遮了後，佇路口出車厄，隨講卵白霜餅伊欲請。「頭家娘，你做人有夠好！」惠珍講。「到今你才知！」我講煞，三个人你看我、我看伊，哈哈大笑。離開咖啡廳，阮行來轉運站倩一台計程仔，送惠珍到兜巷仔口，才閣載我轉去慕鈺庭園。拜一早，我騎臨時共人借的Oo-tóo-bái，欲來載惠珍上班。七點半跤兜，伊行出巷仔口看著我，掠我文文仔笑。",
    "paragraph_id": 428
  },
  {
    "title": "天良",
    "author": "陳金順",
    "text": "「嗯，這頂予你。」我共安全帽仔交予伊。「啊你咧？！」伊那戴安全帽仔那講。「干焦一頂，你戴就好。」   惠珍坐起去Oo-tóo-bái了後，無幾分鐘我就共載到南門郵局。彼日，我拄好無班停睏。Oo-tóo-bái騎還人，我行來南門圓環邊的「福輪腳踏車行」，頭家拄好斟一杯茶咧啉，伊真好禮問：「少年仔，欲哈一甌燒茶無？」   「免啦，多謝。」   「你欲啥款車？」   「予我一台中古的淑女車。",
    "paragraph_id": 429
  },
  {
    "title": "天良",
    "author": "陳金順",
    "text": "」直接講出我的需求。頭家聽我講煞，紲手對店口倒手爿，牽一台車身茄仔色的中古車。「這台有佮意無？本底攏賣人千二，你今仔日頭一个交關，算你一千就好。」頭家真有站節氣。彼日欲暗五點捅，惠珍行出南門郵局大門，看著我牽彼台淑女車咧等伊。「這台鐵馬予你，以後上下班較利便。」   「光明兄，這台偌濟錢？我予你。」惠珍那講那撏皮包仔出來。「莫提錢，講錢就厭氣。」我堅持。「你無欲提錢，按呢，我請你食暗。",
    "paragraph_id": 430
  },
  {
    "title": "天良",
    "author": "陳金順",
    "text": "」   惠珍手牽茄仔色的鐵馬，伊的揹仔囥踮頭前的籃仔裡。我tshuā伊勻勻仔行來阿潭姨素食館。「恁姼仔當時共頭鬃鉸掉？皮膚哪會曝甲烏lu-lu？！」阿潭姨一看阮踏入門，隨喃這兩句。惠珍捎無摠，掠我金金看。「阿潭姨仔，你誤會矣！兩个無仝人。」我講。「無仝人？無，敢雙生仔？！」阿潭姨目睭展大蕊，掠惠珍金金相。「是毋是雙生仔，眼前猶無法度確定。」   我共代誌的頭直來尾直去，做一睏講予阿潭姨知捌。",
    "paragraph_id": 431
  },
  {
    "title": "天良",
    "author": "陳金順",
    "text": "「請恁一盤雙人份的鳥莧仔，隨來！」阿潭姨誠阿沙利。「仝款兩碗古城意麵。」我紲咧講。惠珍問我下回當時歇假？我講閣四日拜五。伊講準備好欲參雪仔相見，彼日伊拍算請年假，喊我tshuā伊去府城見雪仔。阮講通和，先莫共雪仔講，時到予伊一个surprise！彼日，天色清朗，雲薄薄仔。早時8:15，我佮惠珍準時坐「台灣好行」客運車幫，到新左營車站10:10，才閣盤10:20自強的到台南。「我這世人頭擺來台南。",
    "paragraph_id": 432
  },
  {
    "title": "天良",
    "author": "陳金順",
    "text": "」落車頭的時，惠珍擔頭看天按呢講。「敢有影？！」   惠珍頕頭。「其實，我嘛是頭擺去恆春。」我輕聲講。「台南佮恆春比起來加誠鬧熱！」惠珍掠我看一下講。「你敢知我是按怎佮意恆春？」   惠珍幌頭。「因為恆春佮咱等咧欲去的中西區足相siāng。",
    "paragraph_id": 433
  },
  {
    "title": "天良",
    "author": "陳金順",
    "text": "」   我tshuā惠珍軁入地下道，出來了後行中山路，到七條通圓環，踅過公園路、民生路、中正路，經過台灣文學館門喙，斡對南門路，較臨五分鐘，行來台南孔廟，惠珍徛踮「全臺首學」牌匾下底，我用手機仔替伊翕相。相翕了，阮入來孔廟遶遶咧。行一睏，坐咧石椅開講。「光明兄，我足佮意這箍圍仔的氣氛。」惠珍春風滿面。「有看著彼陣猴囡仔無？」我手比邊仔忠義國小運動埕。「嗯。」惠珍頕頭。「我往過捌佇遮做過代課老師。",
    "paragraph_id": 434
  },
  {
    "title": "天良",
    "author": "陳金順",
    "text": "」   11:50跤兜，阮行過斜對面南門路郵局。「玉雪就佇遮上班？」惠珍充滿期待的表情。「較停仔恁隨會當見面。」我講。阮佇亭仔跤聽候。過十捅分鐘，雪仔行出郵局門喙，惠珍踏進前一步，兩人攬絚絚。看攬絚絚，我一時煞目箍紅。攬煞，雪仔隨行入郵局共局長請假半工，通好穩心仔陪阮。紲落，雪仔佮惠珍手牽手，我綴後，行來頭前建業街「梅子蔬食」食晝。這間素食餐館，進前來過幾落擺，物件俗閣紲喙。",
    "paragraph_id": 435
  },
  {
    "title": "天良",
    "author": "陳金順",
    "text": "伊一樓囥四組黃色膨椅，每一組大約坐四个人。阮入門了後，坐咧正手爿頭到，我參雪仔坐內底面，惠珍坐阮對面。服務生一時仔就來奉茶，順紲捀兩盤小菜。我點田園野菇麵，雪仔點滑蛋鮮菇飯，惠珍點紅麴炒飯；我另外點一份香椿煎餅公家食。「玉雪，你生日佗一工？」服務生共煎餅送來的時，惠珍拄好開喙。「伊喔…」我拄欲講，雪仔就共身分證撏出來，㧣來惠珍面頭前。",
    "paragraph_id": 436
  },
  {
    "title": "天良",
    "author": "陳金順",
    "text": "「1986年4月11，」惠珍那唸那提出家己的身分證，相siāng㧣予雪仔。「你1986年3月29出世，按呢大我13工。」雪仔講。「雙生仔哪有可能差遐濟工？！」我紲咧講。雪仔共我pa一下頭，閣共我睨，我回伊一个鬼仔面。「阮爸母攏過身矣，」惠珍聲音變低沈，停一下閣講：「玉雪，你敢有佮序大人蹛做伙？」   「有是有，毋過…」   「阿伯佮阿姆這幾日去東部𨑨迌。」我共雪仔搶話。「明仔暗就會轉來。",
    "paragraph_id": 437
  },
  {
    "title": "天良",
    "author": "陳金順",
    "text": "」雪仔應。「我禮拜暗轉恆春，會赴拜一上班就好。若方便…」惠珍講。雪仔同意等爸母轉來，禮拜日時予參惠珍見面，共代誌說分明。我提議：過幾日就3月29，不如明仔中晝做伙慶祝惠珍佮雪仔三十歲生日。兩人同齊頕頭。食飽晝，阮tshuā惠珍來忠義路、中正路口的五層樓仔。感受這間兩冬前重頭開業的「林百貨」，經過久長時間洗禮所沈底的古早味。佇二樓，雪仔買一頂水藍色的淑女帽送予惠珍，惠珍歡喜甲袂講得。",
    "paragraph_id": 438
  },
  {
    "title": "天良",
    "author": "陳金順",
    "text": "五層樓仔踅透，阮三人佇黃昏時天，沓沓仔散步行來赤崁樓。我佮雪仔在地人免費入場，干焦開50箍銀，替惠珍拆一張票。",
    "paragraph_id": 439
  },
  {
    "title": "天良",
    "author": "陳金順",
    "text": "阮到位的時，一位中年女歌手當咧唱〈月夜愁〉：   月色照在 三線路   風吹微微 等待的人哪未來   心內真可疑 想袂出彼个人   啊……怨嘆月暝   更深無伴 獨相思   秋蟬哀啼 月光所照的樹影   加添阮傷悲 心頭酸目屎滴   啊……憂愁月暝   敢是注定 無緣份   所愛的伊 因何予阮放袂離   夢中來相見 斷腸詩唱袂止   啊……無聊月暝   雖然這條歌離阮的年代較久淡薄，毋過，阮三个攏聽甲耳仔覆覆覆，迷醉佇優美的歌聲裡。",
    "paragraph_id": 440
  },
  {
    "title": "天良",
    "author": "陳金順",
    "text": "歌一唱煞，阮共伊拍噗仔贊聲，這陣，我才發現伊根本無攑mài-khuh。「多謝三位的噗仔聲，音樂會暗時七點才起鼓，我這陣是咧練唱爾。」女歌手行倚阮身邊講。「練唱就唱甲遮爾讚，正式唱絕對好甲無地講。」雪仔共呵咾。「可惜，阮較停仔踅一輾就欲離開。」我講。「無要緊，恁拄才願意聽我唱煞，我已經足感動矣。」女歌手笑甲皺痕走出來。佮女歌手相辭了，阮行來龜碑頭前，頂面的文字經過歲月風霜，早就霧去矣。",
    "paragraph_id": 441
  },
  {
    "title": "天良",
    "author": "陳金順",
    "text": "不而過，頭擺踏跤到的惠珍，對石碑頂面濟濟滿州文，猶是不止仔好玄。「遮的龜碑佮乾隆年間林爽文事件相牽連…」我平素時仔對台灣歷史加減有認捌，順這个勢共龜碑的頭直來尾直去講予惠珍知。「想袂到，光明兄捌遮濟文史方面的智識，」惠珍掠我看一下，「無做導覽人員實在無彩。」   「伊喔，講予咱聽猶會使，」雪仔喙笑笑，「若正經叫伊做導覽員，講無甲一半，聽的人恐驚會起愛睏。」   較臨半點鐘，阮就共赤崁樓規个踅透透。",
    "paragraph_id": 442
  },
  {
    "title": "天良",
    "author": "陳金順",
    "text": "雪仔佮惠珍攏講中晝食誠飽，無想欲閣食暗頓。「恁敢會當紹介一間就近較清氣相的旅館？」惠珍問。「蹛啥物旅館？今暗來阮兜睏就好。」雪仔全然無考慮對喙講。「按呢歹勢啦！」惠珍小可為難。「歹勢啥！佮雪仔做伴較袂孤單。」我講。行出赤崁樓，佇路邊擛一台計程仔，予坐轉雪仔崇明路的徛家。我用步輪的，行來民生路頭到「甘本堂」麭店，買一个六吋的水果雞卵糕，捾轉來南門路的稅厝徛冰起來。",
    "paragraph_id": 443
  },
  {
    "title": "天良",
    "author": "陳金順",
    "text": "身軀洗好，我用line問雪仔隔轉日來去玉井好無？無到一分鐘，伊回我一个古錐的貼圖，一隻貓頭鳥伸手比OK。我上網揣著一間「老鄉長景觀餐廳」。看頂面的紹介，視野曠闊、樹木青翠、光景秀麗，物件看起來不止仔好食款。我隨敲電話共頭家訂位。第二工早時九點，天清雲薄，阮約踮台南車頭見面。雪仔佮惠珍才鬥陣一暝，兩人就親hòo-hòo，手牽手佇我目睭前出現，袂輸做伙大漢的姊妹仔。",
    "paragraph_id": 444
  },
  {
    "title": "天良",
    "author": "陳金順",
    "text": "阮行到就近車牌仔，坐9:15的綠線公車，坐到尾二站玉井工商量約10:30。阮勻勻仔散步，經過玉井國小、玉井郵局、區公所，閣行一塊仔就到噍吧哖事件紀念園區。這个紀念園區，是噍吧哖事件一百週年的時，台南市政府文化局佇原底玉井糖廠的所在地成立的。行入園區，目睭所看著的齊是日本式的建築，佇紀念館裡，展示相關人事物的文字佮圖像。佇遮，我就無閣加話，予家己沓沓仔看、沓沓仔認捌這塊土地的風煙往事。",
    "paragraph_id": 445
  },
  {
    "title": "天良",
    "author": "陳金順",
    "text": "「拄才看的攏是沈重的歷史資料，」參觀煞，雪仔激一个匏仔面，「緊來去食檨仔冰退火。」   「聽講玉井的檨仔冰世界好食的，敢有影？」惠珍問。「有影、無影，食落你就知影。」我講。我共講，昨暝訂彼間「老鄉長景觀餐廳」就有咧賣檨仔冰，來遐才食就好。毋過，彼搭離遮四公里，若用步輪的，上無愛行成點鐘。雪仔聽了，隨做一个軟跤的動作。落尾，紀念館一位熱心的志工張大姊，替阮敲電話喊計程車，大約十捅分鐘就駛到餐廳。",
    "paragraph_id": 446
  },
  {
    "title": "天良",
    "author": "陳金順",
    "text": "尻川坐猶未燒，兩个隨點一盤檨仔雪花冰公家。我以早冰食過頭矣，這陣改啉燒的，點一鈷四季水果茶。紲落，阮分別點檸檬香茅、酸甜柑仔蜜佮金瓜風味三鼎無仝滋味的火鍋。坐佇戶外咖啡座，看對遠遠罩雺的山，透濫淡薄仔詩情畫意。「啊―」火鍋食欲煞，我雄雄哀一聲。「你是燙著喙舌hioh？」雪仔予我掣一趒。「無啦！這陣才想著袂記紮昨暗買的雞卵糕。」   「有影老番癲！」雪仔共我睨。「無要緊啦！按呢就足豐沛。",
    "paragraph_id": 447
  },
  {
    "title": "天良",
    "author": "陳金順",
    "text": "」惠珍輕聲講。「隨來點一塊鬆餅，共準做雞卵糕。」我那講那徛起來，行入內底共頭家吩咐。無到一目nih，天煞咧摔雨。看範勢，雨愈來愈大陣。「雨，毋知當時才會停？」雪仔喃這句。「山裡落雨，極正常無比。」我應。「是啊！落寡雨加誠涼爽。」惠珍講。無到五分鐘，拄才點的塗豆鬆餅送來，我共切做三周，一人分伻一塊。「祝恁生日快樂！祝恁生日快樂…」在場唯一毋是壽星的我獨唱，那唱閣那拍噗仔。「明仔，毋知按怎？",
    "paragraph_id": 448
  },
  {
    "title": "天良",
    "author": "陳金順",
    "text": "我的目睭皮一直趒！」雪仔鬆餅咬一喙，囥踮桌頂，伸手咧挼目睭。「無代誌啦！免煩惱！」我出喙安慰。「來，我看一下。」惠珍倚近雪仔，「目睭紅紅，毋通閣挼矣！",
    "paragraph_id": 449
  },
  {
    "title": "天良",
    "author": "陳金順",
    "text": "」   無偌久，餐廳的電視傳來：「為各位觀眾插播一條新聞，下晡1點47分，對樹林仔駛向花蓮的普悠瑪(Puyuma)列車，佇欲到花蓮站月台前250公尺，雄雄失去控制煞來反車，現場死傷無數，本台會隨時共死難者的名姓拍踮螢幕…」   雪仔聽著新聞咧放送，隨傱倚電視頭前注神看。「明仔…明仔…」雪仔發出慼氣的聲，「你看…」   看雪仔按呢，我隨行倚，電視螢幕頂出現「林長生、張麗華…」等死亡名單。",
    "paragraph_id": 450
  },
  {
    "title": "天良",
    "author": "陳金順",
    "text": "「頭家，拜託替阮喊一台計程仔。」看著雪仔爸母的名，我隨做決定。量約十五分鐘，計程車才來。雨猶咧落，阮對玉井山裡拚轉東區雪仔兜，將近成點鐘到位。我共雪仔鬥款簡單行李，惠珍嘛共包袱仔揹咧，阮喊佇門喙聽候的運將駛來台南車頭。台南到花蓮無直達車幫，我拆三張到新左營的車單。佇火車裡，雪仔目屎㴙㴙滴攏毋講話，惠珍規路共伊攬牢牢。「惠珍，轉去恆春路裡細膩。」到新左營了後，我共吩咐。「嗯，恁嘛保重。",
    "paragraph_id": 451
  },
  {
    "title": "天良",
    "author": "陳金順",
    "text": "」惠珍講煞，閣共雪仔攬一睏，才行去「台灣好行」櫃台拆車單。我隨拆兩張16:12到花蓮的自強號車單。上車量約過成點鐘，列車服務員捒物件來賣，我問雪仔欲食便當無？伊干焦幌頭，只好買兩矸罐裝水。佇五點外鐘的車程裡，雪仔無聲無說，無欲參我講話，嘛罕咧啉茶。我除了啉茶、去便所以外，一直共伊的手搦絚絚。坐到花蓮車頭，欲倚暗時十點矣。彼陣，車站猶原維持孤線通車。",
    "paragraph_id": 452
  },
  {
    "title": "天良",
    "author": "陳金順",
    "text": "遐已經無看著半个救難佮醫護人員，主要賰工程人員咧收拾挵歹的車廂。站長共阮講，死難者的遺體暫且徙到殯儀館，伊嘛派車共阮參其他家屬載到位。來到殯儀館，雪仔真緊就認著阿伯、阿姆的遺體，早就面目全非。雪仔覆踮我的胸前大聲哮，彼款無爸無母的哀疼，一般人僫得體會。落尾，阮決定共阿伯、阿姆的遺體就地火化。火化了後，阮共的骨烌請轉台南體育路的崇孝塔安歇。",
    "paragraph_id": 453
  },
  {
    "title": "天良",
    "author": "陳金順",
    "text": "彼搭環境清幽，離雪仔兜才兩公里外，伊若想欲去看阿伯、阿姆嘛誠利便。過幾日，雪仔咧整理阿姆遺物的時，佇梳妝台的屜仔裡揣著一个牛皮紙橐仔，內底是阿姆親筆寫的批：   雪仔，有一層代誌，阿母一直無共你講，請你諒情。其實，你毋是阮的親生囝。你的親生老爸號做黃阿富、老母叫做陳春嬌。我佮恁阿爸結婚了後，一直攏無囡仔。彼時，聽人講恆春有一戶散凶人，拄生一對雙生仔姊妹。不而過，干焦有才調晟養一个爾。",
    "paragraph_id": 454
  },
  {
    "title": "天良",
    "author": "陳金順",
    "text": "阮隨拚落恆春，共雙生仔裡的小妹惠珠tshuā轉來台南。落尾，改名號做玉雪，彼个囡仔就是你。雖然…   批讀到遮，雪仔目屎已經四淋垂。嘛進一步確定，惠珍正正是伊的雙生仔阿姊。「阿姊！阿姊…」雪仔目屎拭拭咧，隨敲電話予惠珍。兩姊妹仔透過無形的線路，佇空中相認，嘛佇空中哭一睏。第二日，我轉來恆春繼續拍片。紲落這个拜六，我拄好無班。",
    "paragraph_id": 455
  },
  {
    "title": "天良",
    "author": "陳金順",
    "text": "雪仔早時七點外就對台南坐火車，到新左營盤頭班8:30的「台灣好行」客運，到恆春轉運站才十點半較加，我佮惠珍早就踮車牌仔跤聽候。兩姊妹仔一見面，又閣攬一睏。彼時，的笑容無輸恆春熱情的日頭光。「咱先品予好，今仔日所有費用攏我出。」惠珍笑笑仔講。「是，阿姊。」雪仔笑笑仔應。看著姊妹正式相認，展現春天的笑容，我並啥人都較歡喜。",
    "paragraph_id": 456
  },
  {
    "title": "天良",
    "author": "陳金順",
    "text": "紲落，阮轉坐屏東客運，對恆春轉運站坐到鵝鑾鼻，歇睏時仔逐站攏有人上落車，這幫車量約半點外鐘才駛到尾站。落車，行到公園票口，惠珍開180箍拆三張入門票。鵝鑾鼻公園我第二擺踏跤到，頂回是十外冬前高中畢業旅行來的。一踏入園區，地場不止仔曠闊，不而過，來遮參訪的遊客窒窒滇，這爿看過攏是人，彼爿看過嘛攏是人。行無一百公尺，煞搪著南北兩間高中來遮畢業旅行。",
    "paragraph_id": 457
  },
  {
    "title": "天良",
    "author": "陳金順",
    "text": "閣較予我料想袂到的是，一間是雪仔的母校台南女中，另外一間是我的母校桃園高中。這聲，無來買兩張仔彩券哪會使？！「我的母校拍死嘛無可能來鵝鑾鼻畢業旅行！」惠珍聽阮講了後喃這句。「你的母校佗一間？」我佮雪仔同齊出聲。「恆春工商。」惠珍輕聲應。「喔――」我佮雪仔閣同齊發聲。阮行來足有代表性的鵝鑾鼻燈塔頭前，就近拄好一簇桃園高中的學生，我拜託內中一位替阮三人翕頭一張合照。翕相的時，阮做伙比大頭拇。",
    "paragraph_id": 458
  },
  {
    "title": "天良",
    "author": "陳金順",
    "text": "離開鵝鑾鼻公園，阮勻勻仔散步，大概行一公里，來到罕咧有人行踏的台灣最南點。佇這搭，會當同時看著太平洋佮巴士海峽，真誠特別的體驗。雖然，遮無幾隻貓，想袂到煞搪著《健忘村》的同事，對北京城來的梳化師左霞真。佇劇組裡，阮算真熟，便若我有出班，無論早暗，大體上攏是伊替我縛毛尾仔。有一回，拍片現場風透，伊規氣共我的毛尾仔紩踮衫頂面，較袂予風吹甲東倒西歪，我對伊gâu變竅不止仔欽服。",
    "paragraph_id": 459
  },
  {
    "title": "天良",
    "author": "陳金順",
    "text": "霞真誠大方參阮三人翕相，了後才擛手相辭。回程，日落黃昏時。阮佇恆公路668巷揣著一間「有間民宿」，蹛一暝，千五箍有通找。雙人房闊闊，尚且隔轉日我夜班，就參雪仔做伙佇遐暫歇。第二工，阮三人佇阿潭姨素食館食晝。阿潭姨同時看著雪仔佮惠珍，目睭展甲大大蕊，嘛為姊妹仔相認歡喜。「中晝這頓攏算我的。」阿潭姨就是遮爾阿沙利。食飽，我佮惠珍送雪仔來恆春轉運站坐車。",
    "paragraph_id": 460
  },
  {
    "title": "天良",
    "author": "陳金順",
    "text": "明仔早，雪仔仝款愛去台南南門路郵局上班，惠珍嘛相siāng愛來恆春南門郵局食頭路。我並咧南門郵局欄杆邊共冰咖啡啉了，步輪行來兩冬前蹛過的「有間民宿」。聖拄聖，這回訂的雙人房，煞佮頂回參雪仔蹛的仝間。12月初2，禮拜。透早四點準時起床。手面洗好，麭食半塊，開二十分鐘行來恆春工商，2018恆春古城馬拉松的比賽場所。到位的時，工作人員早就佇咧款物資，選手嘛隨个仔隨个現身。",
    "paragraph_id": 461
  },
  {
    "title": "天良",
    "author": "陳金順",
    "text": "有的行路、有的騎Oo-tóo-bái、有的駛自家用，閣較有人包遊覽車來鬥鬧熱。我興走標才半冬較加，報名參加挑戰組10公里。想著兩禮拜前彼場府城公益馬拉松，差一屑仔就破1點鐘，今仔日定著愛予成績閣進一步。我早就搶著好位、屈好馬勢，6:20銃聲一響，隨拚勢傱出去，佇恆春工商的跑道彼節幾百公尺的路程裡，我攏保持佇頭前幾名。不而過，咱真知家己練了猶無夠，走無偌遠，身軀邊就一个仔一个拚過。",
    "paragraph_id": 462
  },
  {
    "title": "天良",
    "author": "陳金順",
    "text": "結局，毋但無破紀錄，顛倒走出01:07:20，並頂回退步六分外鐘的成績。彼早仔24度，對走標來講較熱淡薄。成績無蓋滿意，毋過，會當轉來蹛過三月日的恆春跤踏實地，一步一步走過熟似的景緻，心情快樂無地比。走標煞，我無隨轉來台南。11點跤兜，閣來阿潭姨素食館交關。「少年的，久見。」70歲的阿潭姨仔，猶原展現相siāng的笑容，嘛頭擺參我翕相，學少年人手比勝利的姿勢。食飽，轉來民宿睏晝。",
    "paragraph_id": 463
  },
  {
    "title": "天良",
    "author": "陳金順",
    "text": "睏到黃昏時天，坐客運來南灣海邊搧海風。我袂曉泅水，坐踮海墘，共烏皮筆記簿仔提出來，昨昏寫無了的詩紲接落去。隔轉早退房了後，我行來南門郵局。共一張昨暝佇老街買的明信片，㧣來惠珍的櫃台前。這張印南門城的明信片反面，是我寫予雪仔的話。「掛號。」我講。「明信片寄掛號，誠罕有喔！」惠珍險仔笑出來。「有閒較捷來台南咧。」   「你愛不時tshuā雪仔來揣我。",
    "paragraph_id": 464
  },
  {
    "title": "天良",
    "author": "陳金順",
    "text": "」   行出南門郵局，日鬚拄好炤著我的面，燒烙仔燒烙。這時，雪仔凡勢佇南門郵局咧數念我。――2019.1.14寫佇骨力冊房   2019.5.5《台江台語文學》第30期     2019.8.5《台江台語文學》第31期",
    "paragraph_id": 465
  },
  {
    "title": "Formosa時空演義",
    "author": "陳金順",
    "text": "相連續透幾落日雄狂風了後，風勢有較（khah）恬靜淡薄，海裡風湧平波，是船隻挺（thìng）好平安出航的日子。今仔日1662年2月9日。時間袂輸予無情的歷史擋恬。今仔日1662年2月9日。時間袂輸予無情的歷史擋恬。毋管怎，我Meij註定無離開蹛欲20冬的Formosa袂使，被逼愛坐東印度公司的船前往Batavia（巴達維亞）。",
    "paragraph_id": 1
  },
  {
    "title": "Formosa時空演義",
    "author": "陳金順",
    "text": "因為Zeelandia（熱蘭遮城）規個落入Coxinja（國姓爺）的手頭，伊親身掣（tshūa）領一陣武裝兵士，唯（ùi）已經崩敗的烏特勒支碉堡，騎馬向角城的後爿（pîng）行過，佇遐進入Zeelandia。仝時，受Coxinja界管的各社原住民婦仁人佮囡仔，嘛予伊下底的官兵挨（e）挨陣陣趕入Zeelandia。我這陣徛（khiā）佇大員港邊。",
    "paragraph_id": 2
  },
  {
    "title": "Formosa時空演義",
    "author": "陳金順",
    "text": "儘管天色烏陰、咧落霎（sap）霎仔雨，毋過，對予荷蘭東印度公司派來Formosa成做土地測量師欲偎20冬的我來講，雖罔因為Coxinja拍敗荷蘭人、佔領這塊美麗之島，我才著離開唯少年徛居到中年的第二故鄉，總是，帶著這款奧（oh）得講出嘴的心情（tsiânn）離開Formosa，對我來講，減采是一世人無法度放袂記的深窩記智。我較久都攏會記得，1661年5月4日頭擺佮Coxinja見面的情景。",
    "paragraph_id": 3
  },
  {
    "title": "Formosa時空演義",
    "author": "陳金順",
    "text": "佇見面的四日前，我踮赤崁市鎮聽眾人咧會講，Coxinja彼工掣領幾落百隻戰船，順漲流的水勢作一下駛入鹿耳門港道。自Coxinja踏上Formosa土地彼時開始，阮的苦難就一件續（sùa）接一件，一直無停睏。5月4日過晝，我身軀頂紮（tsah）一封Coyett（揆一）長官授權赤崁地方官Valentijn佮對敵講和的簽約條款，參另外一位土地測量師Verbiest作伙來到Coxinja的軍營。",
    "paragraph_id": 4
  },
  {
    "title": "Formosa時空演義",
    "author": "陳金順",
    "text": "當阮來到Coxinja軍營附近的時，夆（hông）擋咧一睏，進前佇大員脫逃的何斌，才唯軍營方向行來佮我握手，伊講Coxinja真向望欲佮阮見面，閣講阮只要照荷蘭人的禮數就會使，毋免行另外大禮。講煞，伊給（kā）彼封簽約批唯我手頭抽走，斡頭掣阮行向軍營。奚（he）軍營面頭前雙爿邊各徛三排護衛軍，看起來量約有七、八百人的款勢。",
    "paragraph_id": 5
  },
  {
    "title": "Formosa時空演義",
    "author": "陳金順",
    "text": "現場予風絲仔吹甲翩（phia̍t）翩叫、用烏色綢緞做底的軍旗，硿（khōng）一缺（khih）一缺的紅邊以外，頂面用金黃色緻的絲線繡獅頭佮龍頭。遐（hia）兵士手裡舉的刀槍（tshiunn）利劍劍，照著過晝的日頭光金熾若銀，怹（in）身穿戰甲、戴的鐵帽仔頂有一簇（tshok）鬚鬚的紅毛，看起來相當有古典味，袂輸古早羅馬帝國的兵士款。",
    "paragraph_id": 6
  },
  {
    "title": "Formosa時空演義",
    "author": "陳金順",
    "text": "阮愛唯這陣兵士的中央行過，行到半中途的時，我的仝伴Verbiest夆兜牢（tiâu）咧，我予人掣到Coxinja的軍營頭前。我行到軍營前，算用荷蘭人的禮數向Coxinja行禮，想袂到有兩位官員煞喚（hiàm）我跪落。我當該然給怹拒絕，心內想講拄才何斌明其講行荷蘭禮數就會使，哪會到位隨變一個款，敢（kám）講這就是支那人的待客之道？",
    "paragraph_id": 7
  },
  {
    "title": "Formosa時空演義",
    "author": "陳金順",
    "text": "毋過，怹無容允我躊躇，隨一人一爿出力扺（tshi̍h）我的肩胛頭，強猛（mé）押我跪落離Coxinja三步遠的紅地氈頂面。我瞻（tann）頭看Coxinja，伊坐踮帳幕正中央的桌仔後面，桌頂徂（tshu）一條不止仔貴重款的桌巾。伊身軀穿一領未曾漂白的麻紗質長袍，頭殼頂戴咖啡色的尖角帽，帽仔墘量約一個大頭拇闊，帽仔頂紩（thīnn）一塊小金片，小金片頂面插一枝白色鳥仔毛。",
    "paragraph_id": 8
  },
  {
    "title": "Formosa時空演義",
    "author": "陳金順",
    "text": "伊的後壁面雙爿邊各徛一位身穿烏色長袍的少年家，隨人手舉一面量約懸八呎、闊三呎的鍍金扇。伊的雙爿邊徛五、六位穿烏袍的重要官員。Coxinja看起來40歲跤兜，中範（pān）體格，面貎四正，白肉底，目睭烏閣大蕊。伊彼兩蕊目睭誠（tsiânn）無時閒，不管時凝（gîn）來凝去四界巡視。伊的嘴不時開hā-hā，嘴裡四、五齒長長閣磨甲圓圓的嘴齒看現現。嘴鬚無濟，毋過，長lòng-sòng留到胸坎。",
    "paragraph_id": 9
  },
  {
    "title": "Formosa時空演義",
    "author": "陳金順",
    "text": "伊講話的聲嗽不止仔有威嚴，袂輸咧喊喝（hán huah）閣嶄（tsám）然仔激動，嘴那（ná）講話身軀那有怪奇的動作，假若欲用雙手佮雙跤，予規個人飛起來的模樣。反背荷蘭人的何斌給我紮來的批交予Coxinja，Coxinja出力將批囊（lông）拆開，抽出內中的批紙展（thián）開來讀，伊那讀那抌（tìm）頭，批讀煞先家己大聲喝咻，了後對我、何斌閣有踮伊身軀邊彼幾位官員大聲喝咻。",
    "paragraph_id": 10
  },
  {
    "title": "Formosa時空演義",
    "author": "陳金順",
    "text": "我一句都聽無伊咧喝咻啥？落尾透過何斌的嘴翻譯，我才知影Coxinja的意思。伊講，本底已經簽發命令，拍派兵士攻打蹛佇赤崁市鎮的荷蘭人，假使阮若反抗，無第二句話隨給全部的人刣死。不而過，伊講算阮好運，伊現此時已經改變主意，毋那（nā）欲留阮活命，尚且嘛同意批內條款的內容，甚至連阮的土地、厝宅佮所有物件，攏會當親像永過仝款繼續使用；伊干單堅持一件代誌，就是毋允准阮去大員。",
    "paragraph_id": 11
  },
  {
    "title": "Formosa時空演義",
    "author": "陳金順",
    "text": "我對Coxinja講，我無被授權決定條款內面無寫著的事項，拜託伊予我書面答覆，閣差派官員佮我作伙去見地方官Valentijn。Coxinja目睭展大蕊聽我講煞，隨手舉毛筆，佇條款雙爿邊佮下底，寫幾落個紅色的四角字。寫了，伊瞻頭掠我相一下，即刻差派官員楊朝棟，佮我鬥陣去Provintia（普羅岷西亞）城堡見Valentijn。",
    "paragraph_id": 12
  },
  {
    "title": "Formosa時空演義",
    "author": "陳金順",
    "text": "來到赤崁市鎮，看著規條長長的街仔路，唯小山崙仔到海邊，徛甲滿滿是的武裝兵士。楊朝棟留佇市鎮的衙門，向望阮喚地方官到遐參伊見面。我轉到城堡見地方官Valentijn，向伊報告代誌的頭直來尾直去。地方官差派我佮秘書去赤崁市鎮，叫阮暫且留佇遐成做人質，請楊朝棟到城堡的木柵參伊講話。",
    "paragraph_id": 13
  },
  {
    "title": "Formosa時空演義",
    "author": "陳金順",
    "text": "楊朝棟干單留秘書做人質，綴（tùe）我到城堡的木柵，參地方官Valentijn一內一外徛咧講話，兩人對話有一睏仔，落尾雙方同意，給條款內面欲前往大員的部分攏改做Batavia，只要地方官一接著Coxinja簽名頓（tǹg）印仔的合約書，阮兩日內就會撤退離開Provintia城堡。",
    "paragraph_id": 14
  },
  {
    "title": "Formosa時空演義",
    "author": "陳金順",
    "text": "楊朝棟轉去無偌久，隨騎馬提一封Coxinja的批，佮兩面畫獅畫龍的黃旗，向望隨時掛踮城堡頂懸，地方官認為彼封批的條款寫了無夠清楚，拒絕接受批佮兩面黃旗。過無偌久，楊朝棟閣佮一位官員作陣騎馬紮一封Coxinja的批，希望地方官嘛掣一位官員，去軍營當面佮Coxinja隨條隨條給條款講清楚，伊本人願意留落來做人質。",
    "paragraph_id": 15
  },
  {
    "title": "Formosa時空演義",
    "author": "陳金順",
    "text": "怹兩人參詳誠久，地方官接受楊朝棟的建議，掣領一位官員佮兩個兵士做護衛，作陣騎馬到Coxinja的軍營。地方官去見Coxinja無偌久的時間，就轉來城堡，身軀邊綴幾落位打扮齊整的人士。佇怹面頭前，量約有一、二十個穿紅衫的人，一面行路，一面大聲摃鑼、歕（pûn）鼓吹。",
    "paragraph_id": 16
  },
  {
    "title": "Formosa時空演義",
    "author": "陳金順",
    "text": "這陣人的後壁面，閣有四個人扛一塊徂紅絨仔布的厚枋仔，頂面囥（khǹg）一袾（su）紅綢繡金黃絲線的官袍，一條硿金藍色布邊的絲質腰帶，一雙烏色絨仔布紩金蔥的官靴；上界顯（hiánn）目的，是彼頂佮Coxinja所戴相像形體、色緻的帽仔，頂面仝款插一枝白色鳥仔毛。我徛佇城堡頂面向下看，看會出來地方官Valentijn嘴笑目笑的歡喜樣相。伊徛定了後，真簡單三、兩句話對眾人說明條款的內容。",
    "paragraph_id": 17
  },
  {
    "title": "Formosa時空演義",
    "author": "陳金順",
    "text": "伊講，大員以外，阮欲去Batavia抑是其他所在攏會使。照品照行，阮兩日後就愛離開城堡，作伙去蹛佇赤崁市鎮。Valentijn話講煞無到十分鐘，進前Coxinja差派楊朝棟紮來彼兩面大黃旗，已經升起哩城堡懸懸的旗竿頂，予風搧甲翩翩叫。1661年5月5日。透早，Coxinja派人送來一匹馬，喚地方官Valentijn佮伊作陣騎馬去大員。另外，嘛愛紮紙、筆佮墨水，伊欲寫批予大員長官Coyett。",
    "paragraph_id": 18
  },
  {
    "title": "Formosa時空演義",
    "author": "陳金順",
    "text": "逐擺阮若去見Coxinja，逐擺攏愛跪咧塗跤兜。今仔日我看著佇Coxinja軍營門口埕，有16位原住民的頭人徛做兩排，遮的頭人是新港社、蕭壠社、麻豆社、哆囉嘓社、目加溜灣社的長老。怹身軀頂穿的是繡金黃絲線的藍色官袍，硿金邊的藍色腰帶，頭殼頂戴的是佮Coxinja仝款形體的帽仔，毋過，頂面插一簇鬚鬚的紅毛，參Coxinja下底的兵士仝款仝款。",
    "paragraph_id": 19
  },
  {
    "title": "Formosa時空演義",
    "author": "陳金順",
    "text": "日頭大出了後，地方官騎馬綴Coxinja佮伊全部兵士作陣起行，經過鯤鯓去到大員。留守踮佇赤崁的對敵干單偆四、五百人，所有戰爭用會著的砲彈佮傢俬，攏搬上戰船駛去大員港。",
    "paragraph_id": 20
  },
  {
    "title": "Formosa時空演義",
    "author": "陳金順",
    "text": "欲偎中晝，Coxinja的軍隊唯海面佮陸地漸漸偎近大員的時，砲彈齊發，砲聲lìn-lòng叫，大員市鎮裡的木材工場四箍輦（lián）轉佮海港對岸大火衝天；有一時仔，Zeelandia城堡頂面的砲彈嘛袂輸落一陣西北雨仝款，射向Coxinja的登陸部隊。1661年5月25日。唯天拍潽（phú）光到中晝前，規個大員砲聲震動天，雙方戰甲濛煙散霧。",
    "paragraph_id": 21
  },
  {
    "title": "Formosa時空演義",
    "author": "陳金順",
    "text": "欲暗，地方官Valentijn唯Coxinja彼踏（tah）轉來講，今仔日是對敵的部隊頭擺敗戰，而且死傷累累，戰死千外人，著傷的嘛濟甲七、八百人。這幾日，Coxinja下令給Provintia城堡頂面的大砲齊（tsiâu）搬走，差派下跤手人拚甲清氣沾（tam）沾，聽講伊算欲長期踮遐徛居。唯Coxinja最近的一寡作為，我深深感受伊好親像咧驚阮遮的受伊控制的荷蘭人起叛。",
    "paragraph_id": 22
  },
  {
    "title": "Formosa時空演義",
    "author": "陳金順",
    "text": "比論講，伊給所有的荷蘭兵士佮猶未結婚的人，攏徙去蹛踮新港社參目加溜灣社，伊的理由是遐的所在有較好的生活條件，挺好自在掠魚、剉柴。目光的人敢看無伊咧變啥把戲？前兩日，有一個麻豆社的原住民向Coxinja密告，講有兩位荷蘭通譯給伊討酒啉，伊毋肯就怹，怹煞給嗆聲講，明年會有併（phīng）樹葉仔閣較濟的荷蘭人來Formosa，時到怹會給支那人刣甲臭青荒。",
    "paragraph_id": 23
  },
  {
    "title": "Formosa時空演義",
    "author": "陳金順",
    "text": "遮的話袂輸秋風掃落葉，真緊傳到Coxinja的耳孔邊。這聲袂直矣，結局這兩位荷蘭通譯就佇阮的面頭前，活活夆一人釘佇一塊柴枋仔頂。我看著怹雙手相疊（tha̍h）擱（khùe）咧頭殼頂，手蹄仔夆釘一枝鐵釘仔，兩枝手後蹺（khiau）各釘一枝鐵釘仔，雙爿跤頭窩（u）兩指懸的所在各釘一枝鐵釘仔，兩枝跤踝（úainn）各釘一枝鐵釘仔，一人攏總夆釘七枝鐵釘仔。怹就呢夆峙（tshāi）咧赤崁街頭示眾。",
    "paragraph_id": 24
  },
  {
    "title": "Formosa時空演義",
    "author": "陳金順",
    "text": "楊朝棟向Valentijn傳達Coxinja的命令。伊講，毋准為這兩個夆釘佇柴枋仔頂的荷蘭人做任何代誌，袂使予怹食物件、啉水，閣較袂使予怹提早斷喟（khùi）。上界僥倖的是，伊閣命令阮愛差派六個人輪班顧守，袂使予人偎近。",
    "paragraph_id": 25
  },
  {
    "title": "Formosa時空演義",
    "author": "陳金順",
    "text": "彼兩位荷蘭通譯，自夆釘佇柴枋仔頂開始，袂輸孤魂野鬼，哀叫的聲音無時停；到甲半暝，天頂的月娘偆一眉仔，我倒佇眠床頂摒（píng）過來摒過去，怹兩人哼呻（hainn-tshan）的聲，假若一枝無形的利箭，迵（thàng）過樓窗射入我的心慒（tsô）。隔轉早，天拄拆ha̍h，怹兩人就夆綁咧牛車頂。續落來兩日，輪流載去新港社、蕭壠社、麻豆社、目加溜灣社遊街示眾、刣雞教猴。",
    "paragraph_id": 26
  },
  {
    "title": "Formosa時空演義",
    "author": "陳金順",
    "text": "其中一位荷蘭通譯，佇唯新港社欲去蕭壠社的半中途就來斷喟，另外彼個，嘛佇目加溜灣社過身。Coxinja毋那對待荷蘭人酷刑，對待伊下跤手人閣愈殘忍。比論講，伊的兵士若犯伊訂的律法，毋管輕重罪，攏會夆刣頭；甚至連將官敗戰，仝款押出去刣頭；這款代誌毋是孤例，挺好講逐日都搬演幾落回。",
    "paragraph_id": 27
  },
  {
    "title": "Formosa時空演義",
    "author": "陳金順",
    "text": "有一擺，幾落個有親晟關係的兵士，內中有人佇赤崁揣（tshūe）著踮遐做穡（si̍t）的兄哥，怹已經誠濟冬毋捌見面，歡喜到地，掣逐家轉厝裡好禮仔款待。這個兄哥揀一隻家己飼的細隻牛，刣來請人客，眾人嘛出手鬥相仝，作伙享受兩、三日。落尾，夆密告到Coxinja遐，翻轉工透中日晝，全部的人攏被押去赤崁街路中斬頭。佇Coxinja所訂的律法裡，私人欲刣豬屠牛攏愛先經過伊的允准，若無死路一條。",
    "paragraph_id": 28
  },
  {
    "title": "Formosa時空演義",
    "author": "陳金順",
    "text": "我幾落擺親目看過怹處治死刑犯的情景，實在予人看甲跤手尾疲疲搐（phi̍h-phi̍h-tshuah）、心驚膽嚇（hiannh）。怹欲給死刑犯刣頭進前，攏會先給犯人的衫褪掉，予怹頂半身褪腹體，雙手綁揜（iap）後，給一枝量約手掌展開、唯大頭拇到尾指（tsáinn）長度的竹仔枝，橫囥咧犯人嘴裡，將竹仔枝的兩頭佮雙爿耳仔綁鬥陣，予犯人無法度講話。",
    "paragraph_id": 29
  },
  {
    "title": "Formosa時空演義",
    "author": "陳金順",
    "text": "怹佇處斬犯人進前，會先大隊人馬街仔路踅（se̍h）一輾（liàn）。五、六個摃鑼、歕鼓吹的人做前；後爿綴一個人手舉一面大烏旗；續落一個人手舉一塊罪狀牌，頂面寫大大字的四角字，邊仔頓紅色官印；了後，就是掛手釦、跤鍊的死刑犯，刀斧手行佇伊的倒手爿，手裡絚（ân）絚搦（la̍k）一枝出鞘的大刀，刀尖向天，照著透中晝光炎炎的日頭光，現出一道強烈銀光；煞尾是死刑執行官騎馬押後。",
    "paragraph_id": 30
  },
  {
    "title": "Formosa時空演義",
    "author": "陳金順",
    "text": "行到刑場了後，攏無任何特定程序，刀斧手出力扺死刑犯的肩胛頭，予伊跪落地，一目睨（nih），刀起刀落、頭斷血霧；執行官看行刑完事，隨快馬加鞭，趕轉去向Coxinja報告。這時，鼓吹聲停睏，大面烏旗嘛唯旗竿頂提落來。",
    "paragraph_id": 31
  },
  {
    "title": "Formosa時空演義",
    "author": "陳金順",
    "text": "刀斧手倒手捎（sa）死刑犯的頭鬃，正手搦大刀；伊的頭前一個提大鑼的人，三不五時鏘（khiang）一聲，袂輸咧給斷頭的死刑犯引魂；舉罪狀牌的人綴怹後壁面，作陣將人頭提去予Coxinja確認煞，才閣佇規個部隊踅一輾。雖罔，Coxinja無親手舉刀斬斷犯人頭殼，毋過，我好親像閣看著頭擺佮伊見面的時，伊彼種目降鬚氅（tshàng）的驚人模樣徛踮我面頭前。",
    "paragraph_id": 32
  },
  {
    "title": "Formosa時空演義",
    "author": "陳金順",
    "text": "過無偌久，Coxinja就將Formosa的大遍（phiàn）土地分封予伊的文武官員，每一位官員會當分著唯南到北、路程量約八點鐘久的領地，每一塊領地的中央地界愛砌（khí）造一座城，成做官員徛居的所在。我佮另外一位荷蘭土地測量師，夆派去唯麻豆社欲到哆囉嘓社的半路開始測量第一塊土地。",
    "paragraph_id": 33
  },
  {
    "title": "Formosa時空演義",
    "author": "陳金順",
    "text": "沿路經過哆囉嘓、諸羅山、他里霧、貓兒干、二林遮的地頭，規路坎坎坷坷，拄著落雨全全路糊仔糜，食食（si̍t）嫫（bái）閣無衛生，照這款扮勢，閣按呢落去免幾工，阮若毋是無命，嘛會破病甲誠傷重。好佳哉，佇二林的時，接著命令停止測量，回轉赤崁。1661年9月16日。早時，停踮Zeelandia城堡頭前有五隻荷蘭船，唯遐駛過大員市鎮，隨時準備欲對Coxinja的戰船爆擊的款勢。",
    "paragraph_id": 34
  },
  {
    "title": "Formosa時空演義",
    "author": "陳金順",
    "text": "過一時仔，強猛的砲彈唯雙方的戰船佮陣地射向對敵，袂輸欲給大員的烏陰天拍破相像。落尾，荷蘭船駛來停踮北汕尾，唯彼踏予兵士換坐十外隻小船，按算欲向對敵直透撞過決死戰。結局，幾隻荷蘭小船予Coxinja的戰船逼甲靠底，另外幾隻予對敵的火罐燒著船帆。終其尾，量約五、六十個荷蘭兵士予對敵掠去赤崁，Coxinja目睭展大蕊，掠這陣戰犯看一下，問無三句話，就下令給怹斬頭。",
    "paragraph_id": 35
  },
  {
    "title": "Formosa時空演義",
    "author": "陳金順",
    "text": "欲夆斬頭進前，遮的戰犯攏被灌厚酒，灌甲無法度出聲講話。上界殘忍的是，Coxinja命令佇赤崁的荷蘭人處治戰犯，這款強逼軟芷（tsiánn）荷蘭人刣死同胞的粗殘手段，實在講，併豬狗禽獸閣較不如。隔早起，楊朝棟提一張Coxinja簽名的書面命令予地方官Valentijn，頂面寫講，伊佮所有下跤手攏會夆送去支那沿海，了後閣唯遐坐船去暹羅，隨時愛上船。",
    "paragraph_id": 36
  },
  {
    "title": "Formosa時空演義",
    "author": "陳金順",
    "text": "Valentijn毋願屈從，要求欲照當初簽的條款參Coxinja當面講清楚，毋過，Coxinja無欲答應見面。三工後，Valentijn無其他選擇，只好鼻仔摸咧掣某囝佮一陣下跤手作伙上船。彼暗，病甲不止仔傷重的政務員Verhagen佮土地測量師Vrijaltenhoven，予支那兵用舢舨仔船載去新港社。",
    "paragraph_id": 37
  },
  {
    "title": "Formosa時空演義",
    "author": "陳金順",
    "text": "閣過幾日，我佇街裡拄著一個唯新港社來的原住民，探聽著政務員佮其他夆掣去遐的荷蘭人，攏已經予支那兵斬頭；另外一位Coxinja下跤手的葡萄牙人給我講，土地測量師佮幾落個荷蘭人，攏被押去溪仔邊刣頭，屍體猶撣（tàn）佇遐。1661年9月24日。今仔日去探訪幾個唯麻崙社來赤崁的婦仁人，怹內中有荷蘭傳道、教師的牽手，閣有兩位兵士的本地某。",
    "paragraph_id": 38
  },
  {
    "title": "Formosa時空演義",
    "author": "陳金順",
    "text": "怹看著我來，攏現出哀怨的眼神，目屎流目屎滴，給我投怹受苦毒的經過；怹講，支那人給怹的翁婿佮麻崙社就近的荷蘭人攏刣死，閣搶走怹所有的物件，甚至給怹褪衫褪褲；這也莫怪，我去看怹的時，怹大體上是現胸露體的情景，予人看著誠毋甘。離開遮的婦仁人了後，我隨轉去喚阮家後給怹掣轉厝裡蹛、順續攇（hiannh）幾領衫褲予怹遮幔（mua）。",
    "paragraph_id": 39
  },
  {
    "title": "Formosa時空演義",
    "author": "陳金順",
    "text": "了後，我隨去揣楊朝棟請伊予我一個交代，伊答應會揣出兇手照律法處治，而且頓胸坎保證，這層代誌佮Coxinja一點仔治代都無。離開楊朝棟欲轉厝的路裡，拄著通譯Maijcko，唯伊嘴裡聽來的佮楊朝棟講的全然無仝；Maijcko講，是Coxinja下令將所有荷蘭人刣死，因為伊欲報復進前大員戰爭的時，一個荷蘭兵士舉大刀橫腰斬死伊的軍官。",
    "paragraph_id": 40
  },
  {
    "title": "Formosa時空演義",
    "author": "陳金順",
    "text": "過無幾工，進前予Coxinja派去南爿的部隊轉來赤崁，毋過，人數干單偆本底的三分一，遮的人大體上看起來黃酸、衰弱，減采是枵（iau）飢失頓兼破病的緣故所致。這暫仔飢荒愈來愈嚴重，使致兵士死亡的人數日日增加，脫逃的嘛閬（làng）時無閬日，偷走兵若歹運夆掠轉來，無第二句話隨押出去刣頭，我捌看過二十外個因為身體堪袂去偷走兵、夆仝時佇赤崁街裡斬頭的場面。",
    "paragraph_id": 41
  },
  {
    "title": "Formosa時空演義",
    "author": "陳金順",
    "text": "儘管Coxinja的兵士死傷累累，伊猶原派人佇Zeelandia城堡對面的北汕尾，砌一座誠大座的砲台，頂面峙袂少管大砲，目的是為欲阻擋荷蘭船入港。最近我一再揣機會，想欲掣我的牽手佮其他荷蘭人，作伙脫出對敵的手頭，逃入Zeelandia城堡。雖罔我有提一寡錢，拜託信任會得過的兩位支那人，設法幫助阮脫逃，不而過，一直揣無妥當的機會。有一擺，兩個荷蘭兵士走來投靠Coxinja，內中一個奸巧的人出賣我。",
    "paragraph_id": 42
  },
  {
    "title": "Formosa時空演義",
    "author": "陳金順",
    "text": "伊給Coxinja講，我捌差人去Zeelandia城堡通知Coyett長官，只要派兩、三百人來赤崁市街放火，就挺好輕輕可可將對敵拍敗，時到，我會給Coxinja交佇長官手頭。講來怪奇，減采無所不在的天父上帝保守我，通譯竟然食好膽藥仔，佇Coxinja面頭前給講話內容翻重誕（tîng-tânn）去，予我逃過一劫。落尾伊有給我講，伊當場威脅彼兩個投降的荷蘭人，叫怹毋通閣提起彼件代誌，若無生命會休去。",
    "paragraph_id": 43
  },
  {
    "title": "Formosa時空演義",
    "author": "陳金順",
    "text": "通譯叫我免驚，只要有機會，伊願意給我鬥相仝。毋過，我猶是無啥信會過伊講的話，要求欲親身去向Coxinja說明遐陷害我的白賊話。伊給我嚴厲警告，只要Coxinja聽著遐的話，無論唯誰的嘴裡講出來，伊定著隨下令將我釘踮柴枋仔頂。落尾，有一位唯Zeelandia城堡脫逃來投靠Coxinja的士官Rade給我講，事實上，伊是Coyett長官派來欲暗殺Coxinja的人。",
    "paragraph_id": 44
  },
  {
    "title": "Formosa時空演義",
    "author": "陳金順",
    "text": "伊講，Coxinja的隨身紅衣護衛量約八十名，伊一擺刣掉兩、三名，免幾工就挺好全部解決好勢。有一擺，Rade予Coxinja請去做客，伊竟然徛起來當面給Coxinja講，我佮另外兩位醫生早慢會敗害大事，使弄Coxinja將阮刣掉；想袂到Coxinja煞顛倒笑甲攬腹肚對Rade講，伊對阮跤底有幾枝毛誠清楚，諒必阮毋敢濫滲（sám）來。",
    "paragraph_id": 45
  },
  {
    "title": "Formosa時空演義",
    "author": "陳金順",
    "text": "這件代誌，是一位彼工咧顧守Coxinja房間口的葡萄牙人好心給我講的。相連續兩擺攏差一屑（sut）仔予荷蘭同胞害死，使我感受若閣繼續踮佇Coxinja身軀邊，風險會那來那大。彼位好心的葡萄牙人私底下給我講，伊佇Coxinja下跤手做代誌，毋那食袂飽、穿袂燒，即馬（tsit-má）有歲矣，嘛仝款著愛做粗重的穡頭，所致伊想欲和阮作陣偷走去Zeelandia城堡。",
    "paragraph_id": 46
  },
  {
    "title": "Formosa時空演義",
    "author": "陳金順",
    "text": "伊講，甘願成做Coyett長官的監囚，嘛毋願閣服侍（sāi）Coxinja矣。",
    "paragraph_id": 47
  },
  {
    "title": "Formosa時空演義",
    "author": "陳金順",
    "text": "有一寡因為贌（pa̍k）租抑是其他緣故借錢欠數（siàu）的做穡人，予Coxinja下跤手催甲足厲害，所有債務限怹三日內愛還清，若無，會掠去官府褪褲用柴棍仔摃尻川頗（kha-tshng-phé）；頭擺摃三下，第二擺摃五下，第三擺摃十下，加倍摃落去；若閣無還，落尾會被掠入監牢食免錢飯，佇內底，怹用一塊長、闊兩呎半，兩枝大頭拇厚的四角柴枋仔，架踮犯人的頷仔頸（kún）頂，一掛就幾落月日，予怹根本都無法度倒落歇睏，連欲徛都徛袂起來；這款虐待犯人的作風，予Coxinja界管下底的弱勢者，有影欲哭無目屎。",
    "paragraph_id": 48
  },
  {
    "title": "Formosa時空演義",
    "author": "陳金順",
    "text": "最近，逐四界聽人風聲謗影，喊講明年四月雨季進前，Coxinja袂進攻Zeelandia城堡；伊會利用這段期間，掣領大部分的兵士，上北拍大肚番王佮就近的庄社。1662年1月25日。進前眾人喊講這段期間，Coxinja會先上北拍大肚番王，事實上無影無跡。大約成（tsiânn）禮拜前，Coxinja方面就大體上僎（tshûan）好戰爭需要的人員、武器、設備。",
    "paragraph_id": 49
  },
  {
    "title": "Formosa時空演義",
    "author": "陳金順",
    "text": "透早，雞啼進前，Coxinja的部隊唯Zeelandia城堡的四箍輦轉射出大砲，有的大砲峙佇旺梨園邊的小山崙仔，有的峙踮墓園，有的峙蹛魚市場裡；一時，因為四箍圍砲火衝天，給原底濛濛暗暗的天色，規個照甲紅煌（húann）紅煌，遮的情景，阮佇赤崁攏看甲一清二楚；怹規工無停轟炸Zeelandia城堡，使致城堡外沿白色的紅毛塗嚴重揬（lut）去，城牆內底面規遍紅磚仔予砲火燒烏的痕跡，攏看甲現拄現，有幾落片壁予砲彈砰（pōng）甲大空細裂。",
    "paragraph_id": 50
  },
  {
    "title": "Formosa時空演義",
    "author": "陳金順",
    "text": "講嘛怪奇，Zeelandia城堡頂懸雖罔猶掛一面大紅旗，毋過，自頭到尾攏無看著唯遐發射任何砲彈。兩日後，暗暝欲偎十點，天裡看無幾粒星。Coxinja派一隻舢舨仔船來赤崁，給我載去伊設踮大員魚市場的軍營。Coxinja提一封Coyett長官落名的批予我，批頂面有頓荷蘭東印度公司的紅色大印，內容是問Coxinja敢願意簽一份公平、誠懇的條約？請用荷蘭文書面回覆。",
    "paragraph_id": 51
  },
  {
    "title": "Formosa時空演義",
    "author": "陳金順",
    "text": "我負責給原底四角字回覆的批翻譯作荷蘭文，回覆文的重點是講：好，會當來訂約。隔轉工過晝，天色烏陰，Coxinja閣喚我去伊面頭前，目降鬚氅，誠歹聲嗽給我罵甲無一塊好，伊那罵手那指我的面，袂輸欲給我拆食落腹的款。伊認為我佇彼封覆文裡，的確有使弄Coyett長官，喚伊設法延遷（tshiân）時間，挺好挖戰備溝，裝備武器。我有嘴講甲無瀾，解說規晡久，伊猶原氣撲（phut）撲毋願聽我辯解。",
    "paragraph_id": 52
  },
  {
    "title": "Formosa時空演義",
    "author": "陳金順",
    "text": "黃昏時天，Zeelandia的商務員佮中尉軍官騎馬、舉白旗來到Coxinja軍營外面，紮來Coyett長官願意投降的條約。到遮來，Coxinja才勉強相信我無踮覆文裡做手。",
    "paragraph_id": 53
  },
  {
    "title": "Formosa時空演義",
    "author": "陳金順",
    "text": "Zeelandia方面寫的條約內容大體上是：Coxinja必須愛無條件給予怹掠去的人質、奴隷放轉來；所有遮的人原本有的財產、物件攏愛還怹；所有兵士愛照在來的慣例，武器、裝備袂使離身；逐家作伙坐荷蘭東印度公司的船到Batavia；船隻出航期間所有的需要，嘛著愛應付甲到。Coxinja講，伊無欲佮彼兩位代表討論條約的代誌，若欲講和投降，叫Coyett當面參伊講。",
    "paragraph_id": 54
  },
  {
    "title": "Formosa時空演義",
    "author": "陳金順",
    "text": "條約的內容，除去無允准給財產、物件紮走以外，偆的伊攏會答應。翻轉工下晡。Coxinja徛佇西照日的小山崙頂，派人給我喚來伊面前，氣搐（tshu̍ah）搐對我大細聲嚷講，Coyett長官欺騙伊，該當回覆的時間早就超過，到這陣猶無影無跡。伊規個人袂輸著猴仝款，佇我面前雙手拍拳、雙跤出力跕（tsàm）塗跤兜、嘴裡哹（buh）白波，一直喝講：欲閣拍砲囉。我向伊保證，Coyett長官絕對無欺騙伊的意思。",
    "paragraph_id": 55
  },
  {
    "title": "Formosa時空演義",
    "author": "陳金順",
    "text": "伊隨派兩個部下快馬加鞭去Zeelandia城堡交涉，順續喚五、六個刀斧手，徛佇我尻脊（tsiah）後無界遠的所在。彼陣我咧想，設使Zeelandia城堡裡的人若有啥物無妥當的行動，我的人頭定著落地。落尾，閣經過幾落日，我予Coxinja佮Coyett長官雙方喚來喚去，一直到2月5日，才將條約的內容全然撟（tshiâu）好勢。",
    "paragraph_id": 56
  },
  {
    "title": "Formosa時空演義",
    "author": "陳金順",
    "text": "彼暗，我親目看著荷蘭東印度公司，派駐Formosa最後一任長官Coyett，流落暗淡的目屎。四工後。相連續透幾落日雄狂風了後，風勢有較恬靜淡薄，海裡風湧平波，是船隻挺好平安出航的日子。1662年2月9日。時間袂輸予無情的歷史擋恬。毋管按怎，我Meij註定無離開蹛欲20冬的Formosa袂使，被逼愛坐東印度公司的船前往Batavia。",
    "paragraph_id": 57
  },
  {
    "title": "Formosa時空演義",
    "author": "陳金順",
    "text": "因為Zeelandia規個落入Coxinja的手頭，伊親身掣領一陣武裝兵士，唯已經崩敗的烏特勒支碉堡，騎馬向角城的後爿行過，佇遐進入Zeelandia。仝時，受Coxinja界管的各社原住民婦仁人佮囡仔，嘛予伊下底的官兵挨挨陣陣趕入Zeelandia。我徛佇大員港邊。",
    "paragraph_id": 58
  },
  {
    "title": "Formosa時空演義",
    "author": "陳金順",
    "text": "儘管天色烏陰、咧落霎霎仔雨，毋過，對予荷蘭東印度公司派來Formosa成做土地測量師欲偎20冬的我來講，雖罔因為Coxinja拍敗荷蘭人、佔領這塊美麗之島，我才著離開唯少年徛居到中年的第二故鄉，總是，帶著這款奧得講出嘴的心情離開Formosa，對我來講，減采是一世人無法度放袂記的深窩記智。──2010.2.13寫佇赤崁米街     2010.4《台文戰線》第18號     2011.",
    "paragraph_id": 59
  },
  {
    "title": "Formosa時空演義",
    "author": "陳金順",
    "text": "4《台文戰線文學選：2005-2010》 天落紅雨   坐佇牛車頂，瞻（tann）頭看天，夜暗天色濛霧，天頂的月娘毋知走佗藏？一刻鐘前，佇溝仔尾庄楊家拄欲睏佳睡（ka-tsūe），予砲仔聲、鑼鼓聲pin-pin-piàng-piàng吵睜神，頭殼猶踅（se̍h）神踅神，三、兩下手就予清國兵仔扺（tshi̍h）落塗跤兜，雙手綁揜（iap）後，押上牛車頂。",
    "paragraph_id": 60
  },
  {
    "title": "Formosa時空演義",
    "author": "陳金順",
    "text": "朱一貴規身軀破毿（sàm）破毿，頭毛散夯（giâ）夯，目降鬚氅（tshàng）袂輸監囚，伊這陣（tsūn）是清國朝廷的頭號戰犯。牛車硞碌（kho̍k-lo̍k）硞碌，透暝唯（ùi）諸羅縣溝仔尾庄起行，沿牛稠溪一路向（ǹg）南，這暝風透，岸邊規遍（phiàn）的菅芒予風搧（siàn）甲咻咻叫。押朱一貴遮的殘兵敗將的清國兵仔，隨個啊隨個寒甲加凜損（ka-lún-sún）。",
    "paragraph_id": 61
  },
  {
    "title": "Formosa時空演義",
    "author": "陳金順",
    "text": "毋過，暗頭仔予楊家兄弟灌酒拍茫的朱一貴，這時頭殼嶄然仔（tsám-jiân-á）清醒，往事一幕一幕浮出伊的腦海。Wagi五歲彼冬，綴（tùe）老母Isip唯Siraya大目降社盤山過嶺遷徙來羅漢門。伊猶會記，怹（in）的田園厝宅毋那（nā）予漢人佬仔（láu-á）用一領鹿仔皮騙（pián）去，閣較（khah）淒慘的是單純、古意的老爸，嘛予佬仔蹧躂（tsau-that）甲血崩山來離開這個苦情的世間。",
    "paragraph_id": 62
  },
  {
    "title": "Formosa時空演義",
    "author": "陳金順",
    "text": "伊永久永久攏會記得，彼暗怹兩母仔囝佇透風落雨的暝裡，包袱仔凊采（tshìn-tshái）款款咧，連暝走路離開故鄉。伊永遠會記得，遮的畫面一直牢（tiâu）佇伊的頭殼底，毋捌放袂記。Wagi綴老母行幾落暝日，身軀無半銑（sián）所費，常（tshiâng）再枵（iau）飢失頓，腹肚便若大腸告小腸，怹就挽人種佇路邊的果子佮菜蔬止飢。",
    "paragraph_id": 63
  },
  {
    "title": "Formosa時空演義",
    "author": "陳金順",
    "text": "一步一跤印，一步一滴汗，毋知行幾暝日，怹母仔囝來到山路坎坎坷坷，不止仔揜僻、山內斗底的羅漢門。寢（tshím）來羅漢門的時，Isip參人做山穡，伊雖罔有Siraya查某人天生刻苦耐勞的本等，不而過，儘管伊逐工唯透早做到透暗，嘛干單勉強維持一家兩粒頭嘴的三頓（tǹg）爾爾（niā-niā）。無偌久，蹛佇羅漢門鴨母寮一位死某拄對年，號做朱旺的中年人。",
    "paragraph_id": 64
  },
  {
    "title": "Formosa時空演義",
    "author": "陳金順",
    "text": "有一日經過Isip咧做山穡的所在，去予Isip剎（sah）著頂八卦。Isip兩蕊重絢（tîng-sûn）的大目睭，烏甜媠（súi）啊烏甜媠的皮肉佮面模仔，予死某的朱旺看甲嘴瀾（nūa）水喢（tsha̍p）喢津（tin），尤其是伊久年勞動包佇粗布衫仔內面彼兩粒婷婷婷的奶，使得朱旺的下身強強欲接（tsih）載袂牢。",
    "paragraph_id": 65
  },
  {
    "title": "Formosa時空演義",
    "author": "陳金順",
    "text": "朱旺央託媒人婆仔講親晟（tsiânn）、看好日，簡單備辦幾桌仔酒菜宴請庄裡的厝邊頭尾，歡頭喜面給（kā）Isip唯破草厝仔娶轉去伊搭佇鴨寮邊的土埆厝，Isip嫁人做後岫（siū），Wagi綴轎後踏入朱家的戶碇。朱旺嫌Isip佮Wagi的名番仔番pì-pà，咬舌歹喚（hiàm），就給Isip號漢名花，Wagi號漢名一貴。朱旺佇鴨母寮飼鴨通人知，頂庄有名聲，下庄真出名。",
    "paragraph_id": 66
  },
  {
    "title": "Formosa時空演義",
    "author": "陳金順",
    "text": "朱旺做人海派、朋友廣交，不時你兄我弟招招來鴨母寮食鴨肉配燒酒，三教九流攏挺（thìng）好成（tsiânn）做座上客。一貴自七歲起，就綴老母佮後叔參一大陣鴨仔盤撋（núa）感情，會使講袂輸死忠兼換帖的。講嘛怪奇，一貴逐日舉一枝懸（kûan）伊兩倍長的竹竿咧趕鴨仔，毋捌聽伊喝忝（thiám），伊叫鴨仔往東怹就往東，喚（hiàm） 怹落南絕對毋敢上北。",
    "paragraph_id": 67
  },
  {
    "title": "Formosa時空演義",
    "author": "陳金順",
    "text": "無偌久，一貴就展現出領袖的氣質，成做庄裡的囡仔頭王。朱旺啉酒毋知通準節，閣再加上操勞過度，佇一貴十歲跤兜煞來斷腦筋離開世間。自按呢，母仔囝相依為命，佳哉朱花儼硬（giám-ngē），捍（hūann）起飼鴨家業閣有淡薄仔樣相。不而過，本名Isip的Siraya堅強女性朱花，嘛佮朱旺仝款因為操勞過度，佇一貴18歲的時，無講無譫（tànn）來魂歸離恨天。",
    "paragraph_id": 68
  },
  {
    "title": "Formosa時空演義",
    "author": "陳金順",
    "text": "18歲的朱一貴，生成高戕（tshiâng）大漢，身懸六尺以上堂堂的查甫囝。踵（tsíng）著老母兩蕊重絢的大目睭，烏金碇骨的皮肉。這時的伊，佇鴨母寮飼鴨早就通人知，頂庄有名聲，下庄真出名，一點仔都無輸予斯當年的後叔朱旺。一貴做人併（phīng）朱旺閣較海派、廣交，閬（làng）暝無閬日，你兄我弟招招來鴨母寮食鴨肉配燒酒，三教九流攏挺好成做座上客。",
    "paragraph_id": 69
  },
  {
    "title": "Formosa時空演義",
    "author": "陳金順",
    "text": "伊一枝竹篙壓倒規陣鴨的功夫，天跤下無人通比，逐家心服口服喚伊「鴨母王」。高戕大漢、身懸六尺以上的朱一貴，雙手雙跤夆（hông）綁咧牛車頂，嘴焦喉渴（khuah），欲講偌艱苦就有偌艱苦。毋過，好漢敢做敢擔當，伊心頭掠定，無咿哼（hinn-hainn）甲一聲半句，橫直頭伸出來是一刀，頭勼（kiu）入去嘛是一刀，20冬後猶是英雄好漢。",
    "paragraph_id": 70
  },
  {
    "title": "Formosa時空演義",
    "author": "陳金順",
    "text": "牛車硞碌硞碌，唯溝仔尾庄沿牛稠溪一路向南，岸邊規遍的菅芒予風搧甲咻咻叫。欲到八掌溪墘進前，雄雄嘩仔（hûa-á）一下，雨捙桶倒，眾人匿（bih）無路。這個時陣，無論是領月俸的清國兵仔，抑是放某放囝夆綁咧牛車頂的落難好漢，天公伯仔對怹攏無私無偏，隨個啊隨個沃甲澹（tâm）漉漉、漉漉澹。",
    "paragraph_id": 71
  },
  {
    "title": "Formosa時空演義",
    "author": "陳金順",
    "text": "朱一貴瞻頭向天，粗枝強猛（mé）的雨箭無時停，一點仔都無咧同情伊落難，一直射落來、一直射落來……，射著伊的面底皮，射迵（thàng）伊的筋骨，伊全然無顫悶（tsùn-būn）著，伊目睭展大蕊，唯伊目裡看出去，看著一枝續（sùa）一枝的紅色雨箭，一直向伊射落來。朱一貴目裡紅色的雨箭，無一搭仔久就斷點斷點。",
    "paragraph_id": 72
  },
  {
    "title": "Formosa時空演義",
    "author": "陳金順",
    "text": "天拄拍潽（phú）光，押送朱一貴等人的牛車陣，來到八掌溪墘下茄苳福建水師提督施世驃暫時安營的地場。施世驃是助清國滅鄭氏王朝的大功臣施琅的第六後生，受老爸致蔭，施琅死了後，康熙皇帝賞賜伊傳承福建水師提督的官位。坐佇營帳裡的施世驃老神在在，當伊看著徛（khiā）咧面頭前這位六尺以上、規身軀破毿破毿，頭毛散夯夯，目降鬚氅袂輸監囚的人，伊隨臆（ioh）出對方是清國朝廷的頭號戰犯朱一貴。",
    "paragraph_id": 73
  },
  {
    "title": "Formosa時空演義",
    "author": "陳金順",
    "text": "唯朱一貴展大的兩蕊目睭裡，施世驃讀出一款毋捌看過的堅決意志，伊知影朱一貴毋是普通的腳數（kioh-siàu）。若無，欲哪有法度佇較無半月日，箍偎（úa）30萬群眾，佔領台灣、諸羅、鳳山一府三縣大遍的土地。施世驃心內暗靜咧想，設使今仔日伊參朱一貴毋是對敵，減采舖排佇目睭前的是英雄惜英雄、好漢疼好漢的場面。伊激一個威嚴的面腔，對朱一貴歹聲嗽：「朱一貴，見著本官猶毋跪落？",
    "paragraph_id": 74
  },
  {
    "title": "Formosa時空演義",
    "author": "陳金順",
    "text": "朝廷對待百姓仁德深厚，是按怎恁欲徛旗造反？你敢（kám）知罪？」   朱一貴目睭展大蕊凝（jîn）施世驃，「哈！哈！哈！」大笑三聲，「查甫囝跪天跪地、跪老爸佮娘嬭（lé），無跪恁遮的貪官污吏。設使康熙知影仁民惜物、造福百姓，我朱某人敢有才調出來徛旗造反？即馬（tsit-má）落入恁的手頭，欲刣欲剮隨在恁。",
    "paragraph_id": 75
  },
  {
    "title": "Formosa時空演義",
    "author": "陳金順",
    "text": "」   施世驃見笑轉受氣，命令下跤手人舉鐵鎚仔摃朱一貴雙爿（pîng）跤頭窩（u），欲迫壓伊雙跤跪落地。儘管朱一貴雙跤血湤（sai）湤，疼甲強欲泄（siàm）屎，伊猶原牙齒根咬咧，賭強徛在，無哼甲半聲。施世驃看朱一貴不止仔膽漢，無遐（hiah）簡單落軟，隨下令：「即時將朱一貴佮其他反賊，押送北京城受審處置。",
    "paragraph_id": 76
  },
  {
    "title": "Formosa時空演義",
    "author": "陳金順",
    "text": "」   透早鑿（tsha̍k）人目的日頭光，照佇大天后宮面頭前的高台，廟埕前一陣厝角鳥仔踮遐啁（tsiù）啁叫，這座高台是為著中興王朱一貴登基透暝趕工搭好勢的。吉時一到，摳（khau）鐘擂鼓，鐘鼓齊鳴，響亮蔥脆的聲傳遍赤崁城。朱一貴頭戴通天冠、身穿黃龍袍，威風凜凜，一步一伐（hu̍ah）跁（peh）上高台，伊四正四正坐佇頂懸的王座，身軀邊是國師王玉全。",
    "paragraph_id": 77
  },
  {
    "title": "Formosa時空演義",
    "author": "陳金順",
    "text": "朱一貴看唯高台下底，文武官員按照太師、國公、將軍、都督、尚書……的順序排甲好勢好勢。廟埕四箍（khoo） 輦（lián）轉好玄圍觀的百姓揳甲實捅捅（tsat-thóng-thóng），厝邊頭尾的囡仔看著這款生目睭毋捌看過的場面，嘛踮邊仔嘻嘻嘩嘩、跤挵（lāng）手挵。登基大典起鼓，國師王玉全大武聲宣告：「大明國即日起立國，年號永和，立朱一貴做中興王。",
    "paragraph_id": 78
  },
  {
    "title": "Formosa時空演義",
    "author": "陳金順",
    "text": "第一道禁令如下：凡淫掠百姓者，無論身分，一律就地正法。」王玉全宣告煞，文武官員雙跤跪地，面向朱一貴齊聲喝：「吾王萬歲萬萬歲！」   這時，國公排頭名的杜君英那（ná）想那不服，規膦葩（lān-pha）火無地消敨（tháu）。伊目睭皮睨咧睨咧，目降鬚氅，袂癮（giàn）正眼看朱一貴。伊暗靜咧想：「朱一貴這箍猴死囡仔，憑佗一條理路做王坐大位？",
    "paragraph_id": 79
  },
  {
    "title": "Formosa時空演義",
    "author": "陳金順",
    "text": "」三工前，抗清大軍攻入台灣府城，客籍的杜君英自認是第一功勞者，數（siàu）想欲立家己的後生杜會三為王，本人匿咧後壁面成做太上皇。毋過，伊tiak的如意算盤予眾人拍亂阻擋，逐家公推朱一貴做王。自彼陣起，杜君英滿腹怨恨，墊（tiām）落報鳥（niáu）鼠仔冤的種籽。實在講，抗清大軍的勝利袂輸秋風掃落葉，來甲雄介介。",
    "paragraph_id": 80
  },
  {
    "title": "Formosa時空演義",
    "author": "陳金順",
    "text": "三工前，對敵兩軍佇春牛埔交戰幾落回合，唯天拄拆ha̍h戰到透中白晝，朱一貴掣（tshūa）領數萬兵眾，親像海湧一湧續（sùa）一湧溢入台灣府城。雙方刀光劍影，人聲馬聲齊聲喊喝，戰甲難分難解。無疑誤，清軍把總楊泰陣前雄雄使（sái）倒頭槌，一刀抵（tu̍h）向總兵歐陽凱，歐陽凱袂赴閃身跋落馬跤，朱一貴部眾做一下圍偎過，給歐陽凱的頭tsûi落來。",
    "paragraph_id": 81
  },
  {
    "title": "Formosa時空演義",
    "author": "陳金順",
    "text": "到遮，清軍大失敗，統領兵眾的總兵大人陣前人頭落地，拍輸走贏的兵眾死的死、逃的逃，一路跤底抹火油──溜辿（suan）到鹿耳門，坐幾落十隻戰船敗走澎湖。事實上，台灣知府王珍佇朱一貴部隊猶未拍入府城進前，就偷偷仔辿去澎湖。這場大戰鬥了後，朱一貴的部隊一睏頭就絞甲超過30萬大軍。清國官兵拍輸走贏，袂輸揜尾仔狗相續脫逃，朱一貴大軍無拄著啥物抵抗，順序進入台灣府城。",
    "paragraph_id": 82
  },
  {
    "title": "Formosa時空演義",
    "author": "陳金順",
    "text": "當朱一貴的大軍進入城內，沿路雙爿邊褪赤跤、穿草鞋、粗布衫跪地迎接王師的民眾徛甲滿滿是。朱一貴為著安搭被兩軍相殺驚破膽的民心，代先頒布安民令，嚴格禁止部屬做出刣人放火、強掠民女等天地不容的代誌，違反命令者斬無赦。續落拍開府庫、粟倉，給庫銀、米糧分phenn予有功的部將佮散赤的低層民眾。按呢做，毋那安搭驚惶的民心，嘛予府城免除茹（jû）亂的危機。",
    "paragraph_id": 83
  },
  {
    "title": "Formosa時空演義",
    "author": "陳金順",
    "text": "隔轉工，抗清北路軍攻破諸羅縣治佳里興，清軍參將羅萬倉戰死，頭殼夆剁落來、串（tshiám）咧竹竿頂，部隊大範（pān）大範、沿路送轉來府城獻予統帥朱一貴。到遮，台灣、諸羅、鳳山一府三縣大遍的土地，齊（tsiâu）落入朱一貴的手頭。這時，街裡風聲謗影，一嘴傳一舌喊講鹿耳門外海浮出玉帶佮七星令旗，朱一貴部將認定這是天降聖人的吉兆，怹隨時拍鑼摃鼓前往鹿耳門拜請玉帶、七星令旗轉來服侍（sāi）。",
    "paragraph_id": 84
  },
  {
    "title": "Formosa時空演義",
    "author": "陳金順",
    "text": "講嘛怪奇，當朱一貴的結拜兄弟李勇、吳外來到鹿耳門外海欲拜請玉帶、七星令旗的坎站，天無照甲子，雄雄嘩仔一下，雨捙桶倒，紅色的雨箭向怹兩人一直射落來，使怹目睭一時睇（thí）袂金，等待拜請煞，雨停日出，一切照原。李勇、吳外順利給玉帶、七星令旗請轉來朱營，獻予朱一貴，同時向伊報告鹿耳門外海玄奇的天象。朱一貴聽煞心情嶄然仔定著，干單哈哈大笑。",
    "paragraph_id": 85
  },
  {
    "title": "Formosa時空演義",
    "author": "陳金順",
    "text": "春天尾，鳳山地界塗牛大翻身、海湧滾蛟龍，海水倒頭灌，造成（tsiânn）民不聊生、活不如死、淒慘落魄的現象。埤仔頭的百姓為著祈求庄仔內大細平安，逐家公開（khui）出錢搬請戲班登台謝神。戲台頂鏗（khin）鏗鏘（khiang）鏘，鑼鼓聲響遍規庄頭。",
    "paragraph_id": 86
  },
  {
    "title": "Formosa時空演義",
    "author": "陳金順",
    "text": "台灣知府王珍接著報馬仔傳來這個消息，硬賴講是結拜兄弟密謀抗租造反，大肆機一睏頭逮捕40外人，唯死的摃倒轉來，隨個啊隨個尻川摃甲腫歪歪，袂輸廳頭咧敬拜神明、公媽的麵龜。王珍手提方子（hong tsí）出力頓（tǹg）桌仔，逼問墾戶黃阿土口供：「堂下跪者何人？猶毋速速招來？",
    "paragraph_id": 87
  },
  {
    "title": "Formosa時空演義",
    "author": "陳金順",
    "text": "」   黃阿土透世人毋捌看過遮呢（tsiah-ni̍h）大粒的大官虎，煞驚甲泄尿，塗跤一垺（pû）誠大垺，伊那搐那講：「啟稟大…大人，草…民…草民號做黃阿土，是埤仔頭的小…小墾戶。阮無彼個膽抗…抗租造反。毋過…毋過…」   王珍閣出力頓桌仔：「大膽刁民！毋過按怎？",
    "paragraph_id": 88
  },
  {
    "title": "Formosa時空演義",
    "author": "陳金順",
    "text": "」   黃阿土毋敢瞻頭看王珍，伊這回深深吮（suh）一口喟（khùi），做一睏給話講予透：「阮干單偷偷仔走去山頂剉樹仔爾爾（niā-niā）。」   王珍聽著有人偷剉樹仔毋納租，氣甲規腹肚火無地通消敨。另外，連暝閣派人掠百外個埤仔頭庄民，齊齊刣頭，一律斬無赦。續落來，洲仔尾大雨捙桶倒，三暝三日落無歇，好親像天公伯仔欲做一擺給伊的目屎流予焦仝款。",
    "paragraph_id": 89
  },
  {
    "title": "Formosa時空演義",
    "author": "陳金順",
    "text": "佇海裡掠魚袂赴匿雨的漁民，佮蹛佇海墘仔的一陣散良人，攏有看著一陣一陣的紅雨，一直落無歇。民間風聲謗影，喊講鄭成功的亡魂欲倒轉來報寃仇。嘛有人佇偎海邊的瀨口看著一隻怪獸，踮大雨裡走闖（tsông），落海了後過三鯤鯓上岸，閣唯大井頭軁（nǹg）入台江內海，出安平港了後走甲無影無跡。牠究真是海翁、鱷魚抑是水牛？無甲一個人講會通透。",
    "paragraph_id": 90
  },
  {
    "title": "Formosa時空演義",
    "author": "陳金順",
    "text": "仝時，鳳山縣赤山地界的火山大爆發，裂開的空嘴有八丈深、四丈闊，烏色的路糊糜仔一直溢出來，暗暝紅色的火光蒸（tshìng）甲丈外懸，燒氣hannh甲幾落里內無人敢偎近。諸羅山嘛夆喊講山崩地裂，山頂噴落來的塗沙，袂輸血水喢（tsha̍p）喢滴。若按四時節氣，照理講這個季節刺桐花該當大開，滿城紅記記才對（tio̍h），毋過，今年煞是無開甲一蕊半蕊。",
    "paragraph_id": 91
  },
  {
    "title": "Formosa時空演義",
    "author": "陳金順",
    "text": "種種變天、玄奇的異象傳遍府城內外，撓（lā）甲規個民心亂操操。世間事無奇不有，閣較怪奇的代誌出現矣。有一日，一位穿插各樣、離經的和（hûe）尚，青碰（pōng）白碰佇安平的街頭巷尾踅過來行過去。便若拄著人，就自稱是玄天上帝派伊來報知台灣人民，四月裡恐驚會歹星入境。「請問大師，欲按怎才會當閃災避厄？",
    "paragraph_id": 92
  },
  {
    "title": "Formosa時空演義",
    "author": "陳金順",
    "text": "」若有人按呢問和尚，伊一概應講：「時到日到，恁愛佇門口埕排設香案，」伊嘴鬚摸兩下，續落講：「用黃紙做細枝旗仔，頂面寫『帝令』兩字，插踮香案裡，按呢自然通消災解厄。」講煞，那行嘴裡那唸：「天機不可露洩，天機不可露洩啊。」   公元1721年（清國康熙60年）4月19透中白晝，赤颺（iānn）的日頭光照佇羅漢門。",
    "paragraph_id": 93
  },
  {
    "title": "Formosa時空演義",
    "author": "陳金順",
    "text": "朱一貴出招52位平素時仔信任會得過的死忠道友，佇鴨母寮煮酒祭拜天地、義結金蘭，成做異姓兄弟，為揠（ián）倒清國暴政拍死無退。雖罔，朱一貴毋是會中歲頭上濟的，不而過，眾兄弟早就給伊當做頭兄看待，逐家順風駛船推搡（sak）伊成做盟主。「各位兄弟，多謝逐家無相棄嫌，推搡我朱某人成做盟主。",
    "paragraph_id": 94
  },
  {
    "title": "Formosa時空演義",
    "author": "陳金順",
    "text": "」朱一貴倒手搭踮正手面頂，舉到胸前，面對眾兄弟流露真情：「佇清國貪官污吏的界管之下，苦情的百姓早就民不聊生、活不如死。春裡，滿狗王珍心肝歪坦欹（khi）爿，私偏伊的後生做鳳山縣令，爸囝兩人狼狽為奸、為非滲（sám）做，已經造成天怒人怨，到甲天地不容的地步，即馬是咱兄弟揠倒滿狗、徛旗造反的好時機。",
    "paragraph_id": 95
  },
  {
    "title": "Formosa時空演義",
    "author": "陳金順",
    "text": "」   「盟主講得誠對（tio̍h），」三工兩頭捷（tsia̍p）來鴨母寮行踏的黃殿，接續朱一貴的話尾：「這陣是三千年一擺海漲，揠倒滿仔狗上好的時機，天時、地利、人和攏偎咱這爿。盟主通順勢宣稱是大明皇室的後嗣，只要舉出反清復明的旗號，陪綴的百民定著親像滾絞的海湧，一湧續一湧。",
    "paragraph_id": 96
  },
  {
    "title": "Formosa時空演義",
    "author": "陳金順",
    "text": "」   「黃兄，」朱一貴給黃殿搭一下肩胛頭，「若干單舉反清復明的旗號，泛（hūan）勢只會當牽挽極其少數的人，咱斟酌給想看覓（māi），清狗界管之下的百姓，絕對多數攏是做穡、手面趁食的艱苦人，先顧腹肚才（tsiah）有才調顧佛祖，這條千古真理你我攏通徹。",
    "paragraph_id": 97
  },
  {
    "title": "Formosa時空演義",
    "author": "陳金順",
    "text": "若盡靠反清復明這帖藥方，不如順應時勢舉起拍倒貪官污吏的旗號，刺激濟濟散赤的民眾投入抗暴除奸的隊伍，按呢，革命毋才有摒（píng） 碟（phiat）仔的可能。」朱一貴啉一甌酒，續落講：「緊事袂當寬辦，用咱現此時的步數，四界去出招人結拜陪綴。兩日後午時三刻踮這個地場會齊。」   兩日後午時三刻，鴨母寮絞絞滾，短時間內唯每一角勢聚集千外名、互相之間無在穩相捌的結拜兄弟。",
    "paragraph_id": 98
  },
  {
    "title": "Formosa時空演義",
    "author": "陳金順",
    "text": "經過朱一貴簡單的調教，操兵點將了後，眾人剉竹仔做尖槍、綁旗幡，頂面用毛筆字寫「官逼民反」、「激變良民」、「大明重興」，數百枝旗幡仔予風搧甲翩（phia̍t）翩叫。隊伍上頭到，翁飛虎手裡舉一枝極其大枝的戰旗，頂面「中興大元帥」的紅字，可比逗逗仔（ta̍uh-ta̍uh-á）斜西的日頭映照千外粒熱撲（phut）撲的心肝。",
    "paragraph_id": 99
  },
  {
    "title": "Formosa時空演義",
    "author": "陳金順",
    "text": "朱一貴徛踮戰旗下底，佇tong-tong-long-tong-tshiang的鑼鼓聲裡，征戰的號令好親像強欲衝破天蓋（kùa）。欲暗，抗清民軍緊猛徙動跤步，彼暝怹直透攻佔竿蓁林汛塘，人掠厝拆，傢俬頭仔搶了了。朱一貴四界出招跤手，徛旗造反的消息傳到府城，台灣鎮總兵歐陽凱看怹殕（phú）殕，干單認定怹是一陣放尿攪砂袂做堆的烏合之眾。",
    "paragraph_id": 100
  },
  {
    "title": "Formosa時空演義",
    "author": "陳金順",
    "text": "隔轉工透早，差派鎮標右營游擊周應龍掣領400名兵眾，另外徵調新港、目加溜灣、蕭壠、麻豆四社平埔番鬥陣平亂。彼工，雨毛仔無時停，沿路醬漉漉，路糊糜仔牢鞋歹行路。周應龍部隊佇雨裡那行那歇，結局干單行五里路就佇半路店歇睏過暝。日頭閣一擺掛踮天頂，厝角鳥仔目睭擘（peh）金啁啁叫的早時，周應龍部隊起跤行，這回減采是前暝睏了有夠飽眠，怹一睏頭向東行15里路，行到二層行溪北爿岸的角帶圍才安營歇睏。",
    "paragraph_id": 101
  },
  {
    "title": "Formosa時空演義",
    "author": "陳金順",
    "text": "彼暝，朱一貴掣領幾落千名部眾，當（tng）趁夜色攻入槺榔汛塘，把總張文學一看著烏影，走甲膹（phùn）跤脛（king），朱一貴部隊假若咧推（thui）軟仔，輕車熟路取得濟濟傢俬頭仔佮焦糧。月娘吊佇半天懸的時，周應龍部隊早就onn-onn睏，身魂走甲十三天地外去。第二工，朱一貴部隊徙跤到小崗山，偎晝，清國軍佮怹佇崁跤正面對敵。抗清民軍戰未曾兩回合，就沿那戰沿那退入內山斗底。",
    "paragraph_id": 102
  },
  {
    "title": "Formosa時空演義",
    "author": "陳金順",
    "text": "周應龍叫是朱一貴部隊畏戰，隨時以飛鴿傳書向佇府城的總兵歐陽凱報告大勝。尚且傳令平埔番，便若刣抗清民軍一名賞銀三兩、刣頭目一名賞銀五兩，平埔番受煽動為錢貪功，沿路刣人放火，四界割人頭討賞銀。聽著風聲的在地民眾逐家跤手尾疲疲搐（phi̍h-phi̍h-tshuah），到遮來，辜不二三衷，若閣毋拚絕對會孤毛絕（tse̍h）種。因為這個因端，抗清民軍一目睨仔滾絞到兩萬外人。",
    "paragraph_id": 103
  },
  {
    "title": "Formosa時空演義",
    "author": "陳金順",
    "text": "4月27，清國軍沿路落南行到楠仔坑。捌派人佮朱一貴參詳鬥出力揠倒清軍的杜君英手下兵眾，前一暝拄攻破清軍下淡水營，搶盡兵器。周應龍聽著風聲驚膽忍（lún）命，號令部隊以退為進，走假若飛。兩工後，朱一貴佮杜君英兩路部隊聯手佇赤山合攻周應龍部隊，清國軍可比對敵相觸（tak）輸勢的雞角仔，偆無甲半絲仔元氣，千總陳元戰死，清軍齊滅。",
    "paragraph_id": 104
  },
  {
    "title": "Formosa時空演義",
    "author": "陳金順",
    "text": "周應龍看毋是勢，起跤閬（làng）辿轉府城，朱一貴大軍沿路追殺，杜君英部隊踅翻頭攻佔鳳山縣治。這個坎站，二層行溪以南齊落入抗清民軍手頭。清國軍大敗的消息傳轉來府城，濟濟文武官員透暝落跑（làu-phâu）過鹹水去澎湖。台灣鎮總兵歐陽凱緊猛調集水陸兵眾1500外人，屈守春牛埔，排好陣勢當（tng）等朱一貴部隊入府城決一死戰。中興王登基進前兩日下晡，朱一貴佮王玉全佇暫設王府的道台衙門大廳參詳立國大業。",
    "paragraph_id": 105
  },
  {
    "title": "Formosa時空演義",
    "author": "陳金順",
    "text": "朱一貴問王玉全：「賢弟，咱的勝利來甲遮呢趕狂，一切攏猶未備辦齊全（tsiâu-tsn̂g），敢必然愛佇兩工後登基立國？」   王玉全微微仔笑：「回稟主公，五月初四是登基立國的良時吉日，早日安邦定國才會當安搭浮動的民心。」   「既（kah）是按呢，咱的國號、年號、典章制度又閣如何是好？」朱一貴問。「古早人講新例無設、舊例無滅。",
    "paragraph_id": 106
  },
  {
    "title": "Formosa時空演義",
    "author": "陳金順",
    "text": "勝利來得過頭緊，典章制度袂得佇一夜之間建立，咱不如定國號大明，恢復明制、剪斷年尾仔；定年號永和，表示永世和平的意思。毋過，主公佮文武官員的服裝就較惱（lóo）喟著力，搬請裁縫師傅趕製的確袂赴。現步極加通向戲班借戲服thap額爾爾。」王玉全直理直路回應。朱一貴跋入記持的深窩大窟。伊毋那毋是正扮的大明皇室，反倒轉是純然的Siraya人。",
    "paragraph_id": 107
  },
  {
    "title": "Formosa時空演義",
    "author": "陳金順",
    "text": "伊猶會記，三歲的時綴老母Isip去大坑尾公廨，伊捌指（kí）公廨內面的矸仔問：「Raren，咱拜奚（he）矸仔是欲創啥物？」Isip總是會踞（khû）落來，用重絢的大蕊目睭掠伊看一下，順續用厚實的手蹄仔挲（so）伊的頭殼碗，笑笑仔講：「Wagi，奚毋是矸仔，奚是咱的祖靈。後擺千萬毋通亂肆（sú）指，知否？",
    "paragraph_id": 108
  },
  {
    "title": "Formosa時空演義",
    "author": "陳金順",
    "text": "」嘛捌佇秋裡的深更夜暝，踮庄頭的埕裡看一陣婦仁人身疊（tha̍h）素衣烏裙、手牽手雙跤跳輕快的舞步，嘴裡唱好聽幼軟的歌聲。五歲綴老母唯大目降社搬徙到羅漢門，了後老母嫁人做後岫。從（tsīng）彼時起，伊疊漢姓朱，Wagi 嘛改名一貴。潦落反清革命，自來毋是為著孤家寡人彼款的皇室家業，伊全然干單想欲敨放清國狗官界管之下百姓所受的不公不義。想到遮，朱一貴心肝齊清，可比雲開見明月。",
    "paragraph_id": 109
  },
  {
    "title": "Formosa時空演義",
    "author": "陳金順",
    "text": "為著朱一貴登基佮文武官員的服裝，王玉全費盡苦心，差派人借遍府城內外所有戲班的戲服。毋過，官員傷（siunn）過頭濟，就準講給戲班的戲服借透透，衣冠猶原鬥袂合袾（su）。所致造成朱一貴的登基大典，出現袂少頭戴明朝帽、身穿清朝衣的詼諧（khue-hâi）場面。",
    "paragraph_id": 110
  },
  {
    "title": "Formosa時空演義",
    "author": "陳金順",
    "text": "斯當時，朱一貴入府城為著安搭民心，頒布安民令，三吩咐四交代，嚴格禁止部屬做出刣人放火、強掠民女遮的袂見眾（tsìng）的歹代誌，違反命令者斬無赦。誰知，開天地以來所有惡質的人性，遮呢緊就現出原形。干干仔有人掠準伊是開國功臣，就會當靠勢為非滲做，無顧別人的死活。",
    "paragraph_id": 111
  },
  {
    "title": "Formosa時空演義",
    "author": "陳金順",
    "text": "無偌久，國公戴穆強娶民女，雖罔伊是朱一貴手下的勇將，朱一貴講會到做會到，當眾人面前給戴穆斬頭示眾；太師洪陣違反軍紀，朱一貴仝款無顧對方的面底皮，下令刣頭。眾人看著這款場面，知影朱一貴令出必行，毋是凊采講講的，所致逐家攏毋敢閣假痟（siáu），獨獨杜君英佮眾人無像（siâng）。",
    "paragraph_id": 112
  },
  {
    "title": "Formosa時空演義",
    "author": "陳金順",
    "text": "本底，杜君英就認定抗清大軍會當順利進入府城，伊是掛頭名的功勞者，偏偏仔眾人遐呢白目，袂曉看迵伊的心腸，助伊搡怹後生杜會三做王。開基大典彼工，朱一貴干單封伊國公的名號，伊規膦葩火無地通消敨，早就想欲揣機會報鳥鼠仔寃。這陣，杜君英靠勢伊手搦（la̍k）兵權，對戴穆、洪陣夆斬頭的下場，全然無顫悶（tsùn-būn）著。",
    "paragraph_id": 113
  },
  {
    "title": "Formosa時空演義",
    "author": "陳金順",
    "text": "伊強掠七名婦女關踮府裡淫樂，內中一人拄好是國公吳外的親晟，吳外揣伊討人，杜君英毋那無應允，顛倒起呸（phùi）面，派兵追殺吳外。吳外走甲頂喟接袂著下喟，緊猛拚來王府面報朱一貴。「可惡至極，」朱一貴氣甲頭殼頂蒸煙，「杜君英刁意故欲挑戰本王的威信，親像這款有天無日頭、目睭生佇頭殼頂的匪類，一點仔都無資格通統領部眾。」朱一貴當場差派平平客籍的楊來、林璉去苦勸杜君英，要求伊放回七名民女。",
    "paragraph_id": 114
  },
  {
    "title": "Formosa時空演義",
    "author": "陳金順",
    "text": "無疑悟，杜君英見笑轉受氣，去倒拍給楊來、林璉兩人關踮大牢。朱一貴瘕痀（hê-ku）袂硩（teh）嗽，命令李勇、翁飛虎領兵逮捕杜君英。雙爿人馬刣甲濛煙散霧，削甲裂囊（lông）散（sàn）甲，赤崁城跤紅色的血水潸（san）潸流。杜君英部隊佇朱一貴大軍圍攻之下，猛虎難敵猴群，杜君英掣領數萬客籍兵眾，向北溜辿到虎尾溪，沿路成做刣人放火無所不至的土匪軍。杜君英部隊一寡兵眾走轉來下淡水通風報信。",
    "paragraph_id": 115
  },
  {
    "title": "Formosa時空演義",
    "author": "陳金順",
    "text": "五月初十，彼箍圍仔13大庄、64小庄的客籍代表，聚集佇內埔媽祖宮連暝比接，眾人議定給庄民組織做六堆部隊，參朱一貴大軍對削，指揮總部設踮萬丹，峙「大清義民」旗號，計共12000外人。朱一貴輸人毋輸陣，即刻派兵渡過下淡水溪，佇萬丹佮六堆部隊拄敵，仙想都想袂伸，朱一貴部隊中計，受六堆部隊三面閘（tsa̍h）後尾路。進無步退無路的坎站，翻頭挨挨搡搡闖落下淡水溪，註死拄著水崩溪，朱軍死傷不計其數。",
    "paragraph_id": 116
  },
  {
    "title": "Formosa時空演義",
    "author": "陳金順",
    "text": "六堆部隊續接追殺，朱軍齊滅。告 示   大兵登岸之日，家家戶戶書大清良民者，即為良民，一概不許妄殺。有能糾集鄉壯，殺賊來歸者，即為義民，將旌其功，以示鼓勵。凡擒朱一貴者受上賞，擒賊目者次之；獻都邑者上賞，獻營壘者次之。惟拒敵者殺無赦，倒戈退避，革面為農皆許之。六月上旬，府城街頭巷尾夆偷偷仔貼滿告示。遮一簇、遐一簇的百姓圍踮告示頭前指指抵（tu̍h）抵，袂輸紙頭紙尾寫的字是金仔粉硿（khōng）的。",
    "paragraph_id": 117
  },
  {
    "title": "Formosa時空演義",
    "author": "陳金順",
    "text": "論真，圍踮遐指指抵抵的憨百姓，十個內底有九個九毋捌字，看無究真是圓抑是扁。不而過，朱一貴的國師王玉全見著街頭巷尾的告示，目睭皮睨無停疲疲搐，隨時差派部屬便若看著告示，見一張扐（liah）一張，見兩張扐一雙。六月十六天拄拆ha̍h，清國軍六百隻戰船直破進攻鹿耳門，福建水師提督施世驃佮廣東南澳鎮總兵藍廷珍，仝時攏佇船頂。彼日，鹿耳門鎮守蘇天威掣領兵眾硬死守牢砲台。",
    "paragraph_id": 118
  },
  {
    "title": "Formosa時空演義",
    "author": "陳金順",
    "text": "兩軍正面對敵強猛發射砲彈，海面這爿射過來，海岸彼爿隨反擊轉去，一搭久仔濛煙散霧幔（mua）天嵌地，砲聲lìn-lòng哮，響遍附近幾落個庄頭。唯天拄拆ha̍h戰到欲偎晝，一直攻袂過手，藍廷珍敖（gâu）摒變（pìnn）給施世驃建議相準砲台邊的火藥庫。",
    "paragraph_id": 119
  },
  {
    "title": "Formosa時空演義",
    "author": "陳金順",
    "text": "誠實有影，清國軍向火藥庫爆擊，規個天頂隨予熱赤的火焰染甲紅phà-phà，朱一貴的兵眾承（sîn）著拳頭皮，彈甲骨肉離身血湍（tshùann）流，屍體疊甲袂輸一座小山崙。蘇天威看毋是勢，掣殘兵敗將棄守鹿耳門，向安平城請求打紮（tánn-tsah）。註死，這時台江內海雄雄滇（tīnn）流，清軍當趁風勢給戰船駛入安平港。雙方佇安平城跤戰甲血潺（tshâm）潺流，朱營兵敗，安平城落入清軍手頭。",
    "paragraph_id": 120
  },
  {
    "title": "Formosa時空演義",
    "author": "陳金順",
    "text": "踮府城貼告示招安百姓，是藍廷珍向施世驃獻的計智。窮（khîng）實，告示頂面的檄文是來自藍廷珍小弟藍鼎元的手筆。閣再講，原底施世驃主張唯打狗進兵台灣，毋過，藍廷珍想真打狗港無利便戰船起水。尚且，上陸了後欲向北攻打府城，必然愛tsánn過百外里的無水田，沿路甘蔗林密啁啁，萬不利朱一貴部隊暗伏摔（sut）後砲，恐驚會遭受大敗。施世驃目識巧用人精功，所致，今仔日才（tsiah）有才調佔領安平城。",
    "paragraph_id": 121
  },
  {
    "title": "Formosa時空演義",
    "author": "陳金順",
    "text": "三工後，朱一貴加派幾落萬部眾反攻，向望早日班師回轉安平城。兩軍佇二鯤鯓對敵，戰甲烏雲罩霧，朱一貴部隊手提盾牌，用牛車陣作頭攄（lu），無顧火砲、炸藥，毋驚死一直向前衝，殺聲震動天，使致清國軍死傷累累。藍廷珍見勢面危急，親身潦落拍派調度，指令火砲無閬縫連環齊發，舞規晡久誠無簡單才破解牛車陣。續落，雙方真拄真刀劍近身，刣甲血湤（sai）湤。",
    "paragraph_id": 122
  },
  {
    "title": "Formosa時空演義",
    "author": "陳金順",
    "text": "落尾，朱一貴部眾退回岸邊硬死屈守，兩爿煞造成平拄thing的勢面。「啟稟主公，這當今安平城陷落清國軍的手頭，咱不如暫時退守諸羅山，等待風雲再起的時機。」國師王玉全給朱一貴做暫退安居的建議。「論真，即馬猶毋是退守的時陣，」國公江國論自動請命，「我願意掣兵唯西港仔搧清軍的腹肚邊，西港仔徛佇灣裡溪出海口，離台灣府城無偌遠，沿路林投、竹刺密（ba̍t）插插，利便咱暗伏摔後砲。",
    "paragraph_id": 123
  },
  {
    "title": "Formosa時空演義",
    "author": "陳金順",
    "text": "若會得通成功，我軍就毋免暫退諸羅山。」   朱一貴接受江國論建議。誰知這個計策予清軍報馬仔攔閘，施世驃拍派藍廷珍兵分八路，給朱一貴部隊四箍輦轉圍甲密啁啁。六月廿二天拍潽光，雙方大戰蘇厝甲，江國論看清軍士氣當旺，一步一步逼偎嚨喉空，緊猛翻頭退守台灣府城。翻轉工，兩軍閣一擺正面對敵。這個流擺，朱一貴部隊的鬥志，袂輸離塗的花蕊雄雄湅（lian）焦，予清軍拍甲倒籬顛斗，一路追殺到蔦松溪，逼近府城。",
    "paragraph_id": 124
  },
  {
    "title": "Formosa時空演義",
    "author": "陳金順",
    "text": "朱一貴現看水強欲淹到鼻空口，親身幔戰甲掣領部將參清軍正面對衝（tshiâng），拚盡帆猶原無法度kiāu清軍利劍劍的氣勢相拄手，激戰規半晡朱軍輸甲褪褲，辜不二衷棄守府城，向北脫逃。朱一貴部眾向北脫逃，沿那戰沿那退，半途偷走兵佮投降對敵的，十個佔九個較加。渡過灣裡溪的時，朱一貴看著黃昏的日頭映照溪水，暮色裡，早前跕（tsàm）跤會地動、絞動風雲的30萬大軍，如今只偆千名殘兵敗將。",
    "paragraph_id": 125
  },
  {
    "title": "Formosa時空演義",
    "author": "陳金順",
    "text": "堂堂六尺以上的英雄漢朱一貴，儘管穿插落（làu）肩裂甲，猶原毋願三聲無奈唱哭調仔。閏六月初五，朱一貴部隊走到諸羅縣溝仔尾庄。舊底kiāu朱一貴熟似的庄民楊雄、楊旭刣豬屠羊好禮款待，尚且調集就近六庄頭漢草粗把的男丁，假仙假觸假影欲保護朱一貴，窮實尻脊後成做抓耙仔，暗靜密報清軍，想欲順趁半暝更深夜靜活掠朱一貴。",
    "paragraph_id": 126
  },
  {
    "title": "Formosa時空演義",
    "author": "陳金順",
    "text": "彼暝，楊家兄弟掩（ng）掩揜揜偷偷仔給朱一貴部眾的大砲灌沙摻水，煞尾砲仔聲、鑼鼓聲pin-pin-piàng-piàng，暗伏佇庄仔外的清軍做一下拚入來，朱一貴部眾面仔慄（lik）色，隨個啊隨個giān giān袂消腱（kiān）。暗頭仔予楊家兄弟灌酒拍茫的朱一貴，頭殼猶踅神踅神，三、兩下手就予清國兵仔扺落塗跤兜，雙手綁揜後，押上牛車頂。頭戴明朝冠，身穿清朝衣；五月稱永和，六月還康熙。",
    "paragraph_id": 127
  },
  {
    "title": "Formosa時空演義",
    "author": "陳金順",
    "text": "八月十三日時，規個台灣府城袂輸人間地獄。狡怪風、雄狂雨搧甲厝瓦滿天飛。海湧倒頭灌，安平港裡的大小船隻碎骨分屍。透風摳倒路樹，牆崩厝倒，雷公熾爁（sih-nà）透暝霆（tân）無歇。施世驃的行營齊毁，有人看見伊規暝徛佇風雨裡，驚膽忍命，嘴裡噪（tsha̍uh）噪唸。煞尾，施世驃佇台灣府城僥倖死。民間風聲謗影，喊講施世驃的靈魂去予朱一貴掠交替。八月初，北京城郊外的刑場四箍輦轉、重重疊疊齊官兵戒管。",
    "paragraph_id": 128
  },
  {
    "title": "Formosa時空演義",
    "author": "陳金順",
    "text": "莫講興看鬧熱的憨百姓，就連半隻蝴蠅、蠓（báng）仔插翅都飛袂過。午時三刻，風大透，秋裡的日頭走去藏。徛踮刑場中央，彼位六尺以上，雙手綁揜後，尻脊骿（phiann）插一枝待斬令牌，規身軀破毿破毿，頭毛散夯夯，目降鬚氅袂輸監囚的人，就是清國朝廷的頭號戰犯朱一貴。三月日前，朱一貴差一屑仔就給台灣地舞甲變天，康熙恨袂得食伊的肉、喫（khè）伊的骨，特別指派上致意的四皇子胤禛代表執行朱一貴死刑。",
    "paragraph_id": 129
  },
  {
    "title": "Formosa時空演義",
    "author": "陳金順",
    "text": "行刑時間到，胤禛見朱一貴徛婷婷毋願雙跤跪地，即刻下令摃斷朱一貴的跤目，續接命令摀（óo）出伊的兩蕊目睭。當當（tng tang）刀斧手欲摀朱一貴目睭的時，雄雄摔（siàng）大雨，雨水青狂摔落來，直透拍佇朱一貴的面裡，伊的嘴唇皮啖（tam）著鹹siam鹹siam的雨水，目裡看出去是一枝續一枝的紅色雨箭，一直向伊射落來。煞尾，胤禛下令一刀一刀勻勻仔鏤（liô），給朱一貴凌遲到死。",
    "paragraph_id": 130
  },
  {
    "title": "Formosa時空演義",
    "author": "陳金順",
    "text": "計共，朱一貴受3357刀凌遲才過喟身亡。Wagi憑伊茫茫渺渺的感覺，轉來大目降社九層嶺的故鄉。踮遮，伊假若閣鼻著空氣裡玫瑰花的芳味，伊假若閣看著用踵甲khàng會流紅色血珠的胭脂葉，猶有囡仔時老母Isip掣伊去祭拜祖靈的大坑尾公廨，庄頭埕斗一陣查某人手牽手雙跤跳輕快的舞步，嘴裡唱好聽幼軟的歌聲。Wagi想欲綴遐的查某人跤挵手挵，煞致覺家己雙跤踏袂牢地。目睭前一遍烏影，一直搭偎來。──2008.8.",
    "paragraph_id": 131
  },
  {
    "title": "Formosa時空演義",
    "author": "陳金順",
    "text": "24寫佇赤崁米街     2008台灣文學獎創作類台語小說入圍     2009.7《台文戰線》第15號 竹篙鬥菜刀   「講罔講，若咱蕭壠走番仔反的代誌，你問我就問對（tio̍h）人矣。」   ※     ※     ※   蕭壠，是咱台南縣佳里鎮古早的地號名。在來我對台灣地的鄉土歷史就誠（tsiânn）趣味，兩冬前考牢（tiâu）台南大學台灣文化研究所。",
    "paragraph_id": 132
  },
  {
    "title": "Formosa時空演義",
    "author": "陳金順",
    "text": "拍拚修學分除外，頭一冬課程欲結束進前，我佮指導敎授參詳，決意欲以〈日本時代蕭壠走番仔反研究〉成做碩士論文題目。你敢（kám）知我選這個題目啥緣故？",
    "paragraph_id": 133
  },
  {
    "title": "Formosa時空演義",
    "author": "陳金順",
    "text": "除了主題無人寫過，上緊要的原因，是阮阿爸捌講過，阮是蕭壠七甲庄人，百外冬前走番仔反，阮規庄予番仔刣甲臭青荒，阮查甫祖嘛佇抵抗番仔兵的戰鬥當中來拍損去，查某祖辜不二衷掣（tshūa）一陣幼囝，行兩暝日，來到府城米街，踮遐（hia）做苦工換食，晟（tshiânn）養阮阿公在內的囡仔大漢。對（tio̍h）啦！嚮（hiàng）時講的番仔，是咱這陣講的日本人，毋是原住民佮強欲滅族的平埔仔。",
    "paragraph_id": 134
  },
  {
    "title": "Formosa時空演義",
    "author": "陳金順",
    "text": "自我出世到今（tann）二十外歲攏蹛市內，毋捌轉去故鄉，這回為著碩論，成（tsiânn）冬來我利用學業的閬（làng）縫，勤走佳里訪問地方的老輩、序大，得著誠濟寶貴的資料，我一條一條逗逗整理，透過我佇學院內面的學術訓練，今年六月初我的碩論順利收束，兩禮拜後通過口試，提著文學碩士學位。咱知影論文這種物件白汫（tsiánn）無味，一般人罕得欲眼一下。",
    "paragraph_id": 135
  },
  {
    "title": "Formosa時空演義",
    "author": "陳金順",
    "text": "為著無愛予遮寶貴的鄉土素材拍損去，下底我用現代人的話語，將我知影的故典，講予咱鄉親逐家做一個稽考，成做食茶破讀（phò-tāu）的議讓。※     ※     ※   「你都毋知咧，較（khah）早咱遮爭砰（tsing-piàng）賊有夠濟的濟。無法無天，光頭白日一陣人通庄仔搶透透，你若毋予伊，怹（in）就給（kā）你刣刣死，有東時連查某人嘛予掠去強，想著會起雞母皮！",
    "paragraph_id": 136
  },
  {
    "title": "Formosa時空演義",
    "author": "陳金順",
    "text": "」78歲的黃傳奧里桑回想怹阿公講過的代誌。一面講一面用正手摸伊白蒼蒼的嘴鬚，無意中，夾佇倒手kí指（tsáinn）佮中指的薰橛（ku̍eh）仔，差一屑（sut）仔燒著奧里桑的手。伊薰橛仔閣吮（suh）一嘴，撣（tàn）落塗跤。",
    "paragraph_id": 137
  },
  {
    "title": "Formosa時空演義",
    "author": "陳金順",
    "text": "續（sùa）落講：「就是遮呢僥倖失德，落尾咱蕭壠逐庄頭的人，想著一個好計智，就是佇厝宅四箍輦（lián）轉栽刺竹仔，順續挖深long-long的宅仔溝，為著保護生命、財產，按呢做實在辜不衷。」   為欲抵抗爭砰賊栽的刺竹仔、挖的宅仔溝，煞佇後來走番仔反的時，大大來發揮作用。奧里桑講：佇咱即馬（tsit-má）佳里警察分局佮安西里大路尾之間，有一條蕭壠上大條的宅仔溝。",
    "paragraph_id": 138
  },
  {
    "title": "Formosa時空演義",
    "author": "陳金順",
    "text": "溝仔邊蓊（ōm）蓊的林投樹佮竹仔林，樹林邊猶有規大遍（phiàn）甘蔗園，外口人奧（oh）得看著庄仔內的動靜。當時，唯（ùi）布袋嘴、義竹圍、樸仔腳、北門嶼、漚汪遮的所在聚集佇蕭壠的義勇軍，就取遮的天然地形的利便，佮日本兵大戰數十回合。",
    "paragraph_id": 139
  },
  {
    "title": "Formosa時空演義",
    "author": "陳金順",
    "text": "「走番仔反上界苦慘的代誌，是匿（bih）踮宅仔溝內遐的難民，為著無愛拖累眾人，見若有細漢嬰咧哮，囡仔的老爸、老母就隨給掟（tēnn）予袂喘喟（khùi），世間敢有併（phīng）措手刣死親生囝較苦慘的代誌。唉──」黃傳奧里桑瞻（tann）頭向（ǹg）天吐一聲大喟。※     ※     ※   公元1895年，日本大軍兵分三路進犯台灣。",
    "paragraph_id": 140
  },
  {
    "title": "Formosa時空演義",
    "author": "陳金順",
    "text": "十月中，貞愛親王掣領一萬五千大軍，坐二十外隻運輸船，佇海軍少將東鄉平八郎號令之下，浪速、吉野、海門三隻軍艦砲擊掩護，砲聲震天隆隆叫。聽著風聲唯各地趕來布袋嘴的義勇軍，予大砲挵甲東倒西歪，過晝了後抵抗力那（ná）來那弱。下晡時仔，日本軍登陸布袋嘴。隨後，放火燒港邊彼箍圍仔的人家厝，本底佳易（ia̍h）的布袋嘴，一時煞淪落拋荒地。隔轉工，貞愛親王的一列部隊，四、五百人行軍到東石港的一個庄頭。",
    "paragraph_id": 141
  },
  {
    "title": "Formosa時空演義",
    "author": "陳金順",
    "text": "庄長掣隊歡迎，踮庄仔內的廟埕設酒宴款待。日本軍掠準庄民驚死歸順，平安無代誌。「來，咱捀（phâng）杯敬遮的戰士！」庄長手捀酒杯面對日本軍，一嘴啉焦。一時酒杯叩（kho̍p）酒杯，佇耳孔邊鏗鏘（khin-khiang）叫。燒酒啉幾番了後，日本軍已經啉甲馬西（má-se）馬西，庄長使（sái）一個目尾，規千名義勇軍像一陣蚼蟻（hiā），做一睏拚出岫（siū），將日本軍圍牢咧。",
    "paragraph_id": 142
  },
  {
    "title": "Formosa時空演義",
    "author": "陳金順",
    "text": "日本仔全然無防備，予義勇軍拍甲做狗爬，翻轉日援軍到位，才靠勢怹精良的武器拍退義勇軍。※     ※     ※   咱人（陰曆）八月廿七，漚汪社出身的武秀才林乾坤經過庄內的文衡殿，看著廟前一面白色布旗，頂面「大日本帝國順良民」八個大字，伊愈看愈刺鑿（tsha̍k），一時目降鬚氅（tshàng），喝一聲「可惡至極！」將布旗仔拆甲碎碎碎。三日後，天拄拍潽（phú）光。",
    "paragraph_id": 143
  },
  {
    "title": "Formosa時空演義",
    "author": "陳金順",
    "text": "林乾坤佮就近庄頭召集來的三千外名義士，聚集佇文衡殿廟埕跪拜天地。林乾坤正手舉懸向天：「我林乾坤對天咒咀宣誓，只要我猶有一口喟佇咧，甘願散盡家伙佮番仔兵對敵到底。若註死該當改朝換代日本仔的天年，就予我林某人著頭門銃（tshìng），為鄉土來犧牲！」林乾坤宣誓煞，雙跤落地的眾義士合齊徛（khiā）起來，噗（pho̍k）仔聲摧無停，喝聲震動天！",
    "paragraph_id": 144
  },
  {
    "title": "Formosa時空演義",
    "author": "陳金順",
    "text": "西甲庄的陣頭掣隊做先鋒，三千外人挨挨陣陣，一路行到急水溪南爿（pîng）的筏仔頭，佮北岸渡仔頭的日本軍對敵數暝日。義勇軍個個毋驚死，竹篙鬥菜刀參對敵的洋銃、大砲捙拚，日本軍兩暝日搭搭猶攻袂贏。這暗日本軍渡邊少佐獻計，踮貞愛親王的耳空邊講：「咱一直按呢硬攻毋是辦法，較輸假影敗戰，兵員退守山谷埋伏，予對敵踏入咱設的陷阱。」貞愛親王聽渡邊少佐的計謀了後，嘴角微微仔翹，對天大笑三聲。",
    "paragraph_id": 145
  },
  {
    "title": "Formosa時空演義",
    "author": "陳金順",
    "text": "隔轉工早起，急水溪兩岸罩濛。偎晝，濛霧散盡。義勇軍發動頭一波攻擊，日本兵那戰那退，一路退到竹篙山山谷。這爿面，義勇軍士氣做一下蒸（tshìng）懸。林乾坤的左右手劉勇對眾兵士講：「番仔兵有夠白目，干單知影直撞（lòng）亂闖（tsông）毋敢交戰，咱著拍鐵趁燒，刣甲予怹走無路。」   士氣當旺的義勇軍首領林乾坤，徛踮竹篙山山崙仔頂，舉刀擂戰鼓，喝一聲「攻啊！」掣頭欲攻入敵營。哪知！",
    "paragraph_id": 146
  },
  {
    "title": "Formosa時空演義",
    "author": "陳金順",
    "text": "埋伏佇山谷的日本軍，喝一下是，四箍輦轉將竹篙山圍甲密啁（tsiù）啁。銃子無生目睭，滿天咻咻叫，武藝高強的林乾坤舉大刀擋掉幾仔粒槍子。當伊襞（pih）手ńg拭面裡的汗，雄雄一粒槍子，鑽入伊正爿大腿，Phiâng一聲！林乾坤規身人倒摔向（siàng hiànn）。劉勇三步做兩步，闖偎來林乾坤身邊，給伊扶起來坐好勢。「乾坤大的，咱中著番仔兵的計，看扮勢，咱愛趕緊退兵。",
    "paragraph_id": 147
  },
  {
    "title": "Formosa時空演義",
    "author": "陳金順",
    "text": "」林乾坤目睭展大蕊凝（gîn）劉勇：「我死都無欲退！」出手給劉勇搡（sak）開。透中白晝的日頭光，照佇刀面閃閃熾熾。劉勇袂赴攔閘（tsa̍h），林乾坤正手將刀舉懸，一下唯頷頸鏤（liô）落，鮮紅的血霧出來，像伊鮮紅的心志。林乾坤歲壽該終，踮世間轉六十三輦年輪。林乾坤死，貞愛親王的部隊破竹篙山袂輸桌頂抳（ni）柑。※     ※     ※   這日，貞愛親王的部隊來到鹽水港。",
    "paragraph_id": 148
  },
  {
    "title": "Formosa時空演義",
    "author": "陳金順",
    "text": "一陣人行到八角樓，主人葉開源當咧樓頂哱（pok）水薰吹，享受做神仙的樂暢。貞愛親王透過通譯指名揣葉開源，「我本人就是。」葉開源將水薰吹囥（khǹg）踮桌頂，行落樓跤。「你為怎樣無欲逃走？」貞愛親王以好玄的口氣質疑。葉開源手摸嘴鬚，以堅定的眼神面對親王：「老漢食到六十外，活佇世間已經誠有夠額，無需要走閃。閣再講這踏（tah）是葉家的開基地，阮世世代代攏釘根佇遮，死嘛欲死佇這個所在。",
    "paragraph_id": 149
  },
  {
    "title": "Formosa時空演義",
    "author": "陳金順",
    "text": "」   貞愛掠伊金金看，對目睭前這位規身軀貴氣的地方頭人抌（tìm）一個頭：「聽講葉先生予清國政府封做五品官，看來，大日本帝國愛好好仔重用。」   「事實上，阮是正扮的生理人。」葉開源向前行兩步，手指（kí）用上等杉仔柴做的「葉氏商號」看板（khân-páng）。「自阮老爸的時代，就佇鹽水港做紅糖的買賣，伊拍好基礎，傳到我遮生理愈做愈大，受朝廷看重封我做小小的五品官，實在是我葉某人的祖先致蔭。",
    "paragraph_id": 150
  },
  {
    "title": "Formosa時空演義",
    "author": "陳金順",
    "text": "」   葉開源表示，面頭前這座八角樓，是伊斯當時運送紅糖到清國福建，回航的時順路唯沿海一帶，載轉來12枝24尺長的福杉，參石瓦等材料，開十冬的時間才砌好勢。彼暝，貞愛親王要求葉開源佮伊睏仝頂眠床。睏的時，規身軀軍服，銃插佇皮帶頂頭，毋敢離身。怹睏的房間外口，徛兩位隨身護衛。八角樓四箍輦轉重兵戒備。隔轉工早頓食煞。",
    "paragraph_id": 151
  },
  {
    "title": "Formosa時空演義",
    "author": "陳金順",
    "text": "貞愛親王舉槍拄佇葉開源的頭殼額，「葉先生，大日本帝國欲請你發良民證予地方百姓，你愛好好仔配合，若無，」銃舉開，對天篷（pông）彈兩槍。「刣甲血流血滴就毋好囉！」講煞，銃插轉皮帶。為著按呢，葉開源全力配合，鹽水港逃過一場血劫。※     ※     ※   「本底佇佳里警察分局頭前，有一欉百年大榕（tshîng）仔樹，樹根深到宅仔溝裡。",
    "paragraph_id": 152
  },
  {
    "title": "Formosa時空演義",
    "author": "陳金順",
    "text": "」佳里興的陳來福先生，捌聽老輩講起：「當年予番仔兵刣死的百姓，血若溝仔水咧流，榕仔樹吸收濟濟人血，使致日本軍征服台灣幾落年了後，彼欉榕樹的樹身猶不時流出紅色的奶汁。」   陳桑捌提一份日本步兵的作戰手記借我看。內底寫講：蕭壠有誠濟甘蔗園，大路邊是蓊蓊的竹仔林佮深long-long的宅仔溝，人家厝藏佇竹林內面。義勇軍剉竹仔做懸懸的圍籬，搡規排牛車將大路口擋起來，防備真誠堅固。",
    "paragraph_id": 153
  },
  {
    "title": "Formosa時空演義",
    "author": "陳金順",
    "text": "尚且義勇軍不時唯竹林、宅仔溝偷拍日本軍，予怹陷入苦戰。咱人九月初三，貞愛親王的部隊兵分兩路進犯蕭壠。一路唯北門嶼蚵仔寮進兵，另外一路潦過八掌溪、急水溪、將軍溪，唯苓仔寮、漚汪進兵。尖兵小隊佇蕭壠西北爿的小山崙仔搪（tn̄g）著義勇軍對敵。七甲庄大血戰，日本軍佮義勇軍隔開80公尺對敵。一時銃聲無歇，雙方死傷累累。無偌久，倒爿甘蔗園闖出一大陣義勇軍，面頭前有深溝佮竹籬仔，使致日本軍無法度衝鋒突圍。",
    "paragraph_id": 154
  },
  {
    "title": "Formosa時空演義",
    "author": "陳金順",
    "text": "這時，離遮無偌遠有一隊日本兵，佇十三甲庄東北爿三叉路口，拄著勢面佔贏的義勇軍，怹趕緊踅翻頭，無正面衝突。偎晝，貞愛親王的前衛本隊，踮二甲庄歇睏食晝。雄雄聽著西南爿庄頭銃聲四起、人聲喊喝，渡邊少佐下令部隊正面對敵。義勇軍藏佇深溝下底，不時唯竹籬仔後偷襲，日本軍暫時暗兵不動。怹懷疑對敵的主力集中佇菜園頂彼角勢，派人調來砲兵第一中隊相連續砲擊菜園頂半點外鐘。",
    "paragraph_id": 155
  },
  {
    "title": "Formosa時空演義",
    "author": "陳金順",
    "text": "下晡兩點外，日本軍第五中隊踅唯東北向，來到佳里興庄。佇遐拍退顧守庄頭的義勇軍，繼續南進。「會記得阮叔公祖在生的時，常（tshiâng）再講起伊30歲掌頭旗的故典。」陳桑啜（tsip）一嘴幌（hàinn）頭仔，續落講：「阮叔公祖的漢草一度（it-tó）勇，伊聽人喊講番仔兵欲攻入佳里興庄，隨掣一陣勇士舉火銃，趕到佳里興南爿崁腳仔，匿踮大榕樹後壁。",
    "paragraph_id": 156
  },
  {
    "title": "Formosa時空演義",
    "author": "陳金順",
    "text": "伊一看著番仔兵隨舉旗喝喊，順續彈一銃，對敵反擊，射斷一枝樹椏（ue），阮叔公祖一時無張持（tî），去予流彈傷著尻脊骿（kha-tsiah-phiann）。你都毋知咧，伊在生的時，不時嘛有厝邊頭尾，相爭欲看伊彼畷（tsūa）長長的傷疽（khī）。偌趣味咧！」   ※     ※     ※   佇樸仔腳官衙做捕頭的楊平，聽著日本軍唯布袋嘴登陸。紮（tsah）火銃，連暝快馬加鞭拚轉北頭洋。",
    "paragraph_id": 157
  },
  {
    "title": "Formosa時空演義",
    "author": "陳金順",
    "text": "一到厝，無停跤，隨招死忠兼換帖的李彰，來厝裡啉茶參詳大事。「李兄，事不相瞞，番仔兵已經唯布袋嘴登陸，無偌久就會拍來遮，為著咱的鄉土，咱無出來拚袂用哩。」楊平操心擘（peh）腹，對李彰講出心內事。「楊兄，輸人毋輸陣，這種大代誌算我一份，咱會當組一陣敢死隊，參番仔兵拚輸贏。」李彰頓（tǹg）胸坎掛保證。「李兄，掠賊先掠王，咱若刣死番仔兵的頭人，功勞頭一層。按呢，怹的確軍心大亂。」楊平講出伊的計智。",
    "paragraph_id": 158
  },
  {
    "title": "Formosa時空演義",
    "author": "陳金順",
    "text": "「楊兄，你看咱愛按怎做？」李彰捎（sa）無總（tsáng），問楊平。楊平仆（phak）佇李彰耳空邊，tshī-tshī-tshū-tshū，講：「按呢生……按呢生……」   咱人九月初三，蕭壠街庄經過數場大戰鬥，日本軍剿滅千外名義勇軍，百姓被刣不計其數。這日黃昏，二王宅的果子園有兩位做穡穿插的人，手捾（kūann）竹籃仔咧挽果子，遠遠看著一陣穿兵仔衫的人，唯隘口彼爿頭向怹行過來。",
    "paragraph_id": 159
  },
  {
    "title": "Formosa時空演義",
    "author": "陳金順",
    "text": "漢草較粗勇這個，向邊仔彼個比一個手勢，三、兩下手，雙人踜（liòng）身跁（peh）上樹仔頂。彼陣兵仔那行那偎，離怹量約三十公尺，怹看清楚這陣干單七個人，頭前兩個兩個行作伙，煞尾彼個騎白馬，一看諒情知影是頭人。當等六個兵仔行過怹面頭前，楊平相準白馬頂彼身人的頭殼心，伸出長長的鎌（liâm）li̍k仔刜（phut）落，頭斷血噴，身軀落地。馬受驚，四界烏白奔（phún）。兵仔越頭，面攏慄（lik）色。",
    "paragraph_id": 160
  },
  {
    "title": "Formosa時空演義",
    "author": "陳金順",
    "text": "李彰跤緊手緊，彈出一銃，一個兵員倒地，楊平補一銃，隨個啊隨個走甲膹（phùn）跤脛（king）。怹將斷頭落馬彼個人掖甲規塗跤的龍銀抾（khioh）走，平安轉到北頭洋。事後，風聲謗影，喊講予楊平刣死的正正是日本親王。※     ※     ※   我佇麻豆一間廟邊的柚仔樹跤，揣著台南縣文獻委員會曾仁義先生。見著伊的時，嘴哺檳榔，當咧樹跤參一位阿伯仔行棋。",
    "paragraph_id": 161
  },
  {
    "title": "Formosa時空演義",
    "author": "陳金順",
    "text": "說明來意，伊對我講的頭一句話，就是：「講罔講，若咱蕭壠走番仔反的代誌，你問我就問對（tio̍h）人矣。」   我問曾先生，日本親王敢正經予蕭壠義勇軍刣死？順續將我聽來的版本講予伊知。曾先生將嘴裡的檳榔粕（phoh）呸咧紙甌仔，掠我看一下講：「這層代誌奧講一個真。至無，我所讀過的資料，攏寫講能久親王毋捌來過蕭壠。若有，步憑（pîn）是明治天皇的親小弟貞愛親王。",
    "paragraph_id": 162
  },
  {
    "title": "Formosa時空演義",
    "author": "陳金順",
    "text": "」   「我的至交好友文清仙，在生的時捌對我講過伊聽來的傳說。」停一睏續落講。下底是傳說的故典。下營某一個庄頭，有一位姓林的義士，有一工紮一枝磨甲利劍劍的鎌li̍k仔，來到蕭壠社附近，欲參日本軍大捙拚。伊跁起一欉老榕樹頂，恬恬等待日本軍經過。無一時久，林義士目睭金金看著一名騎馬的人，掣領幾個隨身護衛向伊行來。這個騎馬的人，看會出毋是普通腳數（kioh-siàu），有一款成做領袖的扮勢。",
    "paragraph_id": 163
  },
  {
    "title": "Formosa時空演義",
    "author": "陳金順",
    "text": "伊相準對方的頷頸，舉磨甲利劍劍的鎌li̍k仔，出大力鈎落，馬頂的人摔落馬跤，摒（píng）幾仔輾（liàn）。邊仔的護衛驚甲有體無魂，走若飛，拚咧撞。林義士將頭殼tsûi落來，騎馬離開現場。落尾，伊才聽講予伊刣死的人是日本親王。得著親王予人刣死的消息，日本軍哀天哭地，喝老爸、叫娘嬭（lé）。怹悲疼、掠狂，將這筆數記佇蕭壠義勇軍頭殼頂。怹沿路大開殺戒，見厝火燒，見人食刣，雞犬不留。",
    "paragraph_id": 164
  },
  {
    "title": "Formosa時空演義",
    "author": "陳金順",
    "text": "刣甲睇（thí）痟（siáu）狗目的日本軍，闖入蕭壠社內，規庄恬寂（tsih）寂，聽無人聲、看無人影。怹當感覺怪奇，雄雄「哇！」一聲，紅嬰仔嗎（mà）嗎哮。匿踮宅仔溝的民眾，自按呢予日本軍發現，怹雄狂掃射，一個一個仆落，銃聲、慘叫聲交響蒸上天。這場大屠殺，無辜百姓成千人慘死亂銃之下。※     ※     ※   今年咱人四月三十，最後一擺轉去蕭壠。",
    "paragraph_id": 165
  },
  {
    "title": "Formosa時空演義",
    "author": "陳金順",
    "text": "我紮一條長壽薰探訪黃傳奧里桑，奧里桑枴仔托（thuh）咧托咧，掣我去佳里國中南爿的廣安宮。我問奧里桑掣我來廣安宮啥物因端。「你誠好運！今仔日來揣我，有影對（tio̍h）時對日。」奧里桑笑笑看我：「你敢知逐冬咱人四月廿九、三十這兩工，是蕭壠一年一擺的追思祭典。」   原來，這個祭典是為欲祭拜斯當年走番仔反，予日本軍殘殺死難者的魂魄。",
    "paragraph_id": 166
  },
  {
    "title": "Formosa時空演義",
    "author": "陳金順",
    "text": "逐冬這個時陣，唯布袋嘴、義竹圍、東石港、樸仔腳、漚汪、蕭壠遮的所在來的大批民眾，紮鮮花、素果、牲禮、壽龜、白米佮金銀紙錢，來廟裡跪拜先民。這款場面老實講我誠感動，目屎強欲津（tin）落來。過晝，我依依難捨離開故鄉蕭壠。坐佇興南客運車內，看唯車窗外街裡的光景，市區人群佳易，西洋樓一棟比一棟較懸。永過刺竹林、宅仔溝早就綴戰亂的跤跡，行入歷史的風聲。──2007.7.",
    "paragraph_id": 167
  },
  {
    "title": "Formosa時空演義",
    "author": "陳金順",
    "text": "25寫佇赤崁米街     第15屆南瀛文學獎短篇小說佳作     2007.10《台文戰線》第8號 2011.4《台文戰線文學選：2005-2010》 29暝的火穎   大河仙就準講踞踮內籬仔嘛相像佮永過仝款，留短甲挺（thìng）好看著頭殼皮的三分仔頭，兩撇嘴鬚天生自然搭佇人中頂面，小可重絢（tîng-sûn）的目睭、略仔膨皮的面容，成做伊中年以後的標記。",
    "paragraph_id": 168
  },
  {
    "title": "Formosa時空演義",
    "author": "陳金順",
    "text": "有一站，逐暝暗頓食煞，大河仙攏會給（kā）家後陳春枝面會的時交予伊的〈心經〉，佇心內暗唸兩、三遍，自伊慣勢按呢做了後，心肝頭的憂悶、鬱卒，總算逗逗仔得著某種程度的敨（tháu）放。觀自在菩薩，行深般若波羅蜜多時，照見五蘊皆空，度一切苦厄。舍利子，色不異空，空不異色，色即是空，空即是色，受想行識，亦復如是。舍利子，是諸法空相，不生不滅，不垢不淨，不增不減。",
    "paragraph_id": 169
  },
  {
    "title": "Formosa時空演義",
    "author": "陳金順",
    "text": "是故空中無色，無受想行識，無眼耳鼻舌身意，無色聲香味觸法，無眼界，乃至無意識界，無無明，亦無無明盡，乃至無老死，亦無老死盡，無苦集滅道，無智亦無得，以無所得故。菩提薩埵，依般若波羅蜜多故，心無罣礙，無罣礙故，無有恐怖，遠離顛倒夢想，究竟涅槃。三世諸佛，依般若波羅蜜多故，得阿耨多羅三藐三菩提。故知般若波羅蜜多，是大神咒，是大明咒，是無上咒，是無等等咒，能除一切苦，真實不虛。故說般若波羅蜜多咒。",
    "paragraph_id": 170
  },
  {
    "title": "Formosa時空演義",
    "author": "陳金順",
    "text": "即說咒曰：揭諦揭諦，波羅揭諦，波羅僧揭諦，菩提薩婆訶。〈心經〉暗唸了，大河仙就會仆（phak）佇陰溼暗毿（sàm）的塗跤兜，手舉萬年筆踮反黃的粗紙頂面寫字，一來因為塗跤澹（tâm）溼無平，二來因為這枝外表舊漚（àu）舊臭的萬年筆綴（tùe）伊身軀邊已經年久月深，所致，大河仙佇這款惡質的環境下底，為著欲寫一字半字，不時攏愛舞甲大粒汗細粒汗。",
    "paragraph_id": 171
  },
  {
    "title": "Formosa時空演義",
    "author": "陳金順",
    "text": "這回，統治當局無講無譫（tànn），差派巡查給大河仙騙入半線市街警察署的籠仔內超過月外日，伊逐工攏咧向望早日出獄，結局全是空等。雖然，量其約仔一、兩日就有厝裡的人抑是朋友、同志來內籬仔探頭。不而過，對一個欲偎五十、久年操勞過頭的奧里桑來講，踞踮這間無到兩坪、陰溼暗毿的內籬仔，的確是一種拖磨。",
    "paragraph_id": 172
  },
  {
    "title": "Formosa時空演義",
    "author": "陳金順",
    "text": "彼暗咱人29暝，大河仙猶夆（hông）關佇內籬仔，袂當佮厝裡的親人相敆（sann-kap）團圓，伊強忍牢（tiâu）佇目墘的珠淚佮規身軀的病疼，睹強一字一慼喟（tsheh-khùi），字痕歪歪搐（tshu̍ah）搐，留落最後一篇獄中日誌。伊按呢寫：「今暝過年暗，我這個規身軀病疼，直欲時到日到的老歲仔，猶閣予統治者關佇籠仔內，袂當佮厝裡的人團圓，有影誠悲哀。",
    "paragraph_id": 173
  },
  {
    "title": "Formosa時空演義",
    "author": "陳金順",
    "text": "這擺，怹（in）無代無誌給我掠入來遮已經月外日，猶毋知欲閣給我凌遲偌久？我心內真知，這世人欲親目睭看著日本仔崩敗，的確是無望矣。唉！我鬥陣拍拚的同志，恁愛繼續奮發落去，絕對毋通半途而廢。",
    "paragraph_id": 174
  },
  {
    "title": "Formosa時空演義",
    "author": "陳金順",
    "text": "」大河仙誠無簡單給這篇日誌寫了，目睭瞌（kheh）瞌併（phīng）踮冰冷的牆壁歇睏，伊身軀頂干單蓋（kah）一領殕（phú）色的薄被，就準講佇這款情景下底伊會規暝畏寒，伊嘛無想欲拜託顧監的獄卒仔，攇（hiannh）一領較厚的被來予伊蓋。佇半醒半眠裡，大河仙的腦海內浮現永過的點點滴滴。半線街市仔尾80番地是大河仙的徛家，遮離八卦山干單兩百公尺跤兜，偎近八卦山北爿（pîng）山跤。",
    "paragraph_id": 175
  },
  {
    "title": "Formosa時空演義",
    "author": "陳金順",
    "text": "對大河仙來講，自細漢八卦山就是伊上捷（tsia̍p）親近的所在，這踏（tah）的地理環境伊自早就摸透透，啥物所在種啥款樹木花草，佗一位有山溝流過，佗一跡彎斡山路有砌涼亭仔，伊攏一清二楚。",
    "paragraph_id": 176
  },
  {
    "title": "Formosa時空演義",
    "author": "陳金順",
    "text": "大河仙猶會記得，囡仔時便若拄著熱人好天無落雨，暗頭仔食飯飽過一時仔，伊佇南門外服侍（sāi）媽祖的南瑤宮做廟公的老爸蔡天賜，攏會夯（giâ）一橑椅橑峙（tshāi）咧門嘴，泡一鈷茶米茶，手舉葵扇拽（ia̍t）啊拽，坐佇椅橑頂納涼兼觀星望斗。",
    "paragraph_id": 177
  },
  {
    "title": "Formosa時空演義",
    "author": "陳金順",
    "text": "平素時仔，大河仙只要公學校宿題寫了，就會行出門嘴參老爸作伙坐踮椅橑頂，觀看八卦山頂閃閃熾熾的天星，熱人的涼風陣陣吹來，有東時仔，會有三、兩隻火金姑佇怹面頭前飛來飛去，為烏暗的夜暝加添淡薄仔光明的氣氛。大河仙上愛聽怹阿爸講古，逐擺伊攏按呢起鼓：「河仔，阿爸講予你聽。自古以來，咱半線地頭……」蔡天賜古那講葵扇那拽，講一站仔哈一嘴燒茶，特別若講著佮八卦山有牽連的古，大河仙攏聽甲耳仔仆仆。",
    "paragraph_id": 178
  },
  {
    "title": "Formosa時空演義",
    "author": "陳金順",
    "text": "「河仔，你敢知咱半線因為八卦山地勢較（khah）懸的緣故，自古以來就是兵家必爭之地，清朝時代林爽文、陳周全、戴潮春、施九緞這四擺反亂，攏給八卦山當做戰場，逐擺清朝兵佮反抗軍攏刣甲日月無光、屍橫遍野。上近這擺，日本番欲來佔咱台灣地彼冬，也就是你出世的翻轉年，」蔡天賜給後生大河講幾冬前佇怹面頭前這座八卦山的血戰，袂輸昨昏（hng）才發生的代誌仝款。",
    "paragraph_id": 179
  },
  {
    "title": "Formosa時空演義",
    "author": "陳金順",
    "text": "伊的口氣有時慼喟、有時激動，「唉──無講你都毋知，彼擺咱的義勇軍攏總兩、三千名顧守佇八卦山頂，阿毋過，日本仔怹的傢俬較好，兵員嘛加誠濟，落尾，義勇軍死傷累累，連頭人吳湯興、吳彭年佮姜紹祖嘛攏戰死。」   泛（hūan）勢大河仙自細漢聽老爸講反抗軍的故事，早就佇伊的心肝底墊（tiām）落反抗日本人的種子。",
    "paragraph_id": 180
  },
  {
    "title": "Formosa時空演義",
    "author": "陳金順",
    "text": "後來，伊16歲考牢總督府醫學校，有一擺，佇校園裡看著台灣人同窗何宗明予四、五個日本學生圍咧欺負、蹧躂。看著目睭前這款情景，大河仙無想講伊孤一人，身懸干單百六跤兜，隨給手裡的冊本囥（khǹg）踮塗跤，行偎佮彼陣日本人理論。「恁一陣日本人欺負一個台灣人算啥物英雄好漢？」大河仙跤步踏進前，目睭掠彼幾個併伊較高戕（tshiâng）大漢的日本學生金金相。",
    "paragraph_id": 181
  },
  {
    "title": "Formosa時空演義",
    "author": "陳金順",
    "text": "彼陣日本人看大河仙踏偎來，其中一個捙伊的肩胛頭，「你這個矮仔爺，敢來喢（tshap）阮的閒仔事，無予你一頓粗飽哪會使。」話講煞，一陣日本人伸跤出手給大河仙電甲金熾熾。不而過，嘛因為彼個緣故，自按呢大河仙佮何宗明成做仝行仝命的好朋友，心肝底反抗日本人的火種嘛愈埋愈深。後來，台灣文化協會成立，怹兩人相招鬥陣參加。",
    "paragraph_id": 182
  },
  {
    "title": "Formosa時空演義",
    "author": "陳金順",
    "text": "大河仙無事無白夆騙入籠仔內的頭一暗，伊給獄卒仔討幾張粗紙，用臨時臨要唯診所桌頂隨身紮（tsah）來的萬年筆，佇粗紙頂面寫落下底這篇日誌：「下晡三、四點仔，我當咧醫生館給一位婦仁人看診，半線市街警察署的李巡查闖（tsông）入來診療室，給我講台中州警務部的長官欲來問話，我無奈何（ta ûa）將看診的空課放落，騎自轉車綴伊去半線市街警察署，佇警察署大廳等到欲暗五點半，探問李巡查，伊給我講警務部的長官當咧無閒別項代誌，泛勢愛閣等三、五日仔才有閒來問話。",
    "paragraph_id": 183
  },
  {
    "title": "Formosa時空演義",
    "author": "陳金順",
    "text": "到遮，我知影代誌有敧蹺（khi-khiau），就要求敲（khà）電話轉去厝裡，喚人先來給自轉車牽轉去。我乖乖仔予怹騙入籠仔內，坐踮塗跤兜規身人一時頭眩（hîn）目暗，毋知過偌久，透過壁頂夆摀（óo）一空仔的光線，看會出來外面天色已經暗。過一搭久仔，聽獄卒仔咧喚阮第三小弟送暗頓來，想欲佮伊講話，毋過，獄卒仔佇身軀邊監視無利便。",
    "paragraph_id": 184
  },
  {
    "title": "Formosa時空演義",
    "author": "陳金順",
    "text": "暗頓耙無幾嘴就食袂落，倒咧蓋被想欲睏，目虱煞佇身軀頂爬來爬去瘴（tsiūnn）甲睏袂去，一暝起來放幾落擺尿。」     有一日，早起天色烏陰烏陰。大河仙拄欲開診所的門，唯（ùi）門縫裡siam著外面假若有一個人影，佇門嘴行來行去。門給拍開，看著一位面肉烏鉎（sian）烏鉎、嘴鬚留甲長lòng-sòng、中年款的查甫人，伊褪赤跤，頭戴一頂破毿的葵笠仔，穿插佮市內人嶄然仔無仝。",
    "paragraph_id": 185
  },
  {
    "title": "Formosa時空演義",
    "author": "陳金順",
    "text": "大河仙踏進前出嘴相借問：「敖（gâu）早，這位大兄咱唯佗位來，欲按怎稱呼？」     中年人看著面頭前好禮相借問的大河仙，目睭無睨直直掠伊金金相。相有一睏仔，家己感覺歹勢歹勢，才開嘴應話：「敖早，我唯埔里來，號做潘阿牛。你是大河仙hoonn？」     「是我本人。阿牛兄，埔里到半線有幾落十舖路，遮呢早你是按怎來？」大河仙用關心的口氣問。「我用兩枝跤步輦（lián）來的。",
    "paragraph_id": 186
  },
  {
    "title": "Formosa時空演義",
    "author": "陳金順",
    "text": "」     「這畷（tsūa）路遐呢遠，你愛行偌久？」     「足足行咧一暝一日。唯昨昏天拍殕光行到這陣。」     潘阿牛應話的時，身軀略仔起加凜（lún）損，大河仙看伊穿的衫褲薄釐絲，緊給請入來內底坐。想著講伊透暝趕路，腹肚定著枵（iau）過飢，大河仙喚家後春枝仔貯（té）一碗飯、挾幾項菜予阿牛食。阿牛看著囥（khǹg）佇伊面頭前的飯菜，直直給大河仙翁某抌（tìm）頭、說勞力。",
    "paragraph_id": 187
  },
  {
    "title": "Formosa時空演義",
    "author": "陳金順",
    "text": "泛勢是枵甲大腸告小腸，彼碗飯耙無幾嘴，阿牛就袂輸咧清理戰場相像，規碗掃甲空空空。大河仙驚阿牛食傷雄哽（kénn）著，那捋（luah）伊的尻脊骿（kha-tsiah-phiann）那講：「阿牛兄，飯逗逗仔食較好消化，若無夠內底猶有。」一面吩咐春枝仔閣添一碗予阿牛。按呢，阿牛相連續食三碗才止飢。阿牛飯食煞，啉一甌茶，歇睏一時仔，大河仙開始用彼副使用十外冬的聽診器給伊看診。",
    "paragraph_id": 188
  },
  {
    "title": "Formosa時空演義",
    "author": "陳金順",
    "text": "聽診器佇阿牛的胸坎、腹肚頂徙過來徙過去，大河仙聽甲不止仔詳細，檢查好勢了後伊瞻（tann）頭對阿牛講：「阿牛兄，你的身體有較虛淡薄，愛會記得毋通傷過頭操勞，你胃腸嘛無通偌好，轉去了後食物件愛較斟酌咧。埔里到半線路途迢遠，等咧我藥仔會kap較大包予你紮轉去，免得三、兩工仔就愛閣走一畷。",
    "paragraph_id": 189
  },
  {
    "title": "Formosa時空演義",
    "author": "陳金順",
    "text": "」     阿牛一雙手伸入兩爿（pîng）衲（lak）袋仔裡撏（jîm）啊撏，撏一睏手歹勢伸出來，面仔紅紅掠大河仙金金看。「大河仙，我看藥仔免kap遐大包，我若食煞才閣走一畷就好。」     阿牛咧撏衲袋仔佮講話的坎站，大河仙已經給藥仔kap好勢。伊順續唯衲袋仔撏幾張銀票出來，佮藥仔作伙交咧阿牛手裡。",
    "paragraph_id": 190
  },
  {
    "title": "Formosa時空演義",
    "author": "陳金順",
    "text": "用慈悲的眼神對伊講：「阿牛兄，這點仔錢免細膩做你提去，較停仔愛會記得去車頭坐車，千萬毋好閣行路轉去，按呢，你的身體才會較快復原。」講煞，大河仙送阿牛行出門嘴。阿牛接（tsih）著大河仙交佇手裡的藥仔佮銀票，心肝內有講袂出來的感動， 目屎湊湊津（tshop-tshop-tin），徛踮遐硞（kho̍k）硞向大河仙抌頭行禮。欲離開的時，行無幾步路就捷捷回頭看大河仙，大河仙拽手相送，祝伊一路平安順序。",
    "paragraph_id": 191
  },
  {
    "title": "Formosa時空演義",
    "author": "陳金順",
    "text": "「昨暗又閣睏無好勢，一暝翻幾落擺身。直直想著春枝仔，頭殼內攏是伊的影跡。自伊嫁來蔡家了後，毋捌享受著一時半日，規世人勤儉扲（khînn）家，給我鬥晟養一陣囝兒，是一位好女德的婦仁人。雖然，外口人攏喚伊先生娘，阿毋過，伊佮遐的食好做輕可、身穿綾羅紡絲的先生娘一點仔都無仝款。伊毋那（nā）愛管顧厝內的大細項事，閣愛鬥相仝服務診所的患者。",
    "paragraph_id": 192
  },
  {
    "title": "Formosa時空演義",
    "author": "陳金順",
    "text": "予我感覺特別對不住伊的代誌，是頂擺我為著治警事件夆關入籠仔內，彼當陣囡仔攏猶細漢未曾離跤手，春枝仔一個查某人愛發落厝裡頂頂下下，嘛著為我四界奔波走闖，逐擺便若想起遮的代誌，我就心酸目箍紅。這擺我入來內籬仔，心肝頭併頂回閣較憂悶，春枝仔除了為我操心擘（peh）腹，另外閣愛設法發落厝裡的債務，面會的時看著伊白頭鬃加不止仔濟，予人誠艱苦心。假使後世人若有緣閣佮春枝仔做翁某，我定著欲給伊惜命命。",
    "paragraph_id": 193
  },
  {
    "title": "Formosa時空演義",
    "author": "陳金順",
    "text": "」（獄中日誌第七日）     大河仙規日看診了，暗頓食煞，慣勢泡一鈷茶米茶，捾（kūann）入伊的冊房，開始規暝參文字的戰鬥。大河仙出世佇新舊交替的時代，自五歲起，老爸就送伊去就近的漢學仔綴先生廖鴻達學漢文。自古以來，漢學仔仙教學的方式攏相像，無論來遮學捌字的學生囡仔幾歲，逐家撟（tshiâu）平大，直接叫你唸冊歌，硬死給《三字經》、《昔時賢文》遮的古老（nóo）嗍（so̍k）古的老骨頭背起來。",
    "paragraph_id": 194
  },
  {
    "title": "Formosa時空演義",
    "author": "陳金順",
    "text": "你若問伊：「先生，這句話啥物意思？」大體上怹攏會應講：「恁免管汰伊啥物意思，給暗唸予熟，後日仔你自然就會了解。」大河仙自入漢學仔以來，先生若喚伊唸啥，伊就乖乖仔唸啥，毋捌問東問西。減采伊佮孔子公較有緣，出世欲來攑筆的，便若先生規定暗唸的文章，伊總是併別個學生囡仔較緊背好勢，真有先生緣。因為漢文的底蒂在，大河仙十一、二歲仔就開始寫漢詩。",
    "paragraph_id": 195
  },
  {
    "title": "Formosa時空演義",
    "author": "陳金順",
    "text": "另外一爿面，日本政府佇全台灣徹底實施現代教育，所致，大河仙九歲的時入學讀半線第一公學校。佇公學校裡，大河仙透過日語學習濟濟基本知識，嘛佇這個基礎下底，讀袂少日語翻譯的世界文學名著。大河仙經過漢文佮日文的久年訓練，加上伊天生對文字的敏感度，造就伊後來佇無閒的看診空課閬（làng）縫，猶會當創作濟濟漢詩佮現代文學作品。",
    "paragraph_id": 196
  },
  {
    "title": "Formosa時空演義",
    "author": "陳金順",
    "text": "彼年，台中州能高郡霧社山頂的高砂族，佇頭目Mona Rudao（莫那．魯道）的掣（tshūa）領之下，展開一場反抗日本統治者的決死戰。佇這場「霧社事件」決死戰裡，高砂族雖然刣死袂少日本人，不而過，這款給日本人當做出草對象刣甲屍橫遍野的戰鬥，煞予日本統治者見笑轉受氣，結局，怹使用飛凌機、大砲、毒瓦斯給高砂族抄家滅族、刣甲臭青荒。",
    "paragraph_id": 197
  },
  {
    "title": "Formosa時空演義",
    "author": "陳金順",
    "text": "大河仙佇半線市街聽著消息，心肝底萬分憤怒佮悲疼，透暝踮冊房裡寫出這首〈霧社戰士〉的現代詩：       霧社山風冷利∕所有的勇士堅心決意∕欲佮統治者拚輸贏∕殺！殺！∕殺盡痟狗亂吠的巡查小人∕刣！刣！∕刣死欺壓善良的殖民怪獸∕∕銃子、大砲、毒瓦斯∕佇闊莾莾的山內斗底爆炸∕幾落百條同胞的生命∕被集體屠殺佇死無葬身之地的∕荒郊遍野∕憤怒啊！憤怒∕悲疼啊！",
    "paragraph_id": 198
  },
  {
    "title": "Formosa時空演義",
    "author": "陳金順",
    "text": "悲疼∕∕咱勇健的兄弟千萬毋通失志∕為著百代囝孫的幸福∕只有肩胛拱相偎∕繼續佮怹拚     創作以外，大河仙嘛兼任《台灣新民報》文藝欄的主編，伊不時踮油燈跤看稿、改稿到毋知影天頂的月娘東時走去匿（bih）。",
    "paragraph_id": 199
  },
  {
    "title": "Formosa時空演義",
    "author": "陳金順",
    "text": "彼暝，伊當咧冊房裡看頭擺投稿予《台灣新民報》的新手謝天的小說稿〈苦牢〉，大河仙自頭到尾一字一句斟酌看，伊目睭那看嘴裡那讀出聲，手裡彼枝紅色萬年筆，那佇這篇使用二十外張稿紙才完成的小說頂懸畫線、拍圓箍仔，順續寫落十外畷的評語。讀著這篇罕得見的佳作，大河仙目睭皮毋甘加睨幾下仔，攏總開兩點外鐘久才將這篇小說讀了，就準講讀到更深夜靜，伊一絲仔都袂感覺忝（thiám）頭。",
    "paragraph_id": 200
  },
  {
    "title": "Formosa時空演義",
    "author": "陳金順",
    "text": "當當（tng tang）大河仙拄欲給萬年筆的蓋嵌起來，收束彼暝看稿空課的時，半暝起來放尿的家後春枝仔經過冊房外口，看著暗毿的火光，探頭入來對伊講：「河仔，你咧看啥物文章我是毋捌半項，阿毋過定定看甲遐呢晏（ùann），你家己先生人該當知影按呢對身體有敗害，明仔早起閣著去給患者往診，量早去睏較有眠。」     隔轉工早頓食煞，大河仙喚車伕阿源拖人力車給伊載去西勢仔庄往診。",
    "paragraph_id": 201
  },
  {
    "title": "Formosa時空演義",
    "author": "陳金順",
    "text": "坐踮人力車頂，佇趒（tiô）趒跳跳的路裡，大河仙一爿面想起昨暗所讀彼篇謝天的小說〈苦牢〉，內面描寫日本統治者凌遲台灣人濟濟酷刑的面腔，遐的畫面實實在在鑿（tsha̍k）入伊的心肝穎（ínn）仔；一爿面唯彼筊（kha）袂記得使用偌濟冬的公事包仔提出紙筆，沿路想沿路寫，佇欲到西勢仔庄的十字路口，大河仙完成這四畷漢詩：「影漸西斜日漸昏，炎威赫赫今何存。人間苦痛無多久，回首東山月一痕。",
    "paragraph_id": 202
  },
  {
    "title": "Formosa時空演義",
    "author": "陳金順",
    "text": "」     人力車來到西勢仔庄13番地患者的門嘴，唯外表看遮是一間無偌大間的破草厝仔，大河仙落車行入厝內，厝內破破毿毿、連一項小可價值的物件嘛無，伊那行那喚：「罔市嬸仔，我來看妳矣。」     倒佇眠床頂，規頭殼白蒼蒼，看起來量約仔六、七十歲款的老大人，聽著有人咧喚伊想欲起床，不而過，伊破病在床、規身軀無力通好爬起來。",
    "paragraph_id": 203
  },
  {
    "title": "Formosa時空演義",
    "author": "陳金順",
    "text": "看著大河仙行到眠床前，罔市嬸仔勉強掟（tènn）力開嘴：「是大河仙哦，我進前欠你的醫藥費都猶未清咧，哪好意思閣予你走這畷。」     大河仙伸出伊的雙手，輕輕仔搦（la̍k）罔市嬸仔瘦甲欲見骨的雙手，對伊講：「罔市嬸仔，妳千萬毋好按呢講，阮做先生人的，第一要緊的代誌就是醫治患者，哪會使因為對方無錢就見死不救。閣再講，昨昏下晡恁後生明通仔親身去我遐，給我講妳病甲不止仔傷重。我無走這畷會良心不安。",
    "paragraph_id": 204
  },
  {
    "title": "Formosa時空演義",
    "author": "陳金順",
    "text": "」     聽大河仙按呢講，兩港清淚唯罔市嬸仔的目箍流落來。伊雙手合掌，親像佇廟裡拜神明按呢，向大仙河拜幾落下，「大河仙，你實在是一位救苦救難的活菩薩哦。」     大河仙誠斟酌給罔市嬸仔看診，欲離開的時，大河仙特別交代：「罔市嬸仔，恁明通仔若做穡轉來，愛會記得喚伊來我的診所提藥仔，」大河仙唯伊的衲袋仔撏兩張銀票，提予罔市嬸仔，「遮的錢妳收起來，喚明通仔買較滋養的物件予妳食。",
    "paragraph_id": 205
  },
  {
    "title": "Formosa時空演義",
    "author": "陳金順",
    "text": "」     罔市嬸仔直直推辭：「大河仙，哪通按呢生？哪通按呢生？」     大河仙越頭，喚咧門嘴相等的車伕阿源：「源仔，咱來轉。」     唯西勢仔庄13番地轉到市仔尾大河診所已經偎晝，大河仙簡單食家後春枝仔為伊僎（tshûan）的中晝頓。歇晝的時，大河仙佇冊房回批予謝天： 謝天先生：     你的大作〈苦牢〉已經收著，昨暝欲睏進前，小弟一口氣給這篇小說攏總讀透透。",
    "paragraph_id": 206
  },
  {
    "title": "Formosa時空演義",
    "author": "陳金順",
    "text": "這是我擔當《台灣新民報》文藝欄主編以來，罕得讀著的佳作，小說內底給日本統治者的鼻目嘴寫甲活跳跳，有影鑿著小弟的心肝穎仔。唯你的手路佮文筆看起來，兄諒必是一位新時代的熱血青年，嘛會當講是咱台灣新文壇的向望。設使兄無棄嫌粗菜便飯，望兄撥駕前來半線街市仔尾寒舍一畷，時到咱才好好仔談文論藝。",
    "paragraph_id": 207
  },
  {
    "title": "Formosa時空演義",
    "author": "陳金順",
    "text": "蔡大河敬筆    二月十九日     大河仙批信寫了，拍開屜（thuah）仔，給頂日仔謝天寄予伊的批殼提出來，照頂面的番地寫佇新的批殼「台南州大目降街茄冬坑39番地  謝天先生收」，批信封好，吩咐阿源提去郵便局寄。",
    "paragraph_id": 208
  },
  {
    "title": "Formosa時空演義",
    "author": "陳金順",
    "text": "批信寄出去量約仔成禮拜的黃昏時，天色紅煌（húann）紅煌，一位看起來三十捅（thóng）歲仔、留海結仔頭、目睭重絢、瘦瘦軂（lò）軂的青年，徛踮大河診所的門嘴向內面喚：「請問，大河仙敢有佇咧？」大河仙的家後春枝仔聽著聲，出來引掣這位青年入去客廳聽（thìng）候。大河仙給煞尾一位患者看診了，洗一個手面隨行入客廳。",
    "paragraph_id": 209
  },
  {
    "title": "Formosa時空演義",
    "author": "陳金順",
    "text": "青年看著大河仙行入客廳，先抌一個頭、行進前佮伊握手：「大河仙，久仰大名，小弟台南州大目降街謝天。」     「謝天兄，請坐。天色已經暗矣，小等咧作伙食一個便菜飯，食飽咱才聊（liâu）聊仔破讀（phò-tāu），盈暗就委屈你踮後壁面的客房歇睏。」大河仙好禮仔給謝天案內。彼暝因為有遠途的人客踏跤到，春枝仔比平素時仔閣加炒兩項菜。食暗飽，春枝仔閣泡一鈷茶米茶捾入大河仙的冊房，通予大河仙佮謝天哈茶開講。",
    "paragraph_id": 210
  },
  {
    "title": "Formosa時空演義",
    "author": "陳金順",
    "text": "大河仙唯屜仔底提一疊（tha̍h）稿紙出來交予謝天，頭一張上正爿第一畷干單寫「苦牢」兩字。謝天看著前幾工仔寄予大河仙的小說稿，閣再出現佇家己目睭前，心肝內確實驚喜。伊續（sùa）手一張一張掀過，看著大河仙踮每一張稿紙頂面，用紅色萬年筆詳細畫線、拍圓箍仔，尚且佇煞尾彼張稿紙空白的所在寫十外畷評語。",
    "paragraph_id": 211
  },
  {
    "title": "Formosa時空演義",
    "author": "陳金順",
    "text": "伊那看心肝穎仔那燒絡，用充滿敬重的口氣對大河仙講：「大河仙，永過捌聽人講你看稿誠頂真，今仔日有影予我大開眼界，看著你對晚輩作品的鼓勵佮致重，我定著會閣較拍拚來報答你的牽成。」     大河仙輕輕仔給謝天搭兩下肩胛頭，用十足肯定的話語講：「謝天兄，我成做新聞紙文藝欄主編，上界樂暢的代誌，就是看著gió-toh的文學作品，你初出手就寫出遮呢優秀的小說，後日仔的確會有出脫。",
    "paragraph_id": 212
  },
  {
    "title": "Formosa時空演義",
    "author": "陳金順",
    "text": "」     「大河仙，是你毋甘嫌，我定定看你佇文藝欄頂頭發表的小說，內面所展現的反抗精神佮人道主義，是小弟愛學樣看樣的模範。」     「〈苦牢〉量約仔會佇後禮拜內開始踮《台灣新民報》連載，期望你的下一篇小說早日出世。」     彼暝，大河仙佮謝天這兩位初見面、煞袂輸熟似甲有偆的文友，佇燒絡的氣氛下底，踮大河仙的冊房破讀到雞啼才去歇睏。",
    "paragraph_id": 213
  },
  {
    "title": "Formosa時空演義",
    "author": "陳金順",
    "text": "〈苦牢〉佇《台灣新民報》連載了後的翻轉年，日本東京文壇的重要雜誌《文學評論》舉辦「台灣文學賞」，徵求優質的小說參賽，規定蹛佇台灣的日本人佮本地人攏會當參加，發表過的作品嘛無要緊。大河仙推薦謝天的〈苦牢〉寄去東京比賽，評選結局頭賞從缺，〈苦牢〉得著二賞的獎勵。「中晝食飯飽，併踮內籬仔的牆壁歇睏。聽見一陣稚（tì）稚漢仔的囡仔，唯監牢外面行過，嘻嘻嘩嘩假若不止仔樂暢的款。",
    "paragraph_id": 214
  },
  {
    "title": "Formosa時空演義",
    "author": "陳金順",
    "text": "一時，煞予我想起屘查某囝碧玉仔。入來遮已經三禮拜較加，毋知伊踮佇外面敢食有飽、穿有燒？會記得伊猶細漢的時，便若我看診了、食暗飽，拄著無咧看稿的暗頭仔，伊攏會給我媤妮（sai-nai），招我牽伊出外散步。我牽伊幼軟的手，行向我自細漢就熟似甲有偆的八卦山，行佇彎斡山路，涼風陣陣吹來，會當講是人生的一大享受，逐回阮攏散步半點鐘較加，碧玉一絲仔都毋捌喝忝。永過彼款樂暢的日子，已經離阮愈來愈遠囉。",
    "paragraph_id": 215
  },
  {
    "title": "Formosa時空演義",
    "author": "陳金順",
    "text": "今，碧玉嘛逗逗仔大漢，成做一位少女，面對外在惡質的環境，向望伊會當較儼硬（giám-ngē）咧。」（獄中日誌第二十四日）     有一冬，咱人29暝前一日早起時，大河仙的家後春枝仔目頭結結、嘴裡細聲踅（se̍h）踅唸，佇門嘴頭前行過來行過去。這個情景予車伕阿源看著，伊行偎問春枝仔：「先生娘，看妳一個人面憂面結，佇遐行來行去，到底發生啥物代誌？",
    "paragraph_id": 216
  },
  {
    "title": "Formosa時空演義",
    "author": "陳金順",
    "text": "」     「29暝連鞭（liâm-mi）到，手頭也無量剩（siōng）錢通備辦年節仔欲用的物件，我實在毋知欲按怎？」春枝仔那講目箍那紅。「先生娘，妳先免煩惱，我知影大河仙平素時仔予袂少患者欠數（siàu），較停仔你給數簿交予我，我隨戶啊隨戶來去收數，按呢恁就挺好過年矣。」阿源出嘴給春枝仔安慰。「源仔，你的辦法好是好，阿毋過，河仔若知影，恐驚會無歡喜。」春枝仔略仔膽（tám）膽。",
    "paragraph_id": 217
  },
  {
    "title": "Formosa時空演義",
    "author": "陳金順",
    "text": "「先生娘，做妳放心。大河仙若怪罪落來，我來擔就好。」阿源頓（tǹg）胸坎掛保證。阿源提著大河仙記錄患者的數簿了後，騎一台自轉車仔，照數簿頂懸的紀錄，沿路一家一戶去收數。事實上，阿源心內真知，彼寡會欠數的攏嘛是艱苦人，若毋是看先生娘無錢好過年，實在講，伊嘛不忍心去給遐的散赤人催數。寢（tshím）頭仔，阿源去到人兜看著事主，攏會面仔紅紅歹勢歹勢先給對方會失禮，才提出數簿說明來意。",
    "paragraph_id": 218
  },
  {
    "title": "Formosa時空演義",
    "author": "陳金順",
    "text": "遐的欠數的人雖然散赤，不而過，怹聽講先生娘無錢通過年，若毋是實在傾（khîng）袂出來，攏會加減擠一銑（sián）五釐交予阿源。彼日下晡，大河仙拄好欲出外往診，按算喚阿源拖人力車給伊載，厝前厝後揣（tshūe）透透，煞攏看無伊的影跡，喚春枝仔來問：「源仔到底是走去佗？哪會攏看無人影？",
    "paragraph_id": 219
  },
  {
    "title": "Formosa時空演義",
    "author": "陳金順",
    "text": "」     春枝仔雄雄予大河仙一問，一個嘴仔開hānn-hānn，一時仔久才應講：「伊就看咱兜無錢通過年，喚我提數簿仔予伊去給患者收數。」     「恁哪會使按呢大主大意無佮我參詳？錢的代誌我自然會設法。」大河仙掠春枝仔看一下，「我家己騎自轉車去往診，偆的等我轉來才閣講。",
    "paragraph_id": 220
  },
  {
    "title": "Formosa時空演義",
    "author": "陳金順",
    "text": "」     阿源騎自轉車踅一輾（liàn）迵（thàng），到黃昏時仔，攏總走咧一、二十戶，雖然收著的錢項傾傾咧干單幾箍銀仔，總是會當暫且予大河仙一家伙仔通過年，伊家己嘛感覺小可安慰。阿源轉到市仔尾診所，給收著的錢項佮數簿交予春枝仔，春枝仔斟（thîn）一甌茶予伊，順續給伊說多謝：「源仔，予你誠勞力。下晡，河仔已經知影你去收數的代誌。」     「大河仙知影了後，敢有誠受氣？",
    "paragraph_id": 221
  },
  {
    "title": "Formosa時空演義",
    "author": "陳金順",
    "text": "」阿源當咧問春枝仔的時陣，大河仙的自轉車拄好騎到位。「源仔，我知影你的好意，毋過，你敢有想過？遐的散赤人佮咱仝款，平平攏愛過年，怹若還咱錢，恐驚連年節仔欲食的物件佮囡仔的新衫都無才調買。」     阿源聽大河仙講遮的話，一時家己煞感覺歹勢，頭殼硞硞抓（jiàu）。",
    "paragraph_id": 222
  },
  {
    "title": "Formosa時空演義",
    "author": "陳金順",
    "text": "大河仙唯衲袋仔撏一摺（tsí）銀票出來交予家後，「春枝仔，拄才佇轉來的路裡，我斡去二叔仔遐給伊借錢，遮的妳先提去蓄（hak）年兜欲用的物件，明仔早喚源仔用人力車載妳去市仔。今仔日收轉來的錢項佮數簿仔交予我，明仔載我欲親身一戶一戶提去還遐的散赤人。」     彼擺經驗給大河仙教乖，所致，伊佇隔轉年29暝的前一工，就先去給怹三姑借錢轉來予家後春枝仔相添，才袂閣發生厝裡佮患者攏無錢通過年的情景。",
    "paragraph_id": 223
  },
  {
    "title": "Formosa時空演義",
    "author": "陳金順",
    "text": "29暝規家伙仔圍爐進前，黃昏時仔八卦山頂晚霞滿天，紅葩葩袂輸天公伯仔踮天幕頂懸畫一幅天然布景圖仝款。",
    "paragraph_id": 224
  },
  {
    "title": "Formosa時空演義",
    "author": "陳金順",
    "text": "大河仙給一筊平素時仔家後咧燒金紙的鐵桶仔，搬到門口埕倒手爿的榕樹跤，伊手裡提一摺這冬來無錢納醫藥費遐的患者欠數的單尾，khiat灼一枝番仔火枝，用頭一張單尾做火引，火穎一目睨仔燒迵規張紙，大河仙給一張一張單尾續手撣（tàn）入鐵桶仔裡，蒸（tshìng）懸的火穎給面頭前彼欉榕樹照甲光顯（hiánn）顯。大河仙佇燒單尾的坎站，前前後後有幾落位欠數的患者走來揣伊。",
    "paragraph_id": 225
  },
  {
    "title": "Formosa時空演義",
    "author": "陳金順",
    "text": "頭一位欲來還數的患者是蹛佇柴坑仔庄的楊榮，伊看著大河仙佇榕樹跤燒物件，行偎對伊講：「大河仙，實在誠歹勢，醫藥費給你拖遐久，人咧講錢毋好欠過年，遮的錢請你收起來。」楊榮手提銀票欲拄（tu）予大河仙。「阿榮兄，你千萬毋通按呢講，咱遮的患者攏做穡人較濟，人咧講錢銀三不便，今29暝到矣，遮的錢你提轉去予嫂仔備辦年節仔的路用較要緊。閣再轉，你的數單已經予我燒佇這筊鐵桶仔裡矣。",
    "paragraph_id": 226
  },
  {
    "title": "Formosa時空演義",
    "author": "陳金順",
    "text": "」     楊榮看面頭前彼筊鐵桶仔，火穎猶灼蒸蒸，露出驚疑的面色，「大河仙，我掠準你是咧燒金紙，東時仔你是咧燒阮遮的艱苦人的數單，」楊榮那講目油那流，心肝底有講袂出來的感動。「遮濟數單你攏總給燒掉，按呢恁厝裡欲按怎過年？」楊榮咧替大河仙煩惱。「阿榮兄，阮厝過年錢項的代誌，已經發落好勢，做你免煩惱。今，你就緊轉去厝裡佮某囝圍爐。」大河仙反倒轉來安搭楊榮。",
    "paragraph_id": 227
  },
  {
    "title": "Formosa時空演義",
    "author": "陳金順",
    "text": "楊榮聽大河仙按呢講，心肝底才略仔較安心，逗逗仔踏伊的自轉車離開。楊榮拄離開大河仙的視線，遠遠閣有一個人踏自轉車往伊的方向騎來，到位一下看，原來是西勢仔庄罔市嬸仔的後生明通仔。大河仙先出嘴相借問：「明通仔，日頭欲落山矣你哪會閣來我遮，29暝你毋著踮佇厝裡佮恁阿母圍爐，若無重要代誌較緊轉去。",
    "paragraph_id": 228
  },
  {
    "title": "Formosa時空演義",
    "author": "陳金順",
    "text": "」     西勢仔庄離市仔尾有一段路，減采明通仔自轉車踏傷雄，到位猶大喟喘袂離，停一睏仔才應：「我拄才唯田裡做穡轉去，阮阿母講大河仙對咱恩情較大天，喚我無論如何定著愛先提淡薄仔錢還大河仙，偆的後日仔阮會寬寬仔還。」講煞，明通仔唯衲袋仔搣（me）一把銀角仔出來，欲提予大河仙。大河仙出手給擋：「明通仔，你按呢是咧創啥？錢的代誌寬寬仔是，遮的錢提去買較滋養的物件予恁阿母食毋才對（tio̍h）。",
    "paragraph_id": 229
  },
  {
    "title": "Formosa時空演義",
    "author": "陳金順",
    "text": "」     明通仔面裡表露為難的表情，「大河仙，遮的錢你若毋收起來，較停仔轉去，我欲按怎給阮阿母交代？」     「你照我拄才講的話對恁阿母講就會使。」大河仙指身軀邊鐵桶仔裡猶咧燒的火穎，「你有看著這葩火穎否？我拄才給規年來欠數的單尾一張啊一張燒掉，意思就是講所有的數攏總一筆勾消，按呢你應該聽有清楚才對（tio̍h）。」     大河仙點灼彼葩29暝的火穎，足足燒咧一、二十分鐘才總化（hua）去。",
    "paragraph_id": 230
  },
  {
    "title": "Formosa時空演義",
    "author": "陳金順",
    "text": "「今暝過年暗，我這個規身軀病疼，直欲時到日到的老歲仔，猶閣予統治者關佇籠仔內，袂當佮厝裡的人團圓，有影誠悲哀。這擺，怹無代無誌給我掠入來遮已經月外日，猶毋知欲閣給我凌遲偌久？我心內真知，這世人欲親目睭看著日本仔崩敗，的確是無望矣。唉！我鬥陣拍拚的同志，恁愛繼續奮發落去，絕對毋通半途而廢。",
    "paragraph_id": 231
  },
  {
    "title": "Formosa時空演義",
    "author": "陳金順",
    "text": "」（獄中日誌第三十九日）     大河仙因為破病傷重的緣故，佇咱人29暝給這篇煞尾的獄中日誌寫了，就無法度閣再動筆。隔轉工，警察署方面看大河仙病甲遐呢傷重，趕緊聯絡林慶生醫師來內籬仔給大河仙診斷，診斷結局確定伊得著嚴重的心臟病，恐驚佇世間的時日無久長。彼下晡，半線市街警察署隨通知大河仙厝裡的人給伊掣轉去，大河仙的家後春枝仔喚車伕阿源拖人力車佮伊作陣去給大河仙載轉來。",
    "paragraph_id": 232
  },
  {
    "title": "Formosa時空演義",
    "author": "陳金順",
    "text": "大河仙轉到厝裡了後，無到兩禮拜就過身離開世間，咱台灣歲拄好五十。大河仙過身的消息袂輸絞螺仔風，誠緊傳遍半線市街，幾工內嘛湠到規個台灣島。伊以早台灣文化協會的同志、文學界的朋友、總督府醫學校的同窗佮永過受伊疼痛的患者，一聽著消息，隨個啊隨個唯每一角勢拚來市仔尾大河仙的徛家給伊行禮、拈香。大河仙因為朋友廣交，閣再加上伊仁慈的腹腸佮對社會的貢獻，眾親朋戚友佮大河仙的家屬參詳了後，決定組織治喪委員會。",
    "paragraph_id": 233
  },
  {
    "title": "Formosa時空演義",
    "author": "陳金順",
    "text": "治喪委員會主任委員由大河仙總督府醫學校同窗，彼當陣是台北帝國大學醫學部教授的何宗明擔當；總幹事由大河仙一手牽成、已經成做出名小說家的謝天擔當。大河仙的告別式定佇十工後舉辦。靈堂設佇大河仙徛家頭前三十公尺彼遍空地仔頂懸。規個靈堂的骨架是用竹仔搭起來的，骨架外面嵌大片布帆，鉛線穿過布帆給骨架絞予絚（ân）擋擋。",
    "paragraph_id": 234
  },
  {
    "title": "Formosa時空演義",
    "author": "陳金順",
    "text": "靈堂內底頭前面正中央掛大河仙的遺相，相框內面是伊通人知的註冊標記：三分仔頭、兩撇嘴鬚搭佇人中頂面、小可重絢的目睭佮略仔膨皮的面容。遺相正頂懸，橫吊一大面的白色輓聯，頂面用粗大的烏色毛筆字寫「半線媽祖」四字。其他各界哀悼大河仙的輓聯，大大細細量約仔有成百幅。頭前佮雙爿邊仔塗跤兜，用白菊仔花組成的花箍峙甲滿滿是。規個靈堂透濫樸素、隆重佮哀傷的氣氛。告別式定佇下早時八點。",
    "paragraph_id": 235
  },
  {
    "title": "Formosa時空演義",
    "author": "陳金順",
    "text": "彼日天色烏陰烏陰，七點半未到，式場內外就挨（e）挨陣陣，揳甲袂得過。告別式開始，大起先進行家祭，大河仙的家後春枝仔一看著面頭前彼幅遺相，就隨時目屎四湳垂，規個人哭甲強欲un落去，身軀邊序細看著，緊給插起來邊仔歇睏。家祭了後隨進行公祭，參加公祭的團體攏總有四、五十個，春枝仔歇一睏，精神有較輕快淡薄，伊強忍悲傷掣領一陣序細徛踮靈堂雙爿，向公祭的團體抌頭回禮。",
    "paragraph_id": 236
  },
  {
    "title": "Formosa時空演義",
    "author": "陳金順",
    "text": "早時十點告別式煞，大河仙的遺體欲移葬蔡氏家墓進前，治喪委員會取得家屬同意，先踅半線市街主要的街仔路一輾。送葬的隊伍唯式場起行，徛佇上頭前的是治喪委員會主任委員何宗明佮總幹事謝天，續落來是大河仙的家屬、靈車、治喪委員會委員、參加公祭的各團體佮一般民眾。這回參加踅街的群眾大概仔兩、三千人，日本統治當局事先接著消息，恐驚有人會引起事端，由半線市街警察署署長親身指揮，掣領百外名警察沿路監視、警戒。",
    "paragraph_id": 237
  },
  {
    "title": "Formosa時空演義",
    "author": "陳金順",
    "text": "事實上，參加踅街的群眾主要是感念大河仙一生對社會的貢獻佮伊救苦救難的菩薩心腸，自頭到尾根底就無人想欲佇隊伍內面惹事端。所致，沿路除了群眾的講話聲佮慼喟以外，大體上不止仔平和。蹛佇西勢仔庄的罔市嬸仔，知影大河仙彼日欲出山，一透早就喚後生明通仔掣伊去市仔尾參加告別式。明通仔驚老母身體袂堪哩出嘴給擋：「阿母，毋是我無愛掣妳去參加大河仙的告別式，實在是我驚現場人揳人，妳的身體會擋袂牢。",
    "paragraph_id": 238
  },
  {
    "title": "Formosa時空演義",
    "author": "陳金順",
    "text": "」     罔市嬸仔目屎流目屎滴，「憨囡仔，大河仙是咱的恩情人，你也毋是毋知，今仔日我若無去給送，你是欲予我死目毋願瞌hioh？」     明通仔聽老母講甲遮呢嚴重，只好轉一個斡給伊安搭：「阿母，我看無咱來去怹經過的路裡，排香案路祭妳想啥款？」     罔市嬸仔聽後生按呢講，感覺較安慰淡薄，應伊：「按呢嘛是好。」     送葬隊伍踅街兩點外鐘轉來到市仔尾，續接往八卦山頂蔡氏家墓起行。",
    "paragraph_id": 239
  },
  {
    "title": "Formosa時空演義",
    "author": "陳金順",
    "text": "規個隊伍拄欲爬上崎，雄雄一陣青狂雨摔（siàng）落來，同時給兩、三千人渥甲規身軀澹漉漉，不而過，眾人對這陣青狂雨一點仔都無顫悶（tsùn-būn）著，心肝內干單向望等咧大河仙欲落葬的時，雨會當趕緊停睏。怹閣行二十分鐘，來到蔡氏家墓，這時雨早就斷點，天色雖然猶原烏陰，毋過，日鬚透過雲縫小可咧探頭，眾人目睭金金看大河仙的棺柴被順利埋入墓窟，才逗逗仔踅翻頭行落山。",
    "paragraph_id": 240
  },
  {
    "title": "Formosa時空演義",
    "author": "陳金順",
    "text": "謝天徛佇八卦山頂看唯山跤市仔尾的方向，伊好親像閣看著成十冬前，伊頭擺去拜訪大河仙的時，大河仙面裡現出春天的笑容。——2011.2.25寫佇台南大學圖書館     2011.4《台文戰線》第22號 尾 聲   1945年8月14暗。欲偎九點，缺角的月娘吊佇半天懸。田中正雄徛佇總督辦公廳門嘴，看安藤總督一個人面向樓窗，好親像佇咧思考啥物代誌。伊輕步踏入辦公廳，行偎總督大人身軀邊向伊行禮。",
    "paragraph_id": 241
  },
  {
    "title": "Formosa時空演義",
    "author": "陳金順",
    "text": "總督大人目頭結結掠伊看一下，吐一聲大喟（khùi）。伊緊唯（ùi）衫仔袋撏（jîm）出Akmono，點灼番仔火枝，敬一枝薰予總督大人。總督大人憂頭結面，盈暗毋是第一擺。最近成（tsiânn）禮拜來，逐工都面憂面結，毋過，伊攏無向田中正雄吐露一點一滴。看著總督大人操心擘（peh）腹，煞袂凍為伊解憂愁，做一個下跤手人，田中正雄感覺家己實在誠無路用。",
    "paragraph_id": 242
  },
  {
    "title": "Formosa時空演義",
    "author": "陳金順",
    "text": "田中正雄拄按呢想的時，總督大人吩咐載伊去金山洗「新館溫泉」。講著「新館溫泉」，就愛將時間扭（giú）倒轉去七冬前。1938年5月。彼陣坐位的小林總督為欲招待大官、貴賓，命令台北州廳佇金山的水尾漁港砌造一棟兩層懸的洋樓。足足用冬半搭搭，才將這間溫泉館砌好勢。因為「新館溫泉」是總督大人專用的溫泉館，當地的人就給（kā）號做「總督溫泉」。",
    "paragraph_id": 243
  },
  {
    "title": "Formosa時空演義",
    "author": "陳金順",
    "text": "咱攏知影，北投溫泉通台灣出名，是按怎總督大人會無惜艱苦，甘願加坐數十里路的嗨驛（hài-ià），來金山洗溫泉。實在講這踏（tah）溫泉的泉質，通台灣無地比，這款有豐富鐵質的溫泉，佇日本內地號做「鹵素溫泉」。無講恁毋知。永擺總督大人欲來「新館溫泉」進前，金山庄的庄長攏會要求當地漁民，將漁船仔靠岸，等總督大人一到位，就佇岸邊表演牽罟予大人欣賞。",
    "paragraph_id": 244
  },
  {
    "title": "Formosa時空演義",
    "author": "陳金順",
    "text": "溫泉館門嘴嘛會徛（khiā）兩排學生囡仔，手舉大日本帝國的國旗，歡迎總督大人踏跤到。毋過，盈暗佮以早真無仝款。安藤總督無掣（tshūa）領大隊人馬，嘛無驚動地方頭人，干單要求田中正雄這個駕駛兼傳令仔，參伊作伙來。田中正雄心內按呢想：諒情是總督大人心肝無清，想欲家己一個人好好仔靜一下。唉！管汰伊，想想遐（hiah）濟有啥路用。",
    "paragraph_id": 245
  },
  {
    "title": "Formosa時空演義",
    "author": "陳金順",
    "text": "我只是一個下跤手人，頭家喚（hiàm）我創啥我就創啥，伊若叫我行東我絕對毋敢往西。閣再講，遮濟冬來，總督大人對我會使講是恩情較（khah）大天。事實上，田中正雄是安藤總督故鄉的老厝邊，細漢的時安藤桑捌親手給抱過，呵咾伊生做誠古錐。因為安藤桑的牽成，這幾冬田中正雄才有機緣綴（tùe）前綴後，佇伊身軀邊聽伊差教。",
    "paragraph_id": 246
  },
  {
    "title": "Formosa時空演義",
    "author": "陳金順",
    "text": "怹（in）的故鄉佇日本宮城縣，遮拄好是東北地區的中心點，東爿（pîng）偎太平洋，西爿是奧羽山脈。這踏有名的海產是魚翅、蚵仔佮串（tshńg）仔魚，逐擺若想著彼款清甜的滋味，田中正雄的嘴瀾（nūa）水都強欲津（tin）落來。遮的溫泉一度（it-tó）讚，秋保溫泉是伊四常消敨（tháu）疲勞的所在。1942年正月初一透早，田中正雄佮怹多桑、卡桑作伙去神社參拜。",
    "paragraph_id": 247
  },
  {
    "title": "Formosa時空演義",
    "author": "陳金順",
    "text": "轉來了後，怹多桑田中勝三捾（kūann）一罐屠蘇酒做伴手，掣伊去向安藤桑拜年。新正年頭啉屠蘇酒，聽講是唯宮廷流傳到民間的風俗，若佇這一工啉屠蘇酒，一冬內挺（thìng）好無病無疼、消災解厄。彼陣田中正雄已經18歲，徛起來併（phīng）安藤桑較懸。一入門，安藤桑掠伊金金看，嘴笑目笑對怹多桑講：「田中桑，你真好命，才兩冬無看著，正雄君已經併咱兩人較懸囉。",
    "paragraph_id": 248
  },
  {
    "title": "Formosa時空演義",
    "author": "陳金順",
    "text": "」   安藤桑給田中正雄搭一下肩胛頭，續（sùa）手予伊一包「御年玉」硩（teh）年，田中正雄向伊行一個大禮，表示感謝。「正雄君，你今年幾歲？」安藤桑規年昶（thàng）天掣領軍隊南北征戰，莫怪袂記田中正雄的年歲。「安藤桑，我今年18歲。」田中正雄面對安藤桑好禮應話。「毋知你對未來有啥物拍算？」安藤桑一向對田中正雄誠關心。「伊高校才拄卒業無偌久，猶未揣出路。",
    "paragraph_id": 249
  },
  {
    "title": "Formosa時空演義",
    "author": "陳金順",
    "text": "假使安藤桑有好機緣，才勞煩給阮正雄引見一下。」田中勝三誠煩惱怹後生的將來，無簡單揣著機會給安藤桑拜託。安藤桑伸出正手拳頭母佇田中正雄的胸坎摏（tsing）一下，呵咾講：「正雄君的漢草遮呢讚，無踮軍中發展實在誠拍損。」   安藤桑掠田中勝三看一下，對伊講：「田中桑，你知影我一世人掣部隊出生入死。你敢（kám）甘給正雄君送入戰場？」   「為天皇佮大日本帝國效命，是成做一位國民的榮光。",
    "paragraph_id": 250
  },
  {
    "title": "Formosa時空演義",
    "author": "陳金順",
    "text": "」田中勝三徛婷婷，口氣堅決。安藤桑斟（thîn）好三甌屠蘇酒，三人同齊捀（phâng）杯，一嘴落喉。「天皇萬歲！」   「大日本帝國萬歲！」   三月日後。春裡粉紅的櫻花，開遍（phiàn）田中正雄怹兜厝後山坪（phiânn）。親像當青春的少女面色，充滿活喟。春風微微，花蕊送芳味。春日風給安藤桑吹來田中正雄怹厝埕斗。這工，安藤桑規個人滿面春風、紅膏赤舌。",
    "paragraph_id": 251
  },
  {
    "title": "Formosa時空演義",
    "author": "陳金順",
    "text": "伊身穿四正的軍服，長管的皮鞋挐（lù）甲金熾熾。見著田中正雄的頭一句話：「正雄君，給酒捾出來，咱好好仔來乾一杯。」   這工，田中勝三拄好無佇厝，田中正雄請安藤桑入去怹兜啉清酒。「安藤桑，誠久無看你穿軍服的範（pān）勢矣！」田中正雄用欣慕的口氣對安藤桑講。「這袾（su）軍服囥（khǹg）兩冬，囥甲強欲臭殕（phú）。",
    "paragraph_id": 252
  },
  {
    "title": "Formosa時空演義",
    "author": "陳金順",
    "text": "今仔日早起，接著東條英機首相拍來的電報，命令我十日內趕到台灣，接本間雅晴大將的缺，擔當台灣軍司令官。」安藤桑啉一甌清酒潤喉，續落講：「我無袂記佮恁多桑的約束，我去台灣就任，需要一位駕駛兼傳令仔，正雄君，這是你為大日本帝國效勞的好機會。哈……」   「Arigatou！多謝安藤桑牽成！我敬你一杯。」田中正雄歡喜甲差一屑（sut）仔趒（tiô）起來。",
    "paragraph_id": 253
  },
  {
    "title": "Formosa時空演義",
    "author": "陳金順",
    "text": "「安藤桑，傍（pn̄g）你的福氣，阮正雄總算有一個好出路。」田中勝三拄好唯門嘴行入來，向安藤桑行一個禮。「田中桑，恭喜！正雄君已經踏出人生的頭一步。」安藤桑瞻（tann）頭看田中勝三。田中正雄倒一甌清酒捀予怹多桑。「來，咱爸仔囝作伙敬安藤桑！」田中勝三杯捀懸，歡喜刻踮面裡。三個人甌仔相叩（kho̍p），一嘴啉焦。五工後，天拄拍潽（phú）光。田中勝三翁某作伙送田中正雄來橫須賀軍港。",
    "paragraph_id": 254
  },
  {
    "title": "Formosa時空演義",
    "author": "陳金順",
    "text": "怹雖罔毋甘這個孤囝，嘛只有心肝掠坦橫，將千言萬語埋入腹肚內，目屎準飯吞。船螺聲陣陣霆（tân），田中正雄綴安藤大將坐起造好無偌久，彼時當蒸（tshìng）的戰船「大和丸」，鬥陣向台灣起錠。田中正雄真知，此去，伊的運命就佮安藤大將相牽連，仙剝（pak）都剝袂離。1944年9月，東京日軍大本營將台灣軍改名，號做第十方面軍。仝年年底，安藤利吉升任第19任台灣總督，兼第十方面軍司令官。",
    "paragraph_id": 255
  },
  {
    "title": "Formosa時空演義",
    "author": "陳金順",
    "text": "來到金山「新館溫泉」，田中正雄給hantolu紡（pháng）予正、嗨驛插好勢，綴安藤總督入去專用的溫泉間。怹兩人給身軀頂的軍帽、軍服、軍鞋褪落來，內衫、內褲除撣（tàn）捨。佇水汽煙霧的溫泉間，兩人將身軀勻（ûn）勻仔浸入水池裡。田中正雄佇安藤總督尻脊後，用手尾力好禮仔給伊掠龍，有一時仔，安藤總督精神淡薄仔敨放，目睭瞌（kheh）起來，逗逗仔向田中正雄講出伊的操煩。",
    "paragraph_id": 256
  },
  {
    "title": "Formosa時空演義",
    "author": "陳金順",
    "text": "下底是安藤總督剖心肝對田中正雄講的話。正雄君，自細漢我看你大漢，成做一位將才的少年家。你唯故鄉宮城縣綴我來台灣就任，頭尾已經三冬較加，我早就將你當做親生囝看待，這件代誌嘛毋驚你知。盈暗六點跤兜，情報班遠山班長提一封「極機密」的電報來見我。我拆開電報，心肝頭tshia̍k一下！我極操煩的代誌，終其尾發生矣。咱大日本帝國的天皇，昨昏（hng）接受內閣的決議，按算明仔載對外發表詔書，宣告無條件降服。",
    "paragraph_id": 257
  },
  {
    "title": "Formosa時空演義",
    "author": "陳金順",
    "text": "實在講，我心肝內早就料著，這一工緊tsūa慢會舖排佇咱的目睭前。成冬來，咱帝國的軍隊相連續佇塞班島、Okinawa（琉球）「玉碎」。今年五月三十一，米軍對通台灣島大空襲。正雄君，你敢猶會記？彼日，連總督府都去予兩粒炸彈撞甲大空細裂。唉！想袂到，有影想袂到，大日本帝國統治台灣50冬，煞佇我安藤利吉的手頭行入尾聲。隔轉工，1945年8月15透早。",
    "paragraph_id": 258
  },
  {
    "title": "Formosa時空演義",
    "author": "陳金順",
    "text": "田中正雄給早頓（tǹg）佮彼日的《台灣新報》親手交予安藤總督。「總督大人，今仔日的新聞紙無刊登天皇的詔書。敢會佗位失覺察？」田中正雄給心肝頭的僥（hiâu）疑講予安藤總督知。「正雄君，這款天大地大的代誌，欲哪會失覺察！昨暝諫山參謀長知影我接著天皇的電報，是伊建議我暫且兜牢（tiâu）咧，看情勢演變才行下一步棋。」安藤總督明確回應田中正雄的僥疑。「總督大人，按呢做敢毋驚犯刣頭罪？",
    "paragraph_id": 259
  },
  {
    "title": "Formosa時空演義",
    "author": "陳金順",
    "text": "」田中正雄對安藤總督的回應猶是袂放心。「正雄君，參謀長講一句支那古早話：『將在外，君命有所不受』？伊認為，詔書早一工抑是慢一工發布，對台灣人的確無啥增差。」安藤總督講出諫山參謀長的見解。彼日中晝，裕仁天皇的「玉音放送」，透過帝都東京的NHK放送到全國每一角勢：「朕看清世界局勢佮帝國的現狀，的確著採取非常的手段，來收煞殘局。",
    "paragraph_id": 260
  },
  {
    "title": "Formosa時空演義",
    "author": "陳金順",
    "text": "佇遮宣告全國臣民，朕已經命令帝國政府通告米、英、支、蘇四國，接受怹的聯合公報。……」   過晝，諫山參謀長面色反青，半行半走入去總督辦公廳。「報告總督大人，」諫山參謀長舉手行軍禮。「中晝天皇玉音放送，我看，明仔載詔書內容無見報袂使哩。」   「你參我的想法仝款，就照按呢去辦，袂使耽誤。」安藤總督吩咐諫山參謀長。「嗨！」諫山參謀長向安藤總督行禮，退出辦公廳。",
    "paragraph_id": 261
  },
  {
    "title": "Formosa時空演義",
    "author": "陳金順",
    "text": "諫山參謀長離開辦公廳了後，安藤總督向田中正雄講：「昨暝減采不該聽諫山參謀長的建議，給詔書兜牢咧，代誌若出破，我這粒金光頭恐驚會墜落地。",
    "paragraph_id": 262
  },
  {
    "title": "Formosa時空演義",
    "author": "陳金順",
    "text": "」   1945年8月16，《台灣新報》頭版頭條的標題：      日天皇玉音放送      帝國無條件投降      仝日暗時，諫山參謀長辦一桌腥臊（tshenn-tshau），伊的手下參謀中宮、牧澤少校做陪賓，搬請有力者林熊祥、許丙、辜振甫，給大稻埕一等好的酒家江山樓規個包落來。日頭拄落山，暗頭仔大稻埕的街市人群佳易（ia̍h），紅葩葩的燈火，一葩一葩被點灼。",
    "paragraph_id": 263
  },
  {
    "title": "Formosa時空演義",
    "author": "陳金順",
    "text": "諫山、中宮、牧澤三人身穿便服，諫山做前，中宮、牧澤兩人綴後，行入江山樓二樓落座。一刻鐘後，林熊祥、許丙、辜振甫三人續接到位。江山樓調派六名妖嬌的酒女，隨個啊隨個坐踮六位貴客的中央，替怹斟酒。掛頭牌的藝旦艷紅佇哀怨的月琴聲裡，用伊柔軟的歌聲唱出〈題江山樓〉：       城廓知非昨，江山剩此樓；紛紛詩酒客，誰識個中愁？",
    "paragraph_id": 264
  },
  {
    "title": "Formosa時空演義",
    "author": "陳金順",
    "text": "六位貴客聽甲癡迷，袂輸啉酒醉馬西（má-se）馬西，噗（pho̍k）仔聲pi-pi-pok-pok摧無歇。「好聽！好聽！」諫山參謀長兩蕊豬哥目凝霍霍（gîn-hònn-hònn），自艷紅的頂身巡到下身。雖罔伊聽無歌詞的意思，煞予艷紅的軟聲柔語迷甲神魂去一半。「請艷紅姑娘閣再唱一曲。」   「多謝各位大爺無相棄嫌，小女子為恁獻唱一首唐朝李商隱的〈錦瑟〉。",
    "paragraph_id": 265
  },
  {
    "title": "Formosa時空演義",
    "author": "陳金順",
    "text": "」艷紅綴月琴的伴奏聲，悠悠唱出：       錦瑟無端五十絃，一絃一柱思華年。莊生曉夢迷蝴蝶，望帝春心託杜鵑。滄海月明珠有淚，藍田日暖玉生煙。此情可待成追憶，只是當時已惘然。兩曲唱煞。諫山參謀長大出手賞賜艷紅佮琴師銀兩，干單留一位酒女踮現場打揲（tia̍p）。「參謀長，你盈暗給江山樓規個包落來，備辦這桌酒菜請阮來，諒必有啥物天大的代誌？」貴族院議員許丙代先講出伊的好玄。「許議員，確實蹛咧巷仔內！",
    "paragraph_id": 266
  },
  {
    "title": "Formosa時空演義",
    "author": "陳金順",
    "text": "盈暗請你參林社長、辜桑放伴來遮，是欲佮恁參詳台灣的未來。天皇的詔書相信恁攏看過。大日本帝國的運途，已經行到尾聲。續落來，咱若無按算，敢講欲目睭金金人傷重，據在台灣落入米國佮支那的手頭。」諫山參謀長一口喟講到遮，啉一甌酒，續落講：「昨昏，我佮中宮、牧澤兩位參謀計畫好勢，按算欲組織『台灣自治委員會』。請中宮參謀給計畫講予三位知捌。」   「嗨！",
    "paragraph_id": 267
  },
  {
    "title": "Formosa時空演義",
    "author": "陳金順",
    "text": "」中宮參謀向諫山參謀長抌（tìm）一個頭，「三位頭人，阮計畫的『台灣自治委員會』，按算搬請林獻堂桑擔當委員長、林社長擔當副委員長、辜桑擔當總務部長、許議員掛名顧問。續來，阮拍算邀請30位敖（gâu）人，鬥陣出錢出力，名單佇遮。」中宮參謀唯倒爿衫仔袋提一張紙，交予坐伊對面的辜振甫。「上界重要，是日本留踮台灣的40萬大軍佮武器、裝備，保領攏總移交。時機若到，台灣的確有法度獨立建國。",
    "paragraph_id": 268
  },
  {
    "title": "Formosa時空演義",
    "author": "陳金順",
    "text": "」   中宮參謀話一講煞，林熊祥、許丙、辜振甫三人你看我、我看你，互相使（sái）目尾。「這層代誌天大地大，關係台灣未來的運途，無較細膩一點袂使。參謀長，原則上阮三人同意這個計畫。毋過，獻堂仙彼爿，愛拜託參謀長親身行一畷（tsūa）。」建興株式會社社長林熊祥代表在座兩位仕紳表態。「來，逐家乾杯！」諫山參謀長一嘴先予礁。兩日後，諫山參謀長專工到霧峰林家，親身拜訪林獻堂。",
    "paragraph_id": 269
  },
  {
    "title": "Formosa時空演義",
    "author": "陳金順",
    "text": "將頂日佇江山樓佮林熊祥、許丙、辜振甫三人會談的經過，一點一滴講予林獻堂知。林獻堂那（ná）聽面那慄（lik）色，恬恬毋應話。諫山參謀長看出林獻堂面裡的不安，剖白講出這層代誌的嚴重性：「林桑，三千年才一擺海漲，若白白放棄這擺機緣，送肉飼虎，恐驚以後會後悔。」   「日本拄敗戰，閣再講聯合國的政策、米國的政策、支那的政策，到今（tann）猶未明朗。",
    "paragraph_id": 270
  },
  {
    "title": "Formosa時空演義",
    "author": "陳金順",
    "text": "我想該當閣觀察一站，若現步匆（tshóng）匆碰（pōng）碰宣布台灣獨立，減采會惹來料想袂到的厄運。我林某人無彼個才調鬥相仝，勞煩參謀長另請高明。」林獻堂給諫山參謀長拒絕。閣兩日，林獻堂上北，直接到安藤總督辦公廳，刺探總督大人對台灣獨立的態度。田中正雄泡一鈷凍頂烏龍茶，斟兩甌，捀予安藤總督佮林獻堂。",
    "paragraph_id": 271
  },
  {
    "title": "Formosa時空演義",
    "author": "陳金順",
    "text": "林獻堂將茶甌捀起來，鼻一下凍頂的芳喟，續接講出伊的僥疑：「總督大人，現此時四界風聲謗影，喊講日本軍方支持獨立運動，敢正經有這款代誌？」   「林桑，實在講我早就掌握情報。你咧講的獨立運動，是諫山參謀長佇尻川（kha-tshng）後計謀，勾結少數帝國軍人佮一寡在地頭人，怹毋願台灣予米國佮支那接收，所致計畫組織『台灣自治委員會』。",
    "paragraph_id": 272
  },
  {
    "title": "Formosa時空演義",
    "author": "陳金順",
    "text": "在我看，這只是怹一時匆碰，昨昏我給諫山參謀長警告過，若無天皇的命令，任何人攏不准亂使（sú）來。」安藤總督老神在在講出遮的話。「有總督大人的一句話，我的心頭加誠定著。」林獻堂給彼甌凍頂烏龍茶啉焦，向安藤總督告辭。林獻堂離開總督府，續接去台北帝國大學拜訪杜聰明教授。「獻堂仙，今仔日遮罕行，是啥物風給你吹來？」杜聰明笑笑仔問。「杜教授，無事不登三寶殿。",
    "paragraph_id": 273
  },
  {
    "title": "Formosa時空演義",
    "author": "陳金順",
    "text": "代誌是按呢：台灣軍參謀長諫山春樹，最近搧動林熊祥、許丙、辜振甫一件人舞獨立運動。我頭拄仔親身行一畷總督府，清楚安藤總督的意向。伊親嘴掛保證，若無天皇的命令，伊本人絕對袂支持獨立運動。」林獻堂給日本敗戰了後的局勢講予杜聰明聽。「若按呢，獻堂仙今仔日來揣我是……」杜聰明進一步追問。「杜教授，你是高等人，在來受官方佮社會敬重。你若願意出面交涉，我想，辜振甫彼陣人泛勢會聽你的苦勸。",
    "paragraph_id": 274
  },
  {
    "title": "Formosa時空演義",
    "author": "陳金順",
    "text": "」林獻堂假若對杜聰明誠有信心。「獻堂仙，我毋敢給你頓胸坎掛保證。不而過，我答應去拜訪辜振甫，給伊講這件代誌的嚴重性，請安心。」杜聰明安搭林獻堂。「天色都也暗矣，若無棄嫌，盈暗就委屈獻堂仙踮寒舍過一暝，明仔載好通轉去霧峰。」   第二工，杜聰明拜訪辜振甫，向伊轉達林獻堂的意思。啥知辜振甫屈勢了了、態度踏誠硬，堅持欲佮安藤總督見過面才做拍算。杜聰明應允參怹作陣去見安藤總督。1945年8月22早起。",
    "paragraph_id": 275
  },
  {
    "title": "Formosa時空演義",
    "author": "陳金順",
    "text": "台北帝大教授杜聰明、律師林呈祿、貴族院議員許丙、皇民奉公會實踐部長辜振甫、建興株式會社社長林熊祥。五人作陣行入安藤總督辦公廳。在場安藤總督除外，猶有諫山參謀長、情報班遠山班長、台灣新報山下社長、田中傳令。「總督大人，現步有一陣仕紳心狂火熱咧主催獨立運動，阮五個人今仔日來遮拜訪，就是欲確認你的意向，請問你本人敢有支持台灣獨立？」杜聰明代表眾人踏話頭。「總督大人，請你予阮一個明確的回應。",
    "paragraph_id": 276
  },
  {
    "title": "Formosa時空演義",
    "author": "陳金順",
    "text": "」林呈祿接落講。「各位仕紳，我本人第19任台灣總督安藤利吉，即馬（tsit-má）當逐家的面正式宣布：禁止所有關係台灣獨立佮自治的活動，請台灣人毋通做憨代誌。」安藤總督面越向諫山參謀長：「參謀長，較停仔請你擬一張正式的公文，交予山下社長，明仔載透早見報。」   「嗨！」諫山參謀長、山下社長兩人同時應答。五位台灣仕紳看毋是勢，告辭離開總督府。1945年8月24下晡。",
    "paragraph_id": 277
  },
  {
    "title": "Formosa時空演義",
    "author": "陳金順",
    "text": "30位台灣有力者，佇貴族院議員許丙的府宅會議。現場氣氛暗沈，隨個啊隨個親像面裡罩烏雲。眾人無話無句，袂輸欲將言語儉咧，囥佇腹內生利息。辜振甫拍破這個礙謔（gāi-gio̍h）的場面：「各位，即馬勢面誠清楚，安藤總督表態無欲支持獨立運動，咱若閣硬舞落去，時到軍方無來相挺（thīn），恐驚連臨時政府都組袂好勢。」   眾人你看我、我看你，目睭相對相（siòng），紛紛抌頭表示同感。",
    "paragraph_id": 278
  },
  {
    "title": "Formosa時空演義",
    "author": "陳金順",
    "text": "許丙看逐家無意見，趕緊給這擺會議收束：「既（kah）若各位無欲表示高見，我贊成所有活動隨擋恬。此後，各人士農工商，看事辦事。」   「小等一下！」眾人越頭看向門嘴。這時，台灣軍司令部參謀中宮、牧澤少校趕到位。「各位仕紳，咱的計畫遮呢周至，怎麼講猶未起行，煞來舉白旗投降。準講安藤總督無欲相挺，阮嘛有才調召集軍隊，參對敵捙拚。請各位相信阮的誠意。」中宮少校毋願放棄，有嘴講甲無瀾。「是啦！",
    "paragraph_id": 279
  },
  {
    "title": "Formosa時空演義",
    "author": "陳金順",
    "text": "請各位相信阮的誠意。」牧澤少校閣一擺強調。林熊祥徛起來，面對中宮、牧澤兩人。「拜託兩位參謀莫閣擔砂填海了憨工，代誌到遮準拄煞。」   中宮、牧澤兩人看清風勢，鼻仔摸咧，氣搐（tshuah）搐離開。1945年8月25透早。中宮悟郎、牧澤義夫兩人，唯松山機場坐軍機飛轉日本。「陳桑，路途迢遠，多謝恁專工來訪問我。",
    "paragraph_id": 280
  },
  {
    "title": "Formosa時空演義",
    "author": "陳金順",
    "text": "」終戰了後無偌久，夆（hông）遣送轉去日本宮城縣的田中正雄桑，頂一站仔接受阮《建國日報》的採訪。「我今年83歲，閣食也無偌久，會當佇目睭瞌起來進前，給遐的過了時煞了代的陳年往事，做一喟講出來，敢毋是功德圓滿？」   「田中桑，感謝你接受阮的拜訪。這段一甲子前，關係台灣運命轉變的歷史，我會原原本本製作專題，為台灣人留落見證。」   「唉！有影誠無彩。」田中桑吐一嘴大喟。",
    "paragraph_id": 281
  },
  {
    "title": "Formosa時空演義",
    "author": "陳金順",
    "text": "「無的確，彼陣安藤總督若支持獨立運動，建置新國家，台灣就免遭受支那軍的佔領。落尾，伊嘛袂夆當做戰犯押入大牢，死甲不明不白。」   1946年4月19。安藤利吉死踮上海提賢橋監獄。盡尾伊是食毒自殺，抑是被奸淘（thāu）死，到底查無一字真，成做無頭公案。──2007.10.26寫佇赤崁米街    2008.",
    "paragraph_id": 282
  },
  {
    "title": "Formosa時空演義",
    "author": "陳金順",
    "text": "1《台文戰線》第9號 永 愛   我的名號做屠永愛，1947年2月27暗頭仔出世，今年食到64歲，閣偆一冬就欲唯（ùi）公所退休矣。無毋對（tio̍h），我只是一位平凡的婦仁人，規世人做公務員領人民的俸祿，雖然毋捌大富大貴，不而過，順順序序度過三、四十冬，佮現此時濟濟頭路無穩定、生活艱苦過的鄉親相比併（phīng），我該當愛滿足囉。頭擺知影我名姓的人攏會問講：你敢（kám）是外省人？",
    "paragraph_id": 283
  },
  {
    "title": "Formosa時空演義",
    "author": "陳金順",
    "text": "頭擺知影我生時日月的人攏會問起：你佮二二八有啥物牽連？便若拄著有人問起這兩項問題，我自然的（tik）會想起18歲生日彼工，佇我無一絲仔心理準備的情形下，踮暗毿（sàm）的油燈跤，阮阿爸、阿母頭擺對我講起我的身世。事實上，阮阿爸屠善仁、阿母林英花是我的養爸、養母。",
    "paragraph_id": 284
  },
  {
    "title": "Formosa時空演義",
    "author": "陳金順",
    "text": "阿爸是1945年綴（tùe）國民黨軍來台灣的接收人員，毋過伊的階級無懸，伊捌講過，泛（hūan）勢是因為伊浙江人的背景，才有機會被派來台灣參與接收的空課（khùe）。阿母是嘉義市街在地的福佬人，日本時代讀甲高女，佇國民學校教冊，會當講是彼個時代少數的知識份子。",
    "paragraph_id": 285
  },
  {
    "title": "Formosa時空演義",
    "author": "陳金順",
    "text": "怹（in）兩人是1946年透過媒人牽線相親結婚的，結婚了後一直蹛踮公家配給的低厝仔宿舍，彼個年代公教人員的待遇雖然無親像這陣遮呢好，總是兩個生長背景全然無仝的翁某，佇互相尊存的氣氛下底，嘛度過一段戰後物質生活缺欠，不而過會當體貼對方的恩愛日子。一直到甲1947年3月，怹的雙人世界才逗逗仔起變化。彼陣，佇公家機關食頭路的阿爸，有聽人咧風聲講阿里山頂有一個拄出世無偌久，老爸、老母就來過身的查某嬰仔。",
    "paragraph_id": 286
  },
  {
    "title": "Formosa時空演義",
    "author": "陳金順",
    "text": "阿爸心肝內想講：橫直伊佮阿母嘛猶未有囡仔，就倒轉去厝裡佮阿母參詳，講這個查某嬰仔一出世就無爸無母實在誠可憐，想欲給（kā）抱轉來晟養，阿母聽阿爸講煞，無第二句話隨抌（tìm）頭答應。過兩工仔等怹探聽清楚，就趕緊拚起哩阿里山頂，經過彎彎斡斡、坎坎坷坷的山路，誠無簡單才揣著查某嬰仔的厝兜。",
    "paragraph_id": 287
  },
  {
    "title": "Formosa時空演義",
    "author": "陳金順",
    "text": "初開始，查某嬰仔的阿公、阿媽毋甘給家己後生的親骨肉分人晟養，毋過，翻頭一咧想，怹兩人已經食到七老八老，其他親人嘛無喟（khùi）力通鬥相仝，所致，佇兩翁仔某再三掛保證，絕對會將查某嬰仔當做親生查某囝對待，兩位老大人才含著心酸、無奈的目屎，目睭金金看阿爸、阿母給我揹（āinn）落山。我的親生老爸湯國棟、老母高春綢攏是阿里山頂鄒族的原住民。",
    "paragraph_id": 288
  },
  {
    "title": "Formosa時空演義",
    "author": "陳金順",
    "text": "1947年2月27欲暗仔，阮老母的腹肚開始催陣絞滾疼，到甲暗頭仔山頂規個視線暗朦朦的時，伊就順序給我生落來，彼當陣，阮老爸拄好陪伴佇身軀邊，怹兩翁仔某看著頭璋仔查某囝落塗出世，心肝頭有講袂出來的歡喜。阿毋過，怹的確料想袂到，仝這個時陣，踮佇兩、三百公里遠的台北城天馬茶房門嘴，為著官廳搜查私薰的因端，煞來點灼二二八的火種。",
    "paragraph_id": 289
  },
  {
    "title": "Formosa時空演義",
    "author": "陳金順",
    "text": "怹閣較料想袂到，佇我出世了後無幾工，阮老爸會因為參與二二八反抗軍，來成做受難者。阿阮老母終其尾嘛因為過頭悲傷來離開世間。佇日本時代，阮親生老爸湯國棟佮仝庄頭的高義升，攏是受統治者刁意故欲栽培的優秀蕃童。高義升讀到台南師範，佇公學校教冊，是彼個時代阿里山地區極其少數的知識份子，戰後擔當嘉義縣吳鳳鄉的頭一任鄉長。湯國棟佇日本時代做到警部補的職位，戰後初期擔當維持阿里山地區治安的分駐所所長。",
    "paragraph_id": 290
  },
  {
    "title": "Formosa時空演義",
    "author": "陳金順",
    "text": "1947年2月27暗，佇台北城被點灼彼葩二二八的怒火，無到兩日的時間就湠落來到嘉義，濟濟地方頭人佮熱情的中學生看袂做的，組織反抗軍攻擊國民黨軍的彈藥庫，同時佇誠短的時間內佔領水上機場。阿里山頂的鄒族原住民一聽著消息，隨推搡（sak）湯國棟掣（tshūa）頭，由伊帶領成百名鄒族青年，拚落嘉義市區參加反抗軍。",
    "paragraph_id": 291
  },
  {
    "title": "Formosa時空演義",
    "author": "陳金順",
    "text": "頭起先，反抗軍的氣勢蒸（tshìng）甲掠袂牢（tiâu），給國民黨軍拍甲東倒西歪，不而過，等到兩工後國民黨唯北部差派的救援軍到位，規個局勢就隨予怹摒（píng）盤。佇彼場3月中水上機場最後的決死戰裡，反抗軍予對敵刣甲臭青荒，鄒族的頭人湯國棟戰甲規身軀血湤（sai）湤，佇偆最後一粒槍子進無步退無路的情形下，湯國棟毋願束手受掠，伊給槍子彈入死穴，了結家己30歲的悲壯人生。",
    "paragraph_id": 292
  },
  {
    "title": "Formosa時空演義",
    "author": "陳金順",
    "text": "頂面遮的代誌，攏是解嚴了後我才佇圖書館的舊史料堆裡揣出來的紀錄。我的親生老母高春綢佇阿里山頂聽著翁婿過身的消息，逐日目屎準飯吞、袂食袂睏，無到成禮拜因為過頭悲傷煞來過身。一直到甲阮養爸、養母去阿里山頂給我抱轉來育（io）的時，生爸、生母猶袂赴給我號名、報出生。落尾，養爸為我號名永愛，綴伊的姓全名屠永愛，到遮，養爸、養母才順這個勢為我報出生。",
    "paragraph_id": 293
  },
  {
    "title": "Formosa時空演義",
    "author": "陳金順",
    "text": "所致，戶口頂面的紀錄看起來佮親生囝全然相像，若毋是怹佇我18歲生日彼工透露我的身世，這世人恐驚我會一直給怹當做我的親生爸母。嘛因為按呢，籍貫浙江、外省人這個標頭才會綴佇我身軀頂一甲子較加。不而過，我的外省標頭，干單佇粗熟似的人初初知影我名姓的時，會來產生淡薄仔作用。日子一咧久，罕得有人閣給我當做外省人。因為我自細漢綴阿母講台灣話，我的話語佮多數台灣人相像，聽袂出來有啥物增差。",
    "paragraph_id": 294
  },
  {
    "title": "Formosa時空演義",
    "author": "陳金順",
    "text": "阿爸佮阿母給我分轉來育的翻轉年秋天，阿母閣生一個小弟，號名屠正義。因為阮兩姊弟仔頂下歲，厝裡干單阮兩個囡仔，自細漢阮的感情就特別好，罕得冤家。阿爸、阿母確實有遵守佮我阿里山頂阿公、阿媽的約束，對待我無輸親生囝，毋那（nā）無一絲仔重男輕女的觀念佮做法，有時陣，我顛倒感覺怹對待我併對待小弟閣較照顧。",
    "paragraph_id": 295
  },
  {
    "title": "Formosa時空演義",
    "author": "陳金順",
    "text": "有幾落遍，我捌親耳聽著來厝裡行踏的親晟、朋友對阿爸、阿母講這款話：「恁兩翁仔某有影佮人無親像，世間人攏嘛較疼後生，阿獨獨恁給查某囝惜命命，無想講查某囝後日仔愛嫁人做外頭家神仔。」阿爸便若聽人按呢講，攏會面仔笑笑給對方應講：「就是因為查某囝後日仔愛嫁人，咱這陣毋才著愛惜命命。」阿爸佮阿母對阮兩姊弟仔的教育相當致重，小弟讀到師專卒業，佮阿母仝款佇小學做老師，已經申請退休幾落冬。",
    "paragraph_id": 296
  },
  {
    "title": "Formosa時空演義",
    "author": "陳金順",
    "text": "怹給我栽培受大學教育，卒業了後我去考公務員，因為永過錄取名額是照全中國各省的比例拍派，泛勢因為我的戶口夆（hông）註記籍貫浙江，才會當頭擺參加考試就好運考牢。這項無合情理的規定，落尾佇1990年代被廢除，全然照考試成績懸低錄取公務員。接著公務員錄取通知，佇添志願的時，我無將離徛（khiā）家就近的嘉義縣政府佮嘉義市公所排咧頭前，反倒轉給吳鳳鄉公所添佇第一志願。",
    "paragraph_id": 297
  },
  {
    "title": "Formosa時空演義",
    "author": "陳金順",
    "text": "我向阿爸、阿母講出我的決定的時，怹雖然毋甘查某囝愛離開身軀邊遐呢迢遠，袂當定定相見面，不而過，怹的思想不止仔開化，並無出嘴給我苦勸、阻擋。我想，怹心肝內的確暗暗仔知影，我會選擇吳鳳鄉公所，是因為我出身阿里山，轉去山頂服務家己鄉親，是一件天公地道的代誌。",
    "paragraph_id": 298
  },
  {
    "title": "Formosa時空演義",
    "author": "陳金順",
    "text": "欲去阿里山頂報到彼工透早天拍潽（phú）光，阿爸、阿母佮小弟規家口仔攏來嘉義車頭相送，欲上車進前，我行偎阿母身軀邊給伊攬絚（ân）絚，感謝伊佮阿爸給我晟養大漢。彼日佮親人離別的畫面，就準講經過三、四十冬，我的腦海內嘛猶不時記牢牢。我佇吳鳳鄉公所唯基層的科員做起，佇遐熟似鄒族青年高真理，經過伊熱誠的對待佮雙方互相的意愛，我決定佮伊牽手行一世人。",
    "paragraph_id": 299
  },
  {
    "title": "Formosa時空演義",
    "author": "陳金順",
    "text": "婚禮的備辦按照鄒族傳統的禮數，佇隆重、熱烈的氣氛裡進行，仝庄頭的鄉親大大細細齊（tsiâu）來分享阮的喜樂。結婚彼工，阿爸、阿母佮小弟攏專工來阿里山頂參加阮的婚禮，見證阮的終身大事。我的翁婿高真理是厝裡的大漢囝，雖然結婚進前我捌去過怹兜幾落畷（tsūa），毋過，干單知影伊自細漢就失去老爸，予老母一手晟養大漢，其他的代誌我嘛歹勢過問傷（siunn）濟。",
    "paragraph_id": 300
  },
  {
    "title": "Formosa時空演義",
    "author": "陳金順",
    "text": "一直到甲結婚了後，伊才親嘴講出伊的老爸就是吳鳳鄉頭一任鄉長高義升。事實上，我一點仔都無見怪伊的意思，我家己嘛是到這個坎站才向伊坦白我的出身，代誌講破了後，才知原底阮兩人的序大是自細漢鬥陣大漢的仝庄好友，嘛攏相像為著正義成做二二八的受難者。設使我若毋是自細漢就予養爸、養母掣落平地嘉義，我佮真理該當是青梅竹馬的好朋友。",
    "paragraph_id": 301
  },
  {
    "title": "Formosa時空演義",
    "author": "陳金順",
    "text": "人的一生有影奧（oh）得料，阮兩人拋（pha）一大輾（liàn）了後，終其尾煞來成做欲鬥陣一世人的翁仔某，講起來這攏是緣啦。因為我自細漢予養爸、養母抱轉去育，自然的（tik）學會曉台灣話佮中國話，阿毋過誠可惜，一直攏無機會學習故鄉鄒族的話語。",
    "paragraph_id": 302
  },
  {
    "title": "Formosa時空演義",
    "author": "陳金順",
    "text": "翁婿真理知影我心肝內的遺憾，結婚了後，逐不時會揣機會教我講鄒族的話語，閣加上蹛佇彼個母語生湠的地頭，年久月深浸踮彼款環境內底，到這陣，一般的（tik）鄒語的聽佮講攏應付有路來，一絲仔問題都無。結婚了後頭幾冬，我相連續生三個囡仔，頭璋仔佮屘的是查某囝，中央彼個是查甫的，拄好頂下歲，怹的名唯大排到細號做恩慈、恩德、恩惠。",
    "paragraph_id": 303
  },
  {
    "title": "Formosa時空演義",
    "author": "陳金順",
    "text": "彼個年代做公務員袂比這陣享受遐呢好的待遇，不而過，儉儉仔用，兩翁仔某的月給欲養飼三個囡仔，大體上是無偌大的問題。嘛因為公務員的囝兒讀冊，政府有發教育補助金，所致，阮彼三個囡仔至少攏給栽培到大學卒業。",
    "paragraph_id": 304
  },
  {
    "title": "Formosa時空演義",
    "author": "陳金順",
    "text": "大漢查某囝大學卒業了後，佮阮翁仔某仝款考牢公務員，相像分派轉來1989年以後正名的阿里山鄉公所；唯一的後生提著日本人類學博士學位，現此時佇中央研究院民族學研究所擔任副研究員；屘查某囝自細漢就趣味唱歌，讀大學的時就兼幾落間餐廳的駐唱，卒業了後規心潦落，一半擺仔嘛捌佇大愛電視台搬戲。阮兩翁仔某思想誠開化，囡仔自細漢就予怹照家己的趣味去發展，按呢大漢了後較袂怨嘆爸母。",
    "paragraph_id": 305
  },
  {
    "title": "Formosa時空演義",
    "author": "陳金順",
    "text": "今（tann）除了屘查某囝恩惠猶閣獨身仔以外，大漢查某囝恩慈佮後生恩德攏嘛嫁娶隨人，組織美滿的家庭。阮翁真理五冬前唯鄉公所民政課長的職位退休，原底過著遊山玩水的樂暢日子，阿毋過舊年因為致著肝癌煞來過身，我雖然為牽手一世人的老伴過身悲傷流目屎，不而過，日子猶原愛照常過落去。",
    "paragraph_id": 306
  },
  {
    "title": "Formosa時空演義",
    "author": "陳金順",
    "text": "好佳哉，大漢查某囝平平佇鄉公所上班，逐日攏會當相見面，下班了後伊嘛不時掣翁婿、序細轉來看我這個老大人，予我憂悶的心情得著淡薄仔安慰佮敨（tháu）放。後生恩德的空課雖然不止仔無閒，總是三、兩月日仔攏會撥工掣某囝唯台北轉來山頂看我。細漢查某囝恩惠的穡頭愛四界抛抛走，伊較無法度照固定的時間轉來看我，不而過，伊三不五時仔會揣空課的閬（làng）縫，敲電話給我媤妮（sai-nai）幾句仔，弄予我心花開。",
    "paragraph_id": 307
  },
  {
    "title": "Formosa時空演義",
    "author": "陳金順",
    "text": "兩冬前，現任李鄉長選牢了後，無相棄嫌給我唯行政課長的職位，提升做主任秘書。頂一站仔，李鄉長卡著工程利益的官司，最近經過檢察官的起訴，伊必須愛暫停職務接受調查。前兩工仔，接著嘉義縣政府張縣長的派令，叫我暫且代理阿里山鄉鄉長的職務，一直到甲李鄉長的官司水落石出為止。我今年食到64歲，閣偆一冬就欲唯公所退休矣。這站，新聞一日到暗咧報軍公教退休利息18﹪的議題，是是非非奧得論一個真。",
    "paragraph_id": 308
  },
  {
    "title": "Formosa時空演義",
    "author": "陳金順",
    "text": "簡單講，以我擔當公務員的年資，當該然符合領18﹪的資格。昨暗，我已經佇阮翁真理的遺像面頭前下一個願，等我明年正式退休了後，我逐月日欲提一部分的退休金佮18﹪的利息，成做一項小小的基金，為保存、推搡鄒族的文化盡淡薄仔個人的喟力。──2011.2.1寫佇赤崁南門仔     2011.2.",
    "paragraph_id": 309
  },
  {
    "title": "Formosa時空演義",
    "author": "陳金順",
    "text": "22-23《台灣時報》副刊連載 失 蹤   彼工透早七點，張日昌唯（ùi）台北車頭坐慢車起行，硞（kho̍k）欲甲兩點鐘，誠（tsiânn）無簡單佇九點跤兜硞到大甲車頭。",
    "paragraph_id": 310
  },
  {
    "title": "Formosa時空演義",
    "author": "陳金順",
    "text": "這日拄好咱人三月廿三媽祖生，張日昌行出大甲車頭的時，街仔路人群挨挨陣陣，信眾一個續一個，給（kā）本底無偌闊的街路塞（that）甲隘擠擠（e̍h-tsinn-tsinn），迎鬧熱的陣頭無時閒，鼓吹聲歕（pûn）甲嗒嗒嘀嗒嗒、鑼鼓聲咚咚哢咚嗆響無停，媽祖坐踮鑾轎頂，予體格武頓的轎夫扛前退後搖搖幌（hàinn）幌，幌甲三月的春天袂輸熱情的姑娘仔咧跳Waltz。遮的影像張日昌自細漢看到大漢，熟似甲有偆。",
    "paragraph_id": 311
  },
  {
    "title": "Formosa時空演義",
    "author": "陳金順",
    "text": "不而過，伊無欲參人鬥鬧熱，這畷（tsūa）回鄉伊干單一個目的，就是欲佮伊的阿母告別。這時，天拄咧落霎（sap）霎仔雨，張日昌無紮（tsah）雨傘，只好給身軀頂彼領薄釐絲的外衫，扭（giú）懸起來嵌咧頭殼頂遮雨。",
    "paragraph_id": 312
  },
  {
    "title": "Formosa時空演義",
    "author": "陳金順",
    "text": "雖是講伊行佇人揳（kheh）人的群眾內底，不而過，伊真清楚知影，彼兩個剃五分仔頭、穿殕（phú）色siat-tsuh、烏色西裝褲的抓（jiàu）耙仔，一畷路唯伊台北徐州路的徛（khiā）家綴來到遮，綴甲牢（tiâu）牢牢，一點仔都無走閃；伊知影這兩個摩（mooh）壁鬼，這陣佇離伊成十公尺遠的所在咧給跟蹤，伊無給怹（in）拍青驚，軁（nǹg）過人陣，大伐（hu̍ah）大伐行向舊厝。",
    "paragraph_id": 313
  },
  {
    "title": "Formosa時空演義",
    "author": "陳金順",
    "text": "三冬來，夆（hông）監視、跟蹤的日子，對張日昌來講，減采早就是伊生活的全部。五冬前，張日昌佮台大法律系同事吳國泰，因為對國民黨久長以來威權統治看袂做咧，共謀作伙動筆「台灣人覺醒宣言」。佇成萬字宣言內面，怹控訴國民黨統治台灣20冬來，無自由、民主、人權，尚且攬抱一個中國的神主牌仔，毋那（nā）佇國際上行袂出去，最後甚至所有台灣人攏愛成做陪葬品。",
    "paragraph_id": 314
  },
  {
    "title": "Formosa時空演義",
    "author": "陳金順",
    "text": "怹主張總統佮國會攏愛全面由台灣人民直選，這款行為袂輸公開咧佮蔣介石嗆注（tshiàng-tù）、出力搧伊的腹肚邊。彼當陣，張日昌佮吳國泰攏是台大法律系教授，尚且張日昌閣兼系主任，怹兩人成做高級知識份子，當該然知影代誌若出破，輕者關甲頭毛嘴鬚白，重者恐驚會夆送去塗州賣鴨卵。代起先，張日昌、吳國泰欲動筆寫宣言進前，先給內容參詳好勢，續落雙頭分開寫，煞尾才由張日昌潤筆定稿。",
    "paragraph_id": 315
  },
  {
    "title": "Formosa時空演義",
    "author": "陳金順",
    "text": "佇書寫宣言的過程裡，怹為著防備漏洩風聲，連家己的牽手嘛毋敢予怹知影。所致，逐暝怹攏佇某囝睏佳睡（ka-tsūe）了後，孤身獨影坐踮暗毿（sàm）的燈泡仔跤，一筆一劃若像咧寫遺書的心情仝款，前前後後欲規半月日才撨策（tshiâu-tshik）好勢。",
    "paragraph_id": 316
  },
  {
    "title": "Formosa時空演義",
    "author": "陳金順",
    "text": "這段期間，張日昌暗暗仔探聽佗位有較（khah）在穩可靠的印板店，誠無簡單唯怹大細侁的（siān-ê）榮仔的嘴裡，問著艋舺剝皮寮巷仔內這間無峙（tshāi） 看板（khân-páng）的印板店。這日早起，貯（té）半碗糜（mûai）扒無兩嘴，伊就給牽手純真講今仔日學校有要緊的代誌，無量早出門袂使。",
    "paragraph_id": 317
  },
  {
    "title": "Formosa時空演義",
    "author": "陳金順",
    "text": "踏出戶碇，張日昌瞻（tann）頭看著拄欲軁出雲ang的日頭，伊給siat-tsuh的頷領抾（khioh）予齊整，大伐大伐行出巷仔口，拽（ia̍t）一台計程仔，直透駛到艋舺剝皮寮。到印板店的時才七點半較加，頭家猶未來開店門。張日昌只好先提拄才佇路口買的《徵信新聞報》出來掀掀看看咧，一直等到七點五十五分，中年人款勢的頭家財仔才將鐵挩（thuah）門扭開。",
    "paragraph_id": 318
  },
  {
    "title": "Formosa時空演義",
    "author": "陳金順",
    "text": "等財仔給鐵門挩好勢，張日昌綴咧踏入店裡，好禮仔給財仔千吩咐萬交待，講這份資料印好了後，絕對袂使漏洩出去，伊願意予怹一般行情重（tîng）倍的價數（siàu），雙方約束三工後的欲暗仔交貨。",
    "paragraph_id": 319
  },
  {
    "title": "Formosa時空演義",
    "author": "陳金順",
    "text": "時到日到，張日昌佮吳國泰倩（tshiànn）一台計程仔作伙去印板店載貨，為著驚予厝裡的人操煩，怹給兩大箱的「台灣人覺醒宣言」載到西門町一間踮佇巷仔內的細間旅社，當當（tng tang） 怹兩人咧參詳欲按怎給遮的宣傳單順序分出去的時，警備總部人員接著密報來撞房間門，現拄現抄（tshiau）著猶閣燒燙燙、連一張都猶未分出去的「台灣人覺醒宣言」。",
    "paragraph_id": 320
  },
  {
    "title": "Formosa時空演義",
    "author": "陳金順",
    "text": "這聲，張日昌才致覺，印板店頭家為著有額的奬金出賣怹，予警總人員押出旅社門嘴的時，張日昌心肝內暗靜仔喝出：「敢講這就是人性？」     張日昌的老母雲仔，坐踮峙佇簾坅（nî-tsînn）跤的椅橑（liâu）頂，一針一線咧紩（thīnn）年久月深已經離線縋（tsūe）的衫褲。歲頭食到六十外的雲仔，目睭猶原金噹噹、無較輸少年家仔，穿針、引線項項攏家己來，毋免勞煩序細。",
    "paragraph_id": 321
  },
  {
    "title": "Formosa時空演義",
    "author": "陳金順",
    "text": "天裡猶咧落叮叮咚咚、規早起無時停的霎霎仔雨，衫紩一睏，雲仔瞻頭，拄好看著頭殼頂嵌外衫遮雨的日昌出現佇伊面頭前，出嘴喚：「日昌仔，你今仔日哪有閒通轉來？食到大人大種矣，阿袂曉紮雨傘，囥（khǹg）咧予湳。你看你沃甲規身軀。」雲仔那講那跨（hānn）過戶碇，提一條面巾仔出來，予日昌拭焦沃甲澹漉漉的頭毛。",
    "paragraph_id": 322
  },
  {
    "title": "Formosa時空演義",
    "author": "陳金順",
    "text": "「阿母，我想講已經誠久無轉來看你矣，今仔日拄好咱大甲媽祖生、鬧熱擺，一透早我才臨時臨要決定欲轉來一畷，所致，袂赴先給你通知一聲。早起出門雄雄狂狂，尚且台北好天無落雨，我煞袂記得紮雨傘。」張日昌那拭澹溼的頭毛那佮老母講話。「是講日昌仔，你最近看起來有較瘦淡薄。」雲仔那講那用伊的雙手頂頂下下摸日昌的身軀，話語裡含帶成做一位老母對囝兒的毋甘。「阿母，你免煩惱，我過了誠好。",
    "paragraph_id": 323
  },
  {
    "title": "Formosa時空演義",
    "author": "陳金順",
    "text": "」日昌用伊的手蹄仔搦（la̍k）老母的手蹄仔。雲仔清楚知影這是日昌驚伊厚操煩，出嘴安慰伊的搭心話。五冬前，日昌因為「台灣人覺醒宣言」案件受掠關監，落尾，蔣政權受國際壓力佇兩冬後給伊特赦。自彼陣起，統治者就一日24點鐘差派幾落個跤手輪流監視伊、給伊顧牢牢。就連這陣伊轉來故鄉看老母，嘛猶閣派兩個生鉎（sian）面的掩（ng）掩揜（iap）揜咧厝外監視。",
    "paragraph_id": 324
  },
  {
    "title": "Formosa時空演義",
    "author": "陳金順",
    "text": "這一切，雲仔攏看在眼內，毋過伊嘛無任何法度通好替伊排解，想著遮的代誌，雲仔定定匿（bih）踮房間仔底目屎四湳垂。其實，雲仔毋知的是，這擺母仔囝見面，減采是怹這世人最後一擺作伙的機會。日昌毋敢予老母知影，佇伊的心肝內有一個脫出台灣的計畫當咧進行。",
    "paragraph_id": 325
  },
  {
    "title": "Formosa時空演義",
    "author": "陳金順",
    "text": "40冬後，張日昌佇伊回憶錄《失蹤》新冊發表會的會場，用感性的口氣講出伊心肝內上深的疼：「彼日，我真清楚會記得是咱人三月廿三媽祖生，我最後一擺轉去大甲看阮老母，我毋敢予伊老大人知影我欲脫出台灣的代誌。我強忍含佇目墘的目屎，毋敢予滴落來，因為我驚阮老母若知影這一切來艱苦心，我泛勢會行袂開跤……」講到遮，張日昌已經哭甲規個面全目屎，感動濟濟現場的讀者，特別是佮伊頂下歲仔彼沿的老大人。",
    "paragraph_id": 326
  },
  {
    "title": "Formosa時空演義",
    "author": "陳金順",
    "text": "彼暗，張日昌佇大甲祖厝參老母雲仔作伙食暗頓了，才坐火車倒轉去台北。路裡，唯台北綴伊來大甲彼兩個警備總部派來的便衣抓耙仔，相像一路綴牢牢，一直綴到徐州路的徛家厝才準拄煞。",
    "paragraph_id": 327
  },
  {
    "title": "Formosa時空演義",
    "author": "陳金順",
    "text": "張日昌轉到厝裡了後，伊知影佮親人離別的時日已經臨到目睭前，心肝底透濫各種鹹酸苦澀的情緒，腦海內袂輸一陣海波浪滾絞無停，連鞭（liâm-mi）湧起連鞭湧落，一時鬢邊siak-siak叫，伊為著予心情會當較平和，唯椅仔頂徛起來，逗逗仔吮（suh）喟、吐喟、吮喟、吐喟……，過一搭久仔，規個人才恢復平靜的心緒。",
    "paragraph_id": 328
  },
  {
    "title": "Formosa時空演義",
    "author": "陳金順",
    "text": "暗時十點跤兜，張日昌給讀初中的查某囝惠萍佮讀小學的後生志堅喚來伊的冊房，伊叫怹兩人偎壁徛婷婷，伊欲替怹量身懸。志堅的性癖在來較活骨，伊一時好玄，出嘴問日昌：「阿爸，你永過都毋捌給阮量過身懸，盈暗哪會喚我佮阿姊來予你量身懸咧？",
    "paragraph_id": 329
  },
  {
    "title": "Formosa時空演義",
    "author": "陳金順",
    "text": "」     日昌強忍心內離別的哀愁，用慈愛的眼神看伊的後生、查某囝，出手勻勻仔挲（so）囡仔的頭殼：「憨囡仔，因為恁即馬（tsit-má）當咧大，阿爸想欲逐年替恁量一擺身懸，挺（thìng）好紀錄恁成長的過程。」     身懸量了後的結果，惠萍162公分、志堅155公分。兩個囡仔量完身懸給老爸講暗安，就隨轉去房間睏。",
    "paragraph_id": 330
  },
  {
    "title": "Formosa時空演義",
    "author": "陳金順",
    "text": "怹兩人走了後，日昌兩蕊目睭金金相壁頂粉筆畫的記號，袂輸欲給這片紀錄囡仔成長過程的壁看予迵（thàng）過。這暝，張日昌失眠矣，倒咧眠床頂摒來摒去、仙睏都睏袂佳睡（ka-tsūe），伊只好閣轉去冊房讀冊消耗（môo）時間。半暝三點伊入去囡仔房間替怹蓋被，離開進前最後一擺看怹幼秀的面容，伊分別佇兩個囡仔的額頭唚（tsim）落愛的印記。閣轉去冊房，眠眠中仆踮冊桌仔頂睏去。",
    "paragraph_id": 331
  },
  {
    "title": "Formosa時空演義",
    "author": "陳金順",
    "text": "透早五點捅（thóng），天未拆ha̍h，張日昌趕緊起來，隨手整理一下仔，就捾（kūann）一筊（kha）kha-báng貯簡單的行李，行出家門。此去，張日昌佇他鄉外里飄浪二十外冬。落尾，國民黨政權解除烏名單，伊才會得回歸故鄉。張日昌自大甲轉來，一路給伊綴牢牢彼兩個抓耙仔，看伊沿路乖乖無變鬼變怪，自按呢防備的心有放較冗（līng），彼暝無喚人接班繼續監視。",
    "paragraph_id": 332
  },
  {
    "title": "Formosa時空演義",
    "author": "陳金順",
    "text": "隔轉工開始，輪流監視伊的統治者爪牙，攏無看見伊的形影出現佇目睭前，原底怹掠準張日昌只是畏出門留踮厝裡，毋過經過成禮拜仝款無動無靜，怹心內不得不起僥（hiâu）疑，致覺伊可能已經脫出台灣。警備總部四界調派跤手走揣伊的形蹤，毋過，就準講給規個台北市、甚至全台灣摒透透，嘛揣無一絲仔影跡。怹給張日昌的某囝、親晟、朋友、同事規綰（kūann）人召去探問，無甲一個人知影伊到底走去佗位？",
    "paragraph_id": 333
  },
  {
    "title": "Formosa時空演義",
    "author": "陳金順",
    "text": "甚至怹嘛差派人去大甲探問張日昌的老母，到遮，雲仔才知影頂畷日昌轉來看伊，減采就是欲暗暗仔佮伊相辭，雖然，心肝內毋甘這世人恐驚無緣閣參日昌見面，不而過，給想較開化咧，日昌脫出台灣就毋免閣一日24點鐘受人監視，去到新天新地了後，定著會有新的發展，囝孫自有囝孫福。嘛因為按呢想，雲仔心肝底才得著淡薄仔安慰。",
    "paragraph_id": 334
  },
  {
    "title": "Formosa時空演義",
    "author": "陳金順",
    "text": "發現張日昌脫出台灣了後，負責一日24點鐘監視伊的警備總部，頂頂下下袂輸得著ma-la-li-a仝款拍寒拍熱，驚發落無好勢頂頭會重重怪罪落來。所致，怹真慎重佇博愛路的警備總部保安處召開秘密會議，檢討張日昌到底是利用啥物管道脫出台灣？會議由肩胛頭掛一粒星的處長周少將主持，參加的人員有副處長傅上校、組長李中校、組員成參謀等人。",
    "paragraph_id": 335
  },
  {
    "title": "Formosa時空演義",
    "author": "陳金順",
    "text": "會議一起鼓，生做人懸漢大、目睭仁細甲袂輸鳥（niáu）鼠仔目的周處長，規個面腔捋（luah）落來，聲嗽無通甲偌好：「各位同仁，這擺張日昌脫出台灣的代誌，聽講大頭家誠受氣，徛佇咱的立場會使講是滿面全豆花，若舞了無好勢，咱幾個人的烏紗帽恐驚會夆剝落來，恁隨個啊隨個講看覓，張日昌到底是有啥物飛天鑽地的本領？」周處長話講煞，用伊彼兩蕊鳥鼠仔目給在座其他的人掃一遍，才閣khiat番仔火給薰點灼。",
    "paragraph_id": 336
  },
  {
    "title": "Formosa時空演義",
    "author": "陳金順",
    "text": "牽一枝烏框目鏡、面肉幼白書生款、體格中扮的副處長，奸臣仔笑對逐家講：「各位，我認為這擺的事件，若毋是美國當局佇張日昌的尻脊後予伊靠勢，憑伊一個手無縛雞之力的讀冊人，哪有遐呢簡單就脫出台灣？」副處長用手托（thuh）一下仔目鏡，續落講：「我若臆（ioh）了無毋對（tio̍h），張日昌減采是受美軍掩護，唯台中清泉崗機場偷走出去。",
    "paragraph_id": 337
  },
  {
    "title": "Formosa時空演義",
    "author": "陳金順",
    "text": "」     皮肉烏lu-lu、漢草武頓武頓的李組長，續接副處長的後面發言：「我有詳細給想過，張日昌敢會經過化粧，提假護照唯松山機場大範（pān）大範行出去？」     一直注神聽長官講話的成參謀，佇李組長分拆了後無隨續接發表意見。周處長按耐袂牢，土公仔性隨夯（giâ）起來，指名成參謀講話：「成參謀，你對這件代誌有啥物看法？講來予逐家鼻芳一下。",
    "paragraph_id": 338
  },
  {
    "title": "Formosa時空演義",
    "author": "陳金順",
    "text": "」成參謀停睏幾秒鐘了後講：「我咧想，張日昌真有可能買收船頭家坐桶仔出去，伊可能坐桶仔脫逃的地點有南寮漁港、布袋港抑是安平港，內中以安平港的可能性上界懸。",
    "paragraph_id": 339
  },
  {
    "title": "Formosa時空演義",
    "author": "陳金順",
    "text": "」     等候三個下跤手人講完家己的意見，周處長給伊手裡的薰橛（ku̍eh）仔煦（ù） 予熄，清兩下仔嚨喉，收束伊的結論：「恁所提出的意見攏真有可能性，毋過，咱欲寫予大頭家看的檢討報告佮發予媒體的消息千萬袂使凊采，愛掠重點來講，這層代誌就交予傅副處長來打揲（tia̍p）一下。散會。",
    "paragraph_id": 340
  },
  {
    "title": "Formosa時空演義",
    "author": "陳金順",
    "text": "」     成禮拜了後，參加這場保安處秘密會議的四位警總幹部，攏受大頭家記過、調職處罰，不而過，處長的職務暫且由副處長傅上校代理。一月日後，斯當時的大報《中央日報》、《台灣新生報》佮《徵信新聞報》，刊出前台大法律系主任張日昌，因為從事獨立運動、預謀推翻政府失敗，脫出台灣的消息。特別佇分拆張日昌脫逃的原因頂面，三份新聞紙不止仔合齊，攏寫講上有可能的原因是張日昌背後有美國予伊靠勢。",
    "paragraph_id": 341
  },
  {
    "title": "Formosa時空演義",
    "author": "陳金順",
    "text": "島內的新聞刊出張日昌脫出台灣的消息隔轉工，瑞典的《國內郵報》就踮頭版大篇幅報導張日昌已經佇兩禮拜前安全來到瑞典，接受政治庇護。續落來，幾份國際大媒體，親像美國的《紐約時報》、英國的《泰晤士報》、法國的《世界報》嘛報導張日昌安全脫出台灣的消息。不而過，遮的報紙攏無報講張日昌到底利用佗一款管道脫出台灣。蔣政權當局知影張日昌成功佇瑞典徛起的消息，氣甲頭殼強欲蒸煙，規腹肚火無地消敨（tháu）。",
    "paragraph_id": 342
  },
  {
    "title": "Formosa時空演義",
    "author": "陳金順",
    "text": "毋過，彼當時瑞典早就參蔣政權斷交、尚且怹已經接受張日昌政治庇護的緣故，統治當局想欲引渡張日昌回轉台灣，恐驚併（phīng）登天閣較困難。張日昌厝裡這爿（pîng）面。伊的牽手純真佇翁婿離開家門彼一日，伊的第六感就給家己講，日昌減采已經脫逃矣。總是，伊真正毋知影日昌到底闖（tsông）去天邊抑是走到海角，一直等到親目睭看著媒體報導，伊才確定這一切毋是眠夢。",
    "paragraph_id": 343
  },
  {
    "title": "Formosa時空演義",
    "author": "陳金順",
    "text": "瑞典，對純真來講，只是一個離開台灣萬里遠的北國，永過干單捌聽過伊的名，透世人毋捌想講有一日會踏跤到；這陣，伊的翁婿煞因為閃避政治迫害的緣故，去到這個離伊萬里遠的冰雪北國。「伊佇遐毋知食有飽、穿有燒否？」因為極其掛心日昌踮佇他鄉外里的處境，純真的心緒一時的（tik）煞茫茫渺渺，親像佇大海裡飄流的小帆船，毋知欲駛向何方？佇掛心日昌的同時，純真腦海內的記智，一時仔隨陷入20冬前怹初熟似彼時的景緻。",
    "paragraph_id": 344
  },
  {
    "title": "Formosa時空演義",
    "author": "陳金順",
    "text": "斯當時，張日昌拄仔唯台大法律系卒業無偌久，陳純真才19歲當咧讀師範學院藝術系。透過純真表姊林如玉牽線，兩個人佇彼個閉思（pì-sù）的年代頭一擺面對面。純真猶會記得，奚（he）是一個初春的下晡時，表姊給怹約踮西門町彼時猶誠罕有的咖啡廳。如玉紹介怹雙方熟似了後，就藉口厝裡有代誌先行開跤。日昌為著無愛予干單偆怹兩人的現場氣氛堅凍，展現紳士的飄撇風度代先開嘴：「陳小姐，真歡喜熟似你。",
    "paragraph_id": 345
  },
  {
    "title": "Formosa時空演義",
    "author": "陳金順",
    "text": "我的故鄉踮佇大甲，阮老爸一世人咧小學教冊做先生。毋知你是佗位的人？」     純真回應日昌一個春天款的笑容：「張先生，我是麻豆出身的人，阮阿爸佇故鄉開診所做醫生。」     「按呢講起來，咱兩個人的家庭背景攏誠單純。陳小姐，」純真拍斷日昌猶未講煞的話語：「你喚我純真就會使，日昌兄，我敢會使按呢稱呼你？",
    "paragraph_id": 346
  },
  {
    "title": "Formosa時空演義",
    "author": "陳金順",
    "text": "」     「當然嘛會使，不而過，事實講咱兩人增差無幾歲，你喚我日昌就好，彼字『兄』挺（thìng）好給省起來？」日昌用伊紳士的笑容回應純真。彼個春日的下晡，雙人初見面、心花開，就佇咖啡芳、輕鬆的氣氛佮互相的好感裡留落美麗的印記。續落來，雙人便若有閒的時陣，就會相招鬥陣出外行行咧，戲園、咖啡廳、新公園，甚至較郊外的碧潭、草山，攏留下怹愛的跤跡。",
    "paragraph_id": 347
  },
  {
    "title": "Formosa時空演義",
    "author": "陳金順",
    "text": "日昌參純真佇平凡的日子裡穩定交往，雙人的感情一日深過一日。三冬後，純真師範學院卒業欲夆派去初中教冊彼個歇熱，日昌碩士的學位嘛拄好提著無偌久，留踮台大法律系做講師。兩個熱戀中的愛人仔，佇眾親朋戚友的祝福裡，踮日昌大甲的祖厝備辦婚禮，簡單請十塊桌。",
    "paragraph_id": 348
  },
  {
    "title": "Formosa時空演義",
    "author": "陳金順",
    "text": "兩冬後，頭璋仔惠萍出世……     「阿母……嗯…阿母……」     當當（tang）純真想著惠萍出世，猶陷入初初做人老母彼款甜蜜氣氛的時，無意中予惠萍摻著哭聲的呼喚拍醒。純真瞻頭一下看，才致覺已經欲暗，惠萍唯初中散學轉來。惠萍一入門欲哭欲啼，冊揹（phāinn）仔袂赴囥落，就闖偎來給純真攬咧，仆踮伊的肩胛頭tshīnn-tshīnn-tshn̄g-tshn̄g。",
    "paragraph_id": 349
  },
  {
    "title": "Formosa時空演義",
    "author": "陳金順",
    "text": "「阿母…人無想欲去學校讀冊矣啦…」惠萍那哭那講。「憨囡仔，到底佇學校發生啥物代誌？毋著緊給阿母講。你誠無簡單才入去讀金華女中，哪會當講無愛讀就無愛讀。」純真雄雄予惠萍的話語搐（tshuah）一趒（tiô），著急甲那搭惠萍的尻脊骿（phiann）那給問因端。惠萍那哭那給老母講伊彼日佇學校所發生的代誌。",
    "paragraph_id": 350
  },
  {
    "title": "Formosa時空演義",
    "author": "陳金順",
    "text": "惠萍是這間徛佇台北市新生南路、原底由市立女中改名金華女中的二年仔學生，伊是初中改制國中以後第二屆入學的。雖是講實施九年國民教育了後，讀國中毋免閣參加聯考，不而過，因為金華女中原底是第一志願的學校，所致，想欲給囡仔送來這間學校讀冊的序大人猶原塞倒街。",
    "paragraph_id": 351
  },
  {
    "title": "Formosa時空演義",
    "author": "陳金順",
    "text": "申請欲來這踏讀冊的人數，超出學校會當容允的數目傷過頭濟，因為教育部規定袂使閣佮永過相像，用考試的方式揀選學生，學校辜不二衷只好採取抽鬮（khau）仔的方法，來決定佗幾位學生會當入學。惠萍會當入來金華女中讀冊，全然是老爸張日昌代替伊抽鬮仔的結果。這工早起第四節課，是惠萍彼班導師王翠華上的歷史課。",
    "paragraph_id": 352
  },
  {
    "title": "Formosa時空演義",
    "author": "陳金順",
    "text": "下課進前五分鐘，課程進度講煞了後，王老師就喚惠萍徛起來，當所有同學的面無客氣對伊講：「張惠萍，你敢會當給老師講，是按怎恁老爸欲反背國家，偷走去外國？」     惠萍干單是一個14歲囡仔，對大人世界的代誌全然無了解。料袂到會予老師叫起來問，除了一時愣（gāng）去以外，只會當目屎四湳垂，有影真無奈何（ta-ûa）。奚短短的五分鐘，對惠萍來講，袂輸是一世紀遐呢長。",
    "paragraph_id": 353
  },
  {
    "title": "Formosa時空演義",
    "author": "陳金順",
    "text": "中晝下課鐘仔一下霆（tân），無khùa食便當，惠萍就孤一人走去教室外口彼欉榕樹跤目屎準飯吞。踮遐，遠遠猶聽會著教室內面幾位同學咧tshī-tshī-tshū-tshū：「老師拄仔講的敢是誠實的？」「按呢，張惠萍怹阿爸毋就是匪諜囉！」「我捌看過張阿伯呢，實在予人料想袂到。」遮的話語就親像魔音穿腦，嘛好比規百枝針咧給捼（ui），袂輸欲給一個無辜的查某囡仔追殺到天邊海角。",
    "paragraph_id": 354
  },
  {
    "title": "Formosa時空演義",
    "author": "陳金順",
    "text": "規下晡上課，惠萍就假若一仙有體無魂的柴頭尪仔，實在講，老師踮講台頂講的話語，伊連一句嘛聽無入耳。散學的鐘聲響起，伊隨闖出教室，那走那哭一路拚轉來徐州路的厝裡。純真知影惠萍的委屈了後，嘛綴伊目屎流、目屎滴，給伊攬愈絚（ân），兩母仔囝攬咧哭一睏，純真才開嘴對惠萍講：「惠萍，你聽阿母講，恁阿爸是一位正人君子，絕對毋是親像怹所講的按呢。有一寡代誌，等候你大漢了後自然就會當理解。",
    "paragraph_id": 355
  },
  {
    "title": "Formosa時空演義",
    "author": "陳金順",
    "text": "人咧做、天咧看，咱愛較儼（giám）硬咧，毋通遮呢簡單就夆揠（ián）揠倒。」惠萍聽老母講煞了後，哭聲嘛逗逗停睏，伊暗靜仔對家己講：「以後我袂因為阿爸的代誌閣再啼啼哭哭。」此去，惠萍併以往閣較拚勢讀冊，雖然因為老爸予蔣政權列做頭號烏名單，使致伊一世人袂當出國，不而過，伊一路唯北一女、台大一直讀到提著經濟學博士，落尾踮大學教冊。講起來並無卸（sià）張日昌、陳純真翁仔某的面底皮。",
    "paragraph_id": 356
  },
  {
    "title": "Formosa時空演義",
    "author": "陳金順",
    "text": "這陣，佇張日昌回憶錄《失蹤》新冊發表會的會場，張惠萍就坐踮老爸的身軀邊。伊少年時經歷過人生的鹹酸苦澀、歲月的滄桑，毋過，伊一點仔都無怨嘆，伊認為這一切攏是上帝對伊的試煉，好佳哉有老母的鼓勵、扶持，才會當造就伊美麗的人生。現此時，伊已經是一位五十外歲的奧巴桑，佇大學教冊，有一個美滿的家庭。",
    "paragraph_id": 357
  },
  {
    "title": "Formosa時空演義",
    "author": "陳金順",
    "text": "佇伊的心肝底，早早就諒情老爸斯當年無講無譫（tànn）離開家門的苦楚，自伊大漢捌代誌以後，伊不時對家己講，彼個離伊萬里遠的阿爸，是一位值得伊一世人驕傲的偉大人物。「今仔日，實在誠歡喜，尚且懷抱感恩的心情，來遮參加阮阿爸回憶錄的新冊發表會，」講到遮，惠萍用倒手給目鏡提落來，正手提手巾仔拭滿面的目屎，停睏幾秒鐘續咧講：「少年的時袂當體諒，掠準阿爸無愛阮，才會孤一人走去外國。",
    "paragraph_id": 358
  },
  {
    "title": "Formosa時空演義",
    "author": "陳金順",
    "text": "到尾後才知影阮阿爸為大局放捨親情的偉大。」講煞，惠萍掠身軀邊的日昌看一下，兩爸仔囝攬絚絚，沉醉佇親情的溫暖裡。這一幕親情的溫暖，感動現場採訪的濟濟記者，一時閃光燈熾無停，噗（pho̍k）仔聲強欲衝破厝蓋。新冊發表會煞尾，相連續二、三十位讀者手提張日昌的回憶錄，行到會場頭前請伊簽名。內中絕大多數攏是歲頭較有的老大人，三、五個仔中年人參一、半個仔大學生款的青年人。",
    "paragraph_id": 359
  },
  {
    "title": "Formosa時空演義",
    "author": "陳金順",
    "text": "簽名煞，遮的讀者逗逗仔散場，當當惠萍牽日昌的手徛起來欲離開的時，原底坐踮會場後壁面，一位看起來六、七十歲、牽一枝烏仁目鏡、頭戴野球帽仔、穿一領殕色jián-bah的老大人，行來面頭前喚怹小停跤。這位老大人當張日昌的面，給伊彼枝烏仁目鏡唯面裡提落來，順續向伊行一個禮：「張教授，你敢猶閣會記得我？」     食到八十外的張日昌，面對面相咧五秒鐘，腦海內同時回想：「這個人我敢捌伊？",
    "paragraph_id": 360
  },
  {
    "title": "Formosa時空演義",
    "author": "陳金順",
    "text": "」一時想袂伸捙，好禮仔給問：「這位先生，請問你是？」     「張教授，我是斯當年警備總部的李嘉生。」雖然老大人烏肉底，不而過，看會出來伊佇講這句話的時，烏色的面裡略仔反紅。聽著老大人的話語，張日昌先愣兩秒鐘，續落用平和的聲調回應：「李組長，你哪會來遮？」     「張教授，我知影40冬前所做的一切，對你佮你的家庭造成誠大的傷害。我今仔日來遮，是欲當面向你懺悔。」講了，老大人用伊的手ńg拭目屎。",
    "paragraph_id": 361
  },
  {
    "title": "Formosa時空演義",
    "author": "陳金順",
    "text": "張日昌用伊皺phè-phè的手，搭兩、三下老大人的肩胛頭，安搭伊講：「代誌已經過遐呢久，咱嘛食到七老八老，猶咧餾（liū）過了時煞了代的古早事欲ni̍h？」續手提一本回憶錄，送予面頭前這位40冬毋捌見過面的老大人。老大人原底掠準張日昌會大大給伊責備，想袂到對方毋那無對伊歹聲嗽，反倒轉來閣送伊冊。手裡提這本燒燙燙拄出爐的新冊，心內想起舊時代彼齣悲劇。",
    "paragraph_id": 362
  },
  {
    "title": "Formosa時空演義",
    "author": "陳金順",
    "text": "提著冊的坎站，老大人的確毋知，等伊讀完手裡這本《失蹤》了後，伊將會發現：40冬前佇警總保安處彼擺秘密會議裡，伊對張日昌脫出台灣的分拆上界偎近事實。張日昌給冊交予老大人了後，就一爿托枴仔、一爿由查某囝惠萍牽咧，行出會場。天色漸漸暗，這時，台北的天裡佈滿紅霞。──2010.10.22寫佇赤崁南門仔     2011.1《台文戰線》第21號 黃昏的故鄉     1.",
    "paragraph_id": 363
  },
  {
    "title": "Formosa時空演義",
    "author": "陳金順",
    "text": "自1968年出國留學了後，賴正德一直無機會嘛無法度轉去台灣，伊予外來政權的天羅地網網入烏名單已經22冬。就準講台灣統治當局佇三冬前表面上解除戒嚴，不而過，這面無形的天羅地網事實上猶未被拍破。遮呢久長的年年月月，便若數（siàu）念故鄉佮厝裡的一切，賴正德只有恬恬仔匿（bih）起來暗暗流目屎。這擺，賴正德無論如何定著欲設法飛轉去日思夜夢的故鄉，就準講會去予統治者的爪牙掠著，伊嘛無咧驚。",
    "paragraph_id": 364
  },
  {
    "title": "Formosa時空演義",
    "author": "陳金順",
    "text": "頂兩日仔半暝，伊佇美國休士頓徛家拄咧心悶老爸、老母的時，接著小妹賴雪鳳唯（ùi）故鄉員林敲（khà）來的國際電話，伊佇電話彼頭那講那哭，給（kā）兄哥正德講老爸賴鐵牛拄仔斷喟（khùi）。這個使人意料之外的打擊，一時的（tik），煞顛倒催逼正德展現極大無比的勇氣。伊佇心內對家己講：設使伊無轉去台灣，送老爸最後這畷（tsūa）路，這世人心肝頭永遠攏會嵌牢（tiâu）不孝的暗影。",
    "paragraph_id": 365
  },
  {
    "title": "Formosa時空演義",
    "author": "陳金順",
    "text": "接著小妹雪鳳電話的隔轉工，賴正德隨向伊服務的德州大學電機系請喪假。續落來，伊去走闖（tsông）護照的代誌，護照一提過手，伊隨拚到休士頓國際機場。徛佇機場大廳，賴正德想起22冬前伊欲出國彼日佇台北松山機場的情景。2.22冬前，賴正德是一位人生當欲起步的青年，伊175公分懸、瘦瘦軂（lò）軂的體格，面裡掛一副五、六百度的烏框目鏡。",
    "paragraph_id": 366
  },
  {
    "title": "Formosa時空演義",
    "author": "陳金順",
    "text": "彼陣，伊才23歲，拄唯台大電機系卒業，申請著美國德州大學獎學金，欲去離厝萬里遠的所在讀碩士學位。欲坐飛凌機去美國彼日，賴正德手裡拖一筊（kha）旅行用的大筊皮箱，伊粗做人款的老爸賴鐵牛、老母劉秋霞，19歲拄仔高中卒業、猶留西瓜皮樣頭鬃的小妹賴雪鳯齊（tsiâu）唯故鄉員林趕來台北松山機場相送。賴家一家伙仔四個人徛踮松山機場出境大廳，氣氛摻濫著離別的毋甘佮哀愁。",
    "paragraph_id": 367
  },
  {
    "title": "Formosa時空演義",
    "author": "陳金順",
    "text": "正德的老母秋霞用伊做穡粗耙耙的雙手，佇正德的面裡輕輕仔挲（so），那挲目屎那輾（liàn）落來，「德的啊，出門在外不比踮佇厝裡，阿母無法度綴（tùe）咧身軀邊巡頭看尾，你著食予飽穿予燒，愛會曉照顧家己，知否？」     正德的老爸鐵牛佮平素時仔相像恬嘴，干單徛踮邊仔掠伊金金看，一直無講甲半句話。",
    "paragraph_id": 368
  },
  {
    "title": "Formosa時空演義",
    "author": "陳金順",
    "text": "自細漢佮正德一向感情誠好的小妹雪鳳，毋甘鬥陣大漢的兄哥離開身邊，出力給伊攬牢牢，「阿兄，你去美國了後，有閒愛會記得較捷（khah tsia̍p）寫批轉來厝裡，我會有孝阿爸佮阿母，你免掛心。」     「阿爸、阿母、妹仔，此去我會認真拍拚，向望量早完成學業，成功倒轉來台灣佮恁團圓。」正德那講喉那滇（tīnn），停一時仔閣講：「妹仔，過幾工仔大專聯考就欲放榜，阿兄祝妳考牢一間好大學。",
    "paragraph_id": 369
  },
  {
    "title": "Formosa時空演義",
    "author": "陳金順",
    "text": "」話講煞，正德閣給小妹攬一下。「多謝阿兄。」雪鳳歡喜流目屎。「各位旅客，16點45分飛往美國洛杉磯的班機，連鞭（liâm-mi）欲起飛，請猶未登機的旅客趕緊登機。祝恁旅途愉快。」松山機場的放送頭，透過聲音清亮的姑娘仔，放送正德欲坐彼班飛凌機直欲起飛的消息。「各位旅客，16點45分飛往美國洛杉磯的班機，連鞭欲起飛，請猶未登機的旅客趕緊登機。祝恁旅途愉快。」仝款的內容姑娘仔閣放送一擺。",
    "paragraph_id": 370
  },
  {
    "title": "Formosa時空演義",
    "author": "陳金順",
    "text": "因為台灣無直飛德州休士頓的班機，所致愛先坐到加州洛杉磯才閣轉機。正德手拖大筊皮箱，面向厝裡的人講：「阿爸、阿母、妹仔，我欲登機矣，恁逐家愛保重。」     正德向前行幾落步，老爸鐵牛唯後壁面逐（jiok）到伊面前，閣唯衲（lak）袋仔撏（jîm）一摺（tsí）伊央託做生理的朋友替伊去烏市換來的美金，塞咧正德的手蹄仔裡，「德仔，遮的錢你提去。",
    "paragraph_id": 371
  },
  {
    "title": "Formosa時空演義",
    "author": "陳金順",
    "text": "」這句話講了，鐵牛隨翻頭走轉去家後秋霞、查某囝雪鳳身軀邊，正德想欲給錢還予老爸，鐵牛向伊拽（ia̍t）手講毋免，喚伊趕緊登機。正德手拖皮箱往登機門的方向行去，佇鐵牛、秋霞佮雪鳳的眼內，正德的形影愈離愈遠、愈來愈細點，一直到甲全然看無為止。3.「22冬囉，我已經離開遮呢久長的時間，故鄉的一切泛勢早就變款，較停仔飛凌機飛到台灣的天頂，我就會當看著故鄉現此時的樣相。」賴正德佇心肝內暗靜仔對家己講。",
    "paragraph_id": 372
  },
  {
    "title": "Formosa時空演義",
    "author": "陳金順",
    "text": "坐佇飛凌機頂，賴正德的心緒不止仔複雜。雖然，伊為著連鞭就會當轉去日思夜念的台灣歡喜，不而過，伊同時想著這畷轉去，嘛真有可能會予統治者的爪牙掠著，使伊回鄉夢碎。經過一、二十點鐘久的空中飛行，賴正德所坐彼班飛凌機，先唯休士頓飛到洛杉磯，停睏一時仔，才閣飛到台灣的天頂。伊唯頂面看落去，看著青翠的山嶺若有若無出現佇一蕊一蕊雲縫裡，伊的心情不止仔激動，差一屑（sut）仔就佇眾人面頭前喝咻。",
    "paragraph_id": 373
  },
  {
    "title": "Formosa時空演義",
    "author": "陳金順",
    "text": "飛凌機勻勻仔佇機場的跑道降落，賴正德佮仝台飛機的旅客隨個啊隨個排列行出機艙，出現佇目睭前的是併（phīng）伊斯當年出國的松山機場加幾落倍闊、使用拄滿十冬的桃園機場。當當（tng tang）伊雙跤踏落二十外冬毋捌踮佇頂面行踏的鄉土，尚且想著久年無看的老爸雄雄過身，袂赴見著最後一面，伊早就含佇目墘的大滴珠淚，親像雨季了後無受控制的溪仔水，做一睏拚拚出來。",
    "paragraph_id": 374
  },
  {
    "title": "Formosa時空演義",
    "author": "陳金順",
    "text": "賴正德給伊面裡彼副深度的烏框目鏡剝落來，唯衲袋仔撏手巾仔出來拭目屎，目屎拭焦了後，伊才逗（ta̍uh）逗仔行向海關。賴正德為著調整伊的呼吸，刁意故給跤步放予慢，行到海關官員面頭前，伊給護照拄（tu）予對方驗證奚（he）短短的幾秒鐘，緊張的氣氛予伊的心臟強欲唯嘴裡趒（tiô）出來，因為驚予對方看出伊的不安，所致面裡假做不止仔鎮靜，按呢提假護照通關的代誌才袂出破。",
    "paragraph_id": 375
  },
  {
    "title": "Formosa時空演義",
    "author": "陳金順",
    "text": "海關官員給賴正德的護照掀開，看貼佇頂面的相片了後，掠伊瞭（lió）一下，隨頓（tǹg）印仔放伊通關。賴正德順利通關了後，伸手搭幾落下胸坎，伊跤步愈行愈緊，闖去轉盤領22冬前紮（tsah）出國彼筊大筊皮箱貯（té）的行李。領著行李了後，賴正德手拖皮箱三步做兩步行，一直到行出桃園機場大廳攏無停睏，伊伸手拽一台黃色計程仔，一目睨仔隨消失形蹤。4.",
    "paragraph_id": 376
  },
  {
    "title": "Formosa時空演義",
    "author": "陳金順",
    "text": "賴正德彼日向德州大學電機系請好喪假，隨駛車拚去平平蹛佇休士頓的林忠明徛家。林忠明是台獨聯盟美國本部主席，白河出身，併賴正德較早兩冬來美國留學，佇台灣統治當局的烏名單裡，是一號不止仔重要的角色。林忠明聽著電鈴聲，隨唯厝裡行出門嘴開門，看著徛踮門外的賴正德，好玄出嘴給問：「正德兄，這個時間你毋是愛佇學校上課，哪有閒走來揣我？",
    "paragraph_id": 377
  },
  {
    "title": "Formosa時空演義",
    "author": "陳金順",
    "text": "」     賴正德頭越雙爿（pîng）邊仔小看一下，手搭林忠明肩胛頭給聲音壓低：「忠明兄，我有要緊的代誌欲拜託你，咱入來內面才講。」     林忠明拄才泡一鈷台灣出產的烏龍茶，倒一甌佮賴正德分享，「正德兄，這正港台灣的烏龍茶，你啉看覓？拄仔看你神神秘秘的模樣，到底啥物代誌遮呢要緊？",
    "paragraph_id": 378
  },
  {
    "title": "Formosa時空演義",
    "author": "陳金順",
    "text": "」     賴正德給甌仔提到鼻空口鼻一下仔芳喟，才小可啖（tam）一嘴，「昨暗半暝，我接著阮小妹雪鳳唯台灣敲來的電話，講阮阿爸拄仔佇厝裡往生。忠明兄，我已經22冬毋捌轉去故鄉，這擺無論如何我定著愛轉去員林，送阮阿爸最後一畷路。所致，今仔日特別來拜託忠明兄設法。」     林忠明聽賴正德講煞，知影代誌的鋩（mê）角，「正德兄，你是講護照的問題對（tio̍h）否？",
    "paragraph_id": 379
  },
  {
    "title": "Formosa時空演義",
    "author": "陳金順",
    "text": "」林忠明掠賴正德看一下，賴正德向伊抌（tìm）一下頭，林忠明續咧講：「若護照的問題做你放心，我本人有學過製造假護照的技術，所致免驚會露洩消息。明仔載仝這個時間你來揣我，電鈴扺（tshi̍h）三聲，我會隨提物件出來交予你。」     「忠明兄，想袂到你有這把功夫，既（kah）若按呢，你敢無想欲家己做一本，轉去白河一畷？」賴正德講出心內的僥（hiâu）疑。「這敢著閣講？心悶故鄉的心情你我攏相像。",
    "paragraph_id": 380
  },
  {
    "title": "Formosa時空演義",
    "author": "陳金順",
    "text": "不而過，我的標頭太顯目，恐驚欲過關有較困難淡薄。設使你這擺若順序過關、平安轉來休士頓，無的確我會親身行一畷。」林忠明敨（tháu）開賴正德的僥疑。翻轉工仝一個時間，賴正德照品照行、準時赴約，來到林忠明徛家門嘴，電鈴扺三聲，林忠明有影隨出來應門，將一個牛皮紙袋仔交予賴正德，賴正德恬靜無聲，干單向伊抌一下頭，隨軁（nǹg）入家己駛來的自家用內底，直透給車駛到休士頓國際機場停車場。5.",
    "paragraph_id": 381
  },
  {
    "title": "Formosa時空演義",
    "author": "陳金順",
    "text": "賴正德唯桃園機場外面拽一台計程仔，伊無喚運將駛到桃園車頭，直接坐火車轉去員林，顛倒給運將講一個大溪的地號。運將照伊報的地號，量約半點鐘久駛到大溪老街一棟巴洛克建築的頭前。這時，黃昏西照日的光線，輕輕仔掖踮巴洛克建築面頂，塗跤兜反射出建築的剪影，賴正德唯車窗探頭看壁頂彼塊已經褪漆的藍底白字門牌號，確實有影佮伊手裡彼張紙所寫的地號一模一樣。",
    "paragraph_id": 382
  },
  {
    "title": "Formosa時空演義",
    "author": "陳金順",
    "text": "落車了後，賴正德給伊的皮箱拖到門嘴，照林忠明佇彼張紙後壁面所寫的暗號，對枋仔門挵三下，量約十秒鐘後，枋仔門夆（hông）挩（thuah）開，徛佇伊面頭前的是一位戴烏仁目鏡、留五分仔頭、兩撇嘴鬚的中年查甫人。這位神秘款、體格武頓的中年人，替賴正德拖皮箱，掣（tshūa）伊去後壁面的客房歇睏。「賴桑，請啉茶。",
    "paragraph_id": 383
  },
  {
    "title": "Formosa時空演義",
    "author": "陳金順",
    "text": "」安頓好勢了後，中年人斟（thîn）一甌白滾水予賴正德，「我是聯盟佇台灣的秘密盟員，為著莫露洩身份，所致我會不時變換打扮，以後你喚我雄仔就會使。昨昏（hng）我接著林桑的通知，這擺任務我會盡全力配合，助你轉去故鄉、全身抽退，絕對袂予車輦（lián）牌破害咱的計畫。」雄仔講甲誠有自信。「多謝雄哥鬥相仝，續落來咱欲按怎行動？」賴正德一心一意干單想欲趕緊轉去故鄉。",
    "paragraph_id": 384
  },
  {
    "title": "Formosa時空演義",
    "author": "陳金順",
    "text": "雄仔給嘴偎踮賴正德耳空邊，細聲講：「賴桑，緊事寬辦，……按呢生，按呢生。」     「賴桑，我看天嘛暗矣，我掣你來去外面食暗頓。」雄仔計畫講煞，出招賴正德出門食暗頓。泛勢驚天暗戴烏仁目鏡無合情理，顛倒引起別人注目，雄仔給目鏡剝落來，換戴一頂深藍色的帽仔，帽仔頭前正中央繡一面車輦牌的旗仔，賴正德看雄仔換戴這頂帽仔，向伊比一枝大頭拇。",
    "paragraph_id": 385
  },
  {
    "title": "Formosa時空演義",
    "author": "陳金順",
    "text": "雄仔掣賴正德行出巴洛克的建築，行五十公尺了後斡兩個斡，入去一間徛佇巷仔內無掛看板的麵店仔，內面拄好無半個人客，雄仔點兩碗大碗的雜菜麵，切一大盤豆干、滷卵、海帶，順續喚頭家捾（kūann）一罐玻璃矸仔裝的麥仔酒。酒、菜、麵一時仔久攏總捀（phâng）來怹（in）的桌頂，雄仔出嘴招呼：「賴桑，雜菜麵趁燒緊食，這阮這箍圍仔我食過上界gió-toh的，你給食看覓，麵糅（khiū）、料實在。",
    "paragraph_id": 386
  },
  {
    "title": "Formosa時空演義",
    "author": "陳金順",
    "text": "」     賴正德聽雄仔按呢講，看唯碗內，「有影就對（tio̍h），料好實在，大碗閣滿墘，豬肉絲、紅菜頭、木耳，猶有一尾蝦仔，予人看著強欲流嘴瀾。」賴正德講煞，挾一簇（tshok）麵起來食，「這麵透濫故鄉的滋味，確實好食。」賴正德提酒開仔撨（kiāu）開酒塞仔蓋，斟兩甌麥仔酒，一甌捀予雄仔，「雄哥，我敬你。」雙人齊給酒杯仔捀懸懸，酒杯叩（kho̍p）酒杯，一嘴啉予焦。",
    "paragraph_id": 387
  },
  {
    "title": "Formosa時空演義",
    "author": "陳金順",
    "text": "這暝，佇彼間無掛看板的麵店仔，賴正德佮雄仔相連續啉幾落罐麥仔酒，雙人好親像久年無見的老朋友仝款無所不談，講天講地，講hāu-hia、講飯篱（lē），當該然怹真知輕重，佇微醉的氣氛下底，怹攏無講著一絲仔敏感的話題。食飽啉足，兩個人才靠微微的月光佮暗毿（sàm）的路燈照路，逗逗仔行轉去彼間巴洛克的建築。6.賴正德細漢時的徛家踮佇員林百果山跤，奚是一間塗埆砌的低厝仔，佮彼箍圍仔厝邊頭尾的徛家相像。",
    "paragraph_id": 388
  },
  {
    "title": "Formosa時空演義",
    "author": "陳金順",
    "text": "伊的老爸賴鐵牛、老母劉秋霞佇百果山頂有一遍（phiàn）果子園，奚是怹阿公賴天送傳落來的家伙，園裡種滿當地出名的果子樹楊桃欉。楊桃園的穡頭，唯沃水、摳（khau）草、剪枝、壅（ìng）肥、套袋仔，一直到甲採收、包裝，遮的嗒（tap）嗒嘀嘀的空課，若干單偎靠鐵牛翁仔某兩個人咧做，擔頭有影較重淡薄。",
    "paragraph_id": 389
  },
  {
    "title": "Formosa時空演義",
    "author": "陳金順",
    "text": "體貼、乖巧的正德佮小妹雪鳳從（tsīng）做囡仔就誠捌代誌，怹毋甘老爸、老母過頭操勞，所致，自讀小學起，見若臘日仔紙頂面出現紅字的歇睏時，兩兄妹仔攏會綴老爸、老母起哩百果山頂楊桃園裡鬥做穡。寢（tshím）頭仔，正德、雪鳳兩兄妹仔因為細漢欠經驗，佇園裡主要的空課，是給老爸、老母鬥相仝做沃水佮摳草這兩項較簡要的穡頭。",
    "paragraph_id": 390
  },
  {
    "title": "Formosa時空演義",
    "author": "陳金順",
    "text": "雖然怹做的是較無技術性的穡頭，不而過，有怹兩人鬥跤手，鐵牛佮秋霞兩翁仔某肩胛頭的重擔的確有減輕淡薄。到甲正德小可較大漢身材抽懸、跤手較猛（mé）掠了後，便若搪（tn̄g）著採收期，伊就綴老爸鐵牛跁（peh）起樹仔頂鬥挽熟黃的楊桃。有東時仔，樹仔頂的楊桃袂赴採收自然落（lak）落來，秋霞會揀幾粒仔較歹看相的，提轉去厝裡切予一片一片，暗頓食煞逐家踮門口埕納涼的時，捀出來公家食。",
    "paragraph_id": 391
  },
  {
    "title": "Formosa時空演義",
    "author": "陳金順",
    "text": "頭擺切楊桃的時，伊順這個勢對兩兄妹仔機會教育，「德仔、鳳仔，恁給看，」秋霞唯盤仔裡抳（ni）一塊楊桃片起來，「這楊桃猶有另外一個名號做五稜仔。」     拄入學無偌久、讀小學一年仔的雪鳳好玄出嘴問：「阿母，是按怎楊桃欲號做五稜仔咧？」     「你無看，一、二、三、四、五，」秋霞比楊桃片的五個角予兩兄妹仔看，「拄好五個角，毋才會號做五稜仔。",
    "paragraph_id": 392
  },
  {
    "title": "Formosa時空演義",
    "author": "陳金順",
    "text": "」     讀小學五年的正德續嘴講：「妹仔，頂日仔學校上自然課紹介楊桃的時，老師閣有給阮講另外一個名。」     「號做啥物名？阿兄，你緊講。」正德的話題引起雪鳳的趣味。「號做天星果。妳看，有成天頂的星否？」正德那講那提一塊楊桃片，塞咧小妹嘴裡，雪鳳那哺嘴仔那笑微微。一直無講話較嘴恬的鐵牛拍斷怹的話柄，「德仔、鳳仔，恁兩兄妹仔給阿爸、阿母鬥做穡，阮感覺誠安慰。",
    "paragraph_id": 393
  },
  {
    "title": "Formosa時空演義",
    "author": "陳金順",
    "text": "毋過，我向望恁兩個較拚勢讀冊，別日仔佮人有比併，毋通親像我佮恁阿母仝款青瞑牛，一世人干單會當做山穡。」     正德佮雪鳳同齊應：「阿爸，阮知。」     賴正德陷眠，夢到遮伊雄雄醒起來。伊佮小妹雪鳳攏有聽老爸的話拚勢讀冊，伊去美國留學提著博士學位，小妹嘛佇台灣讀到大學卒業。毋過，因為烏名單的緣故，伊煞袂得轉來故鄉報答老爸晟養的恩情，這陣，老爸已經過身。想到遮，賴正德目屎四湳垂。7.",
    "paragraph_id": 394
  },
  {
    "title": "Formosa時空演義",
    "author": "陳金順",
    "text": "賴正德去大溪老街揣雄仔的隔轉工中晝。雄仔駛一台中古的烏色轎仔，到三峽祖師廟參拜。伊面裡掛一副銀框白仁目鏡，昨昏彼兩撇嘴鬚已經無去，看起來加誠斯文款。雄仔身軀邊一位頭毛留到肩胛頭、身材瘦窕（thio）瘦窕、身穿白底淺花洋裝的中年查某人。",
    "paragraph_id": 395
  },
  {
    "title": "Formosa時空演義",
    "author": "陳金順",
    "text": "踏入廟埕，雄仔給中年查某人紹介這間受濟濟信眾敬拜的祖師廟：「麗惠，三峽祖師廟已經有223冬的歷史，廟裡主要服伺（sāi）福建泉州的清水祖師，遮佮淡水祖師廟、艋舺祖師廟算是北部上界出名的三間祖師廟。兩百外冬來，因為地動佮火燒的緣故，攏總捌重建三擺，煞尾這擺是由在地藝術家李梅樹唯1947年開始重建，一直到甲七冬前伊過身，猶未重建完成。",
    "paragraph_id": 396
  },
  {
    "title": "Formosa時空演義",
    "author": "陳金順",
    "text": "毋過，你給看，」雄仔掣查某人那行那指（kí）廟壁佮廟柱的雕刻予伊看，「無論廟壁抑是廟柱雕刻的幼路佮藝術性，是別個所在奧（oh）得見著的，所致遮嘛予人稱呼做『東方藝術殿堂』。」     雄仔咧紹介三峽祖師廟的時，中年查某人誠注神咧聽，不時抌頭回應，自頭至尾攏無講甲半句話。彼日早起，雄仔來挵賴正德房間門喚伊起床，正德手面洗好行到廳裡，看著雄仔身軀邊徛一位身材瘦窕的婦仁人。",
    "paragraph_id": 397
  },
  {
    "title": "Formosa時空演義",
    "author": "陳金順",
    "text": "雄仔出嘴給正德紹介：「賴桑，伊是阮牽的，號做麗惠。咱的計畫我攏有給thok頭矣，你放心，伊袂露洩咱的秘密。」     賴正德向麗惠抌頭，「嫂仔妳好，較停仔愛勞煩妳矣。」     「毋通按呢講，這是我該當做的代誌。」麗惠客氣應話。三個人做陣行入賴正德暫蹛的房間。",
    "paragraph_id": 398
  },
  {
    "title": "Formosa時空演義",
    "author": "陳金順",
    "text": "麗惠挩開伊紮來彼筊kha-báng的 jia-khuh，唯內面提出一頂假頭毛、一袾（su）白底淺花洋裝、一領白色Bra、一雙烏色平底鞋佮一筊化粧箱。雄仔對賴正德講：「賴桑，好佳哉阮牽的佮你的身材差毋成物，伊僎（tshûan）遮的物件該當有合你用。今（tann），家己人免驚歹勢，請你給外口衫褪落來，通好趕緊換裝。",
    "paragraph_id": 399
  },
  {
    "title": "Formosa時空演義",
    "author": "陳金順",
    "text": "」     毋捌佇初熟似的婦仁人面頭前換衫仔褲，使致賴正德面仔小可紅紅，為著順序完成計畫，伊緊猛褪甲偆一領四角格仔的內底褲。麗惠代先教正德按怎穿Bra，調整好勢了後給伊鬥long洋裝，洋裝long好請伊坐踮梳粧枱前。麗惠替伊戴長到肩胛頭的假頭毛，續落給伊畫目眉、抹粉、點胭脂，因為正德連鞭就愛參加喪禮，所致麗惠干單替伊畫薄粧。",
    "paragraph_id": 400
  },
  {
    "title": "Formosa時空演義",
    "author": "陳金順",
    "text": "變裝的空課，量約成點鐘就規個完成，正德穿好烏色平底鞋，麗惠教伊查某人行路的體態，唯外表看，正德已經九分成查某人。佇邊仔恬恬看麗惠畫粧的雄仔對正德講：「賴桑，較停仔出去外面了後，你盡量莫講話，按呢較袂出破。阮牽的麗惠的名就暫且借你用。」     賴正德越頭看麗惠，「嫂仔，歹勢呢。」     「毋通按呢講，你家己較細膩咧。Kha-báng裡猶有一袾烏色的褲裝，你才揣所在替換。」麗惠應話。",
    "paragraph_id": 401
  },
  {
    "title": "Formosa時空演義",
    "author": "陳金順",
    "text": "雄仔佮假扮做麗惠的賴正德離開三峽祖師廟了後，行去廟邊怹停車的所在。坐入車裡，雄仔對正德講：「賴桑，都一畷工來到祖師廟矣，李梅樹佮怹兄哥的紀念館拄才開幕無幾工，就佇頭前一塊仔，咱來去行一下袂延遷（tshiân）偌濟時間，我會佇欲暗進前送你轉去員林厝裡。」     「雄哥，你想了不止仔周至，來去紀念館行一下嘛好。其實，我本人自細漢就誠趣味畫圖，會記得小學五年的時，捌得著彰化縣畫圖比賽頭名。",
    "paragraph_id": 402
  },
  {
    "title": "Formosa時空演義",
    "author": "陳金順",
    "text": "」賴正德正面回應雄仔。雄仔駛伊彼台中古的烏色轎仔，唯祖師廟前長福街相連續三擺正斡，駛過清水街、信義街到民生街，伊給車插踮路邊，兩個人落車行到三峽橋邊仔一棟大樓，佇大樓入口的所在有掛一塊「劉清港醫師李梅樹教授昆仲紀念館」的看板。坐電梯起哩七樓，佇紀念館門嘴搪著一位西裝畢紮、看起來量約五、六十歲的奧里桑，伊胸前結一個名牌，頂面寫「總幹事李景暘」。",
    "paragraph_id": 403
  },
  {
    "title": "Formosa時空演義",
    "author": "陳金順",
    "text": "李景暘看著雄仔佮女裝打扮的賴正德出電梯門，向怹行一個禮，「先生、女士恁好，歡迎來紀念館參觀，小弟本人是李梅樹教授的大漢後生，請問敢有需要我給恁導覽？」     「李先生，阮的運途有影透天，今仔日來紀念館參觀會當搪著你，確實是阮的福氣。你都遮呢仔誠意，按呢，較停仔就勞煩你給阮簡單紹介一下。」雄仔對李景暘嘴笑目笑。李景暘掣怹行入紀念館裡。",
    "paragraph_id": 404
  },
  {
    "title": "Formosa時空演義",
    "author": "陳金順",
    "text": "一入紀念館，倒手爿壁頂貼一張大海報，頂面寫「春季展覽主題：婦女之美。日期：3月11日至18日。」李景暘那掣怹參觀那對怹講：「因為阮老爸在生的時堅持無欲賣畫，所致，囤佇厝裡的畫規厝間，數量到底有偌濟一時嘛袂赴詳細統計。紀念館內面目前已經整理好勢、排出來展覽較重要的物件，除了伊的畫以外，嘛有三峽祖師廟的重建手稿圖，另外猶有阮阿伯劉清港醫師在生的時所用過的物件佮醫療器具。",
    "paragraph_id": 405
  },
  {
    "title": "Formosa時空演義",
    "author": "陳金順",
    "text": "」     李景暘為怹兩人詳細導覽紀念館的開幕展，量約開半點外鐘，導覽煞閣親身送出門嘴，雄仔佮正德兩人向李景暘行一下禮，坐電梯離開。離開紀念館，雄仔佮正德行去停車的所在。雄仔唯三峽起行一路向西，經過大溪、平鎮，佇楊梅交流道上高速公路。上高速公路了後無一時仔，隨拄著楊梅收費站，沿路通過楊梅、造橋兩個收費站，量約成點鐘後駛到后里泰安休息站。",
    "paragraph_id": 406
  },
  {
    "title": "Formosa時空演義",
    "author": "陳金順",
    "text": "彼日因為毋是禮拜時仔，所致來休息站的人佮車攏無偌濟，女裝打扮的賴正德行入查某便所，給身上彼袾白底淺花洋裝換掉，改穿麗惠替伊僎的烏色褲裝。賴正德換裝了行出外面，看著雄仔手裡捾兩罐楊桃汁，徛踮樹仔跤咧聽（thìng）候伊。8.",
    "paragraph_id": 407
  },
  {
    "title": "Formosa時空演義",
    "author": "陳金順",
    "text": "叫著我，叫著我，黃昏的故鄉不時塊叫我，叫我這個苦命的身軀，流浪的   人無厝的渡鳥，孤單若來到異鄉，不時也會念家鄉，今日又是來聽見著喔～親像塊叫我～              叫著我，叫著我，黃昏的故鄉不時塊叫我，懷念彼時故鄉的形影，月光不時照落的山河，彼邊山，彼條溪水，永遠抱著咱的夢，今夜又是來夢著伊喔～親像塊等我～       叫著我，叫著我，黃昏的故鄉不時塊叫我，含著悲哀也有帶目屎，盼我轉去的聲叫無停，白雲啊～你若欲去，請你帶著阮心情，送去予伊我的阿母喔～毋通來袂記～     逐擺佇海外台灣人聚會的時，賴正德攏會聽著眾人作陣合唱這首文夏填詞的日本曲〈黃昏的故鄉〉。",
    "paragraph_id": 408
  },
  {
    "title": "Formosa時空演義",
    "author": "陳金順",
    "text": "逐擺唱，逐擺哭。逐擺夜暝佇厝裡心悶故鄉佮親人的時，賴正德嘛會關踮冊房內面細聲唱〈黃昏的故鄉〉。相像逐擺唱，逐擺哭。伊猶會記得，12冬前，伊出國留學滿10冬，彼時已經佇美國德州大學電機系揣著安穩的教冊空課。不而過，因為烏名單的緣故，一直無法度順序倒轉去故鄉。有一日，賴正德接著小妹賴雪鳳唯台灣寄來的批信，批裡講伊的老母劉秋霞等伊10冬，煩惱甲規抱頭毛白一半較加，猶等袂著伊轉來台灣。",
    "paragraph_id": 409
  },
  {
    "title": "Formosa時空演義",
    "author": "陳金順",
    "text": "所致，已經央人拜託旅行社替伊辦好護照佮美國簽證，按算後月日欲親身來美國一畷，看伊久年無見的後生，時到，雪鳳會陪伴老母作陣來。賴正德隨回批，給小妹講欲按怎坐飛凌機佮其他該當愛注意的事項。老母佮小妹來美國彼日，賴正德親身駛車去休士頓國際機場載怹。佇機場大廳，劉秋霞頭一目看著10年無見的後生，目屎流目屎滴行偎給伊攬牢牢，「德的啊，阿母逐日都咧數念你哦，便若園裡的穡頭做煞，就那想那哮，哮甲這陣目睭有較輸。",
    "paragraph_id": 410
  },
  {
    "title": "Formosa時空演義",
    "author": "陳金順",
    "text": "我不時咧給妹仔講，我若毋緊去美國看恁阿兄，有一日我若目睭哭甲青瞑，想欲看嘛看袂著矣。」     賴正德聽老母按呢講，心肝親像針咧捼（ui）仝款，雙跤跪咧塗跤兜，「阿母，請諒情囝兒不孝，袂當陪伴佇妳身軀邊。」     「妹仔，緊給恁阿兄牽起來，遮飛凌機場出出入入遐濟人歹看。」賴雪鳳聽老母按呢講，隨行偎給賴正德牽起來。兩兄妹仔嘛攬一睏，賴正德伸手輕略仔摸小妹的面，「妹仔，妳有影大漢矣。",
    "paragraph_id": 411
  },
  {
    "title": "Formosa時空演義",
    "author": "陳金順",
    "text": "」     賴正德唯休士頓國際機場載老母佮小妹轉去郊區的徛家，猶未入門正德的家後陳雲卿早就僎好一桌豐沛的飯菜。怹一踏入門，雲卿隨闖偎來乾（ta）家佮小姑仔面前，「阿母、雪鳳，咱雖然頭一擺見面，毋過，正德定定講起厝裡的代誌，嘛有提恁的相片予我看。」    「雲卿仔，我一個好新婦，多謝妳佇他鄉外里照顧阮德仔，予妳誠辛苦。」劉秋霞頭擺見面就呵咾新婦。「阿母，妳千萬毋通按呢講，這是我該當愛做的。",
    "paragraph_id": 412
  },
  {
    "title": "Formosa時空演義",
    "author": "陳金順",
    "text": "」雲卿予乾家呵咾一下，煞感覺歹勢歹勢。彼暝，逐家食甲腹肚飽漲漲。秋霞佮雪鳳母仔囝減采時差的緣故，規暝睏袂去。正德佮雲卿早就請假規禮拜，所致會當陪怹開講規暝。隔轉工逐家踮厝裡歇睏一日。續落來五工，正德佮雲卿輪流駛車載逐家四界行踏，對秋霞佮雪鳳這對頭擺出國的母仔囝來講，有影大開眼界。9.歇睏換裝了，雄仔唯泰安休息站載賴正德閣上高速公路，無幾分鐘就通過后里收費站，了後閣駛量約仔50公里落員林交流道。",
    "paragraph_id": 413
  },
  {
    "title": "Formosa時空演義",
    "author": "陳金順",
    "text": "落交流道了後，行縣道148號到何厝，接縣道137號向南，才閣接員水路，大概仔一、兩公里就到賴正德日思夜夢的故鄉徛家。22冬毋捌轉來，厝裡四箍輦轉的景緻已經改變不止仔濟，賴正德差一屑仔就認袂出來，永過遮規遍齊是塗埆砌的低厝仔，現此時大部分的人家攏蹛紅毛塗翻過的樓仔厝，連正德怹兜嘛翻修做三層的西洋樓。賴正德老爸賴鐵牛的靈堂，用鐵枝仔做骨架，外面嵌布帆，搭踮徛家邊仔的空地仔。",
    "paragraph_id": 414
  },
  {
    "title": "Formosa時空演義",
    "author": "陳金順",
    "text": "正德佮雄仔到位的時，差不多下晡四點半跤兜，日頭的光線已經無親像佇泰安休息站的時遐呢炎。怹行入靈堂，看著彰化縣長、員林鎮長、百果山青果合作社社長佮幾落位縣議員、鎮民代表送的輓聯。彼時，靈堂內面干單正德的小妹雪鳳佇咧，雖然離頂回雪鳳陪老母去美國看伊直欲一紀年，不而過，正德一踏入靈堂就認出已經41歲的小妹。",
    "paragraph_id": 415
  },
  {
    "title": "Formosa時空演義",
    "author": "陳金順",
    "text": "雪鳳點兩欉香交予面頭前這兩位來客，怹拈香的時，雪鳳注神相徛佇正爿穿烏色褲裝的中年婦仁人，伊感覺這個人面熟面熟，煞一時想袂起來捌佇佗位見過。拈香了，雪鳳忍袂牢心內的好玄，行偎變裝的正德身軀邊，「請問這位大姊，咱毋知……」雪鳳話猶未講煞，正德就唯衲袋仔撏一張拄才佇路裡寫好的紙條仔交予伊，頂面干單寫「妹仔，我是德仔。",
    "paragraph_id": 416
  },
  {
    "title": "Formosa時空演義",
    "author": "陳金順",
    "text": "」雪鳳歡喜一下，出嘴欲喚正德，才喚一字「阿」，正德就伸手掩伊的嘴，仆踮伊的耳空邊細聲講：「妹仔，遮無利便講話，緊掣我來去阿母的房間才閣講。」     雪鳳掣正德佮雄仔入去厝裡二樓老母秋霞的房間。這時，欲偎70歲的秋霞，頭毛早就白蒼蒼，目睭併12冬前去美國的時猶較輸，知影雪鳳掣人入來，毋過目睭看袂真。「鳳仔，怹是？」     「阿母，我是德仔。邊仔這位是我的朋友，是伊載我轉來的。",
    "paragraph_id": 417
  },
  {
    "title": "Formosa時空演義",
    "author": "陳金順",
    "text": "」正德行偎老母的身軀邊，輕輕仔搦（la̍k）伊的手。秋霞瞻（tann）頭看正德，伸手摸伊的面，摸著長頭毛，「你誠實是德仔？你的頭毛哪會……」     「阿母，我這陣猶袂當自由出入台灣，這畷為著順序轉來送阿爸，辜不衷毋才會變裝。」正德向老母解說伊戴假頭毛的因端。講煞，給彼頂假頭毛提落來予老母佮小妹看。「德仔，你這畷轉來會當蹛幾工？」老母秋霞誠關心。",
    "paragraph_id": 418
  },
  {
    "title": "Formosa時空演義",
    "author": "陳金順",
    "text": "「阿母，為著莫引起外人的僥疑佮替恁惹來麻煩，我明仔載參加阿爸的告別式了，就愛隨離開。恐驚無法度送阿爸上山頭，請諒情囝兒不孝。」正德對老母講出伊的無奈。「德仔，阿母袂怪你，」秋霞那講那哭，「假使恁阿爸若知影你無顧一切拚轉來送伊，伊定著會感覺誠安慰。」     「阿母，盈暗我佮朋友來去蹛旅社，妳家己愛保重。」講煞，正德給手裡彼頂假頭毛戴轉去頭殼頂，含著目屎佮雄仔離開家門。",
    "paragraph_id": 419
  },
  {
    "title": "Formosa時空演義",
    "author": "陳金順",
    "text": "房間裡只偆秋霞佮雪鳳兩母仔囝攬咧哭啼。10.賴鐵牛的告別式佇隔轉工早起舉行。猶未九點，賴家的親族仔佮唯每一角勢來向賴鐵牛致意的各界人士，逗逗仔集偎來靈堂。變裝的賴正德佮雄仔，嘛佇九點進前就唯昨暝暫蹛的旅社來到位。怹兩人一到位，雄仔目睭誠利（lāi），隨瞭著靈堂外面有五、六名穿深藍色服裝、留五分仔頭的便衣人員，摻濫佇人群內面。伊用眼神暗示賴正德，正德嘛致覺著這陣人來遮的用意。九點開始進行家祭。",
    "paragraph_id": 420
  },
  {
    "title": "Formosa時空演義",
    "author": "陳金順",
    "text": "賴鐵牛的家後劉秋霞、查某囝賴雪鳳、囝婿陳光明佮其他賴家的親族仔，隨個啊隨個輪流向賴鐵牛拈香、行禮。賴正德徛踮人群內面，袂當現身佮親人作陣家祭，伊心肝內的痛疼，毋捌親身經驗過的人，恐驚無法度體會。量約二十分鐘久家祭了，續落來由各界團體參與公祭。大多數團體攏差派一、兩位仔代表參加公祭，其中，干單百果山青果合作社上界大陣，由社長掣領數十名社員，向賴鐵牛拈香、行禮。",
    "paragraph_id": 421
  },
  {
    "title": "Formosa時空演義",
    "author": "陳金順",
    "text": "規個告別式自頭至尾，大概佇早起十點捅（thóng）仔結束。了後，幾名體格武頓的查甫人給賴鐵牛的棺柴扛上靈車，賴鐵牛的家屬佮親族仔綴佇靈車的後壁面，逗逗仔行向百果山頂的墓地。這時，所有參加公祭的各界人士，早就離開現場，連彼五、六名穿深藍色服裝、留五分仔頭、摻濫佇人群內面的便衣人員，嘛走甲無看影跡。賴正德坐踮雄仔彼台烏色的轎仔內面，透過車窗看送葬的隊伍那行那遠，一直到全然看無半點形影為止。",
    "paragraph_id": 422
  },
  {
    "title": "Formosa時空演義",
    "author": "陳金順",
    "text": "雄仔照昨昏來正德怹兜的路線，唯員林交流道上高速公路，半點外鐘後通過后里收費站，閣無幾分鐘來到泰安休息站，佮前一日相像，來遮歇睏的人佮車仝款無偌濟。女裝打扮的賴正德，趁無人注意的時緊行入查甫便所，給身軀頂的穿插規個換落來，順續洗掉麗惠替伊畫的薄粧，恢復拄唯美國轉來台灣彼陣的模樣。正德換裝了行出外面，看著雄仔手裡捾兩罐楊桃汁，徛踮樹仔跤咧聽候伊。",
    "paragraph_id": 423
  },
  {
    "title": "Formosa時空演義",
    "author": "陳金順",
    "text": "雄仔給車駛出泰安休息站了後上高速公路，沿路經過造橋佮楊梅兩個收費站，點外鐘後落機場交流道，伊給賴正德載到桃園機場航站大樓外面。「賴桑，這擺咱的任務順序完滿，轉去美國了後，才請你給聯盟方面講一聲。較停仔通關的時嘛是愛較細膩咧，才袂佇最後關頭出破。祝你一路順風。」雄仔對賴正德交代佮祝福。賴正德伸出伊的正手佮雄仔握手，「雄哥，轉來台灣這幾日，好佳哉有你佮嫂仔鬥相仝，我才會當順序轉去故鄉祭拜阮老爸。",
    "paragraph_id": 424
  },
  {
    "title": "Formosa時空演義",
    "author": "陳金順",
    "text": "實在真多謝你，嘛請你替我給嫂仔講一聲勞力。」     賴正德佮雄仔相辭了後，手拖彼筊大筊皮箱行入航站大樓。伊將行李安頓好勢，提出彼本拜託林忠明假做的護照，用蕭清輝的身份通關。這擺，因為任務順序完滿，所致伊無親像轉來的時遐呢緊張。賴正德踏著輕快的跤步行到海關，海關官員掠伊護照頂面的相片看一下，隨頓通關印。十外分鐘了後，賴正德所坐彼班飛凌機，唯台灣桃園機場的跑道，逗逗仔滑行飛上天。",
    "paragraph_id": 425
  },
  {
    "title": "Formosa時空演義",
    "author": "陳金順",
    "text": "飛凌機一下仔飛到天頂，以平穩的速度前進，正德唯頂面看落去，看著青翠的山嶺若有若無出現佇一蕊一蕊雲縫裡，這個影像離伊愈來愈遠，到甲全然無看影跡，伊才給目睭瞌（kheh）起來歇睏。一、二十點鐘後，賴正德所坐這班飛凌機，會踮洛杉磯轉機了後，順序降落佇美國休士頓國際機場。──2011.4.1寫佇赤崁南門仔   2011.",
    "paragraph_id": 426
  },
  {
    "title": "Formosa時空演義",
    "author": "陳金順",
    "text": "10《台文戰線》第24號 伊的名號做Siraya   Uma規日頭殼gông-tshia-tshia，心肝穎（ínn）仔無停咧滾絞，這兩日踮電視內面看著的影像，袂輸佇伊腦海內咧做大水，暝日溢來溢去無時停。秀林村是伊自細漢徛（khiā）起的故鄉，遐（hia）有伊上親的親人佮逐日好嘴相借問的厝邊頭尾。",
    "paragraph_id": 427
  },
  {
    "title": "Formosa時空演義",
    "author": "陳金順",
    "text": "這畷（tsūa）回鄉的路途，伊的跤步不止仔沈重，若毋是雄介介、橫掃遍野的Morakot風颱起致，伊的目屎嘛袂親像湍流的溪仔水流袂離。彼工，雄狂的Morakot親像《鄉史補記》內面的爭砰（tsing-piàng）賊，歹銃銃對南台灣一直搧（siàn），袂輸欲給（kā）散甲予鬼仔掠去、遐的可憐人的田園厝宅拆食落腹。",
    "paragraph_id": 428
  },
  {
    "title": "Formosa時空演義",
    "author": "陳金順",
    "text": "外地人減采較（khah）毋知，秀林村就是踮佇高雄縣美麗鄉的東北爿（pîng），這個地頭有較揜（iap）僻淡薄，戶口設踮遮的較斂（liám）千五人，常在蹛佇遮的人口量其約仔才成千人跤兜，你若有閒罔去庄仔頭給踅（se̍h）一輾（liàn），罕罕仔才看會著三兩個少年男女出現佇庄裡，佇這踏（tah），老人佮囡仔疕（phí）佔較大面。",
    "paragraph_id": 429
  },
  {
    "title": "Formosa時空演義",
    "author": "陳金順",
    "text": "這也莫怪，自從這個Siraya庄頭接受所謂現代文明了後，古早一寡傳統文化一日一日失去，世傳世的種作模式早就無法度維持日常生活，使致少年家無出去都市手面趁食袂使。面對時代潮流無情的戲弄，Uma相像袂當走閃，為著生活，十外冬來伊攏蹛佇日時繁華光炎、暗時霓虹閃熾的台北城，成做一隻飛離故鄉、路途迢遠的Siraya渡鳥。",
    "paragraph_id": 430
  },
  {
    "title": "Formosa時空演義",
    "author": "陳金順",
    "text": "Uma這十外冬來，踮佇台北街頭巷尾的PUB佮西餐廳做駐唱歌手，特別是佇PUB唱歌，逐日面裡攏著畫紅漆青，身軀頂穿的就準毋是綾羅紡絲，嘛袂使傷過頭凊采，欲佇這款娛樂場所的舞台頂賺（tsúan）食，除了歌藝愛有二步七仔，不糝（sám）時為著應付遐的興流豬哥瀾（nūa）的查甫觀眾，嘛著心肝掠坦横、目睭瞌（kheh）一蕊，給胸前落（làu）較低咧，予兩粒C-cup的奶仔加減走出來佮人客相借問一下。",
    "paragraph_id": 431
  },
  {
    "title": "Formosa時空演義",
    "author": "陳金順",
    "text": "Uma的皮膚是烏裡帶咖啡的色緻，烏甜媠（súi）啊烏甜媠，兩蕊目睭重絢（tîng-sûn）、活靈靈閣假若會講話的款勢，身懸165公分，袂輸少女腰束奶凸（phok）的體態，伊只要徛佇眾人面頭前，絕對是上界顯（hiánn）目的model。就因為按呢，儘管伊無成做電視頂遐的fans規山坪（phiânn）、身價億來億去的紅歌星；不而過，對庄跤散鄉人出身、生性樂觀的Uma來講，伊已經誠滿足囉。",
    "paragraph_id": 432
  },
  {
    "title": "Formosa時空演義",
    "author": "陳金順",
    "text": "佇揜僻的秀林村裡，Uma是怹彼沿上敖（gâu）讀冊的囡仔。伊毋那（nā）讀秀林國民小學的時，逐年成績攏提全校頭名，甚至後來去鄉裡讀美麗國民中學的時，伊嘛無輸人。散赤人無悲觀、失志的權利，儘管Uma併（phīng）別個囡仔較敖讀冊，不而過厝裡干單三分薄田種竹筍、生薑，老爸、老母愛晟養四個囡仔，成做大漢查某囝的Uma讀到國中卒業就愛出外鬥趁錢。Uma自細漢敖讀冊以外，歌藝佮屈勢嘛是一粒一的。",
    "paragraph_id": 433
  },
  {
    "title": "Formosa時空演義",
    "author": "陳金順",
    "text": "伊欲綴（tùe）芎蕉鎮勝利歌劇團四界公演的前一暝，怹老母佇伊的房間仔內給伊鬥款衫仔褲，那流目屎那對伊講：「Uma，你愛諒情阿爸佮阿母，阮知影你是庄仔內上敖讀冊的囡仔，毋過你嘛知影咱的手內裡，咱兜生食都無夠矣，欲哪有法度曝干？此去，你著較儼（giám）硬咧，出外不比佇厝裡，凡事著愛較吞忍（lún）咧。知否？」那講那用伊規世人做穡、粗耙耙的雙手挲（so）Uma的嘴頗（phé）。",
    "paragraph_id": 434
  },
  {
    "title": "Formosa時空演義",
    "author": "陳金順",
    "text": "彼時才16歲的Uma，雖然目箍紅紅、目睭皮酣（ham）酣，伊煞反倒轉安慰怹老母：「阿母，無去學校讀冊哪有啥物要緊？會當給厝裡鬥趁錢真好啊，若愛讀冊，後擺我有錢才去冊店買轉來家己讀就好矣，你毋免替我煩惱，我會保重家己。」講煞，兩母仔囝閣攬作伙哭一睏。彼暝，佇Uma的目睭內，秀林村的月娘看起來煞特別清明，伊暗靜仔對家己講：「我一定欲成功倒轉來。",
    "paragraph_id": 435
  },
  {
    "title": "Formosa時空演義",
    "author": "陳金順",
    "text": "」     隔轉工透早，Uma的老母罕得加菜，早頓食飽，Uma隨出門趕一日干單早暗各一畷的客運車班。看唯車窗外，是十外冬來逐工目睭擘（peh）金攏看會著、熟似（sāi）甲有偆的故鄉景緻。Uma心內咧想，以早逐工相對相（siòng）攏無啥物特別的感覺，這陣欲離開矣，才知影故鄉一枝草一點露的可貴。",
    "paragraph_id": 436
  },
  {
    "title": "Formosa時空演義",
    "author": "陳金順",
    "text": "身軀身予塗沙粉嵌幾落沿、看起來古老（nóo）嗍（so̍k）古的客運車，佇庄跤坎坎坷坷的黃塗路硞（kho̍k）啊硞，硞欲成點鐘，路邊開始出現規遍的芎蕉園，Uma知影芎蕉鎮到矣。Uma去芎蕉鎮勝利歌劇團了後，號藝名美麗。",
    "paragraph_id": 437
  },
  {
    "title": "Formosa時空演義",
    "author": "陳金順",
    "text": "伊南北二路綴團四界唱歌公演，前後七冬較加，無論是炎天赤日頭抑是透風落雨，做外場表演的歌劇團袂當揀空課路，只要出錢的頭家喚怹去表演，毋管山邊、海口，小鎮抑是夜都市，攏著隨傳隨到、毋敢延遷（tshiânn）。Uma給遮的綴團上山落海表演的日子，當做人生的磨練，毋捌喝過一聲艱苦。伊逐月日一領著月給，家己留淡薄仔所費，偆的攏隨去公演地頭的郵便局寄轉去厝裡予老爸、老母相添。",
    "paragraph_id": 438
  },
  {
    "title": "Formosa時空演義",
    "author": "陳金順",
    "text": "一直到彼擺佇台北大稻埕霞海城隍廟邊公演，拄著彼時STAR PUB開業無幾工，當咧走揣歌手的陳桑。「美麗小姐，我唯遮經過，聽著你的歌聲感覺誠特別，所以就峙（tshāi）踮舞台跤，聽你相連續給三塊歌唱煞。」Uma歌唱煞，行落台跤，陳桑早就將名誌提咧手裡，對Uma抌（tìm）一下頭，那拄（tu）名誌那開嘴，面裡的笑容予四箍輦（lián）轉的燈火照甲光炎無比。",
    "paragraph_id": 439
  },
  {
    "title": "Formosa時空演義",
    "author": "陳金順",
    "text": "Uma掣（tshūa）陳桑行到舞台邊的榕樹跤，陳桑續落講：「美麗小姐，假使你若無棄嫌阮這間小店，我想欲邀請你來店裡做駐唱歌手，毋知你敢願意？」     Uma目睭展大蕊掠陳桑看一下，笑頭笑面講：「多謝陳桑予我這個機會，既然陳桑無相棄嫌，我願意試看覓（māi）。",
    "paragraph_id": 440
  },
  {
    "title": "Formosa時空演義",
    "author": "陳金順",
    "text": "」佇外頭走闖（tsông）遮濟冬，Uma雖然毋捌喝忝（thiám），總是即馬（tsit-má）無簡單踏著較好的地位，伊實在毋願予這個機會唯家己的指頭仔縫溜辿（suan）。「想袂到你做代誌遮呢a-sa-li，這是合約書，內面所有待遇、福利攏寫甲一清二楚。」陳桑唯皮箱裡提一份合約書予Uma，「你先提轉去看予詳細，若無啥物問題，咱明仔載才正式簽約。",
    "paragraph_id": 441
  },
  {
    "title": "Formosa時空演義",
    "author": "陳金順",
    "text": "」越頭當欲離開的陳桑，行兩步路閣翻頭對Uma講：「對（tio̍h）啦，有一項代誌愛先品予明，恁歌劇團減采攏唱台語歌較濟；毋過，佇PUB需要唱西洋歌佮華語歌，應當無問題honn？」     「陳桑，請你放心。」Uma笑笑給陳桑抌頭。",
    "paragraph_id": 442
  },
  {
    "title": "Formosa時空演義",
    "author": "陳金順",
    "text": "彼暝公演了，參同事佇城隍廟邊宵夜食煞，轉去大稻埕不止仔有古早味的旅館房間，Uma佇眠床頂摒過來摒過去，毋知按怎仙睏都睏袂去，挩（thuah）開窗仔看出外面，看著15暝的月娘懸懸掛佇城隍廟的天頂，袂輸咧對伊嘴笑目笑，就親像伊16歲欲離開厝前一暝秀林村的月娘相像，遐呢清明。Uma自細漢就知影家己有兩個名，厝裡參庄裡的人攏喚伊Siraya名Uma，去到學校讀冊逐家就喚伊漢名劉秀麗。",
    "paragraph_id": 443
  },
  {
    "title": "Formosa時空演義",
    "author": "陳金順",
    "text": "猶咧讀秀林國民小學三年仔的時，乖巧敖讀冊的Uma捌開嘴問過老母：「阿母，是按怎我會有兩個名？」   老母真溫柔給彼陣有編（pinn）頭鬃尾仔的Uma頭殼挲挲咧，講：「憨囡仔，Uma是咱Siraya祖先傳落來的名，阿若秀麗是號來欲予官廳佮讀冊用的。」     坐佇梳粧台頭前的Uma，沿那給為著舞台頂表演畫的粧拭掉，沿那回想細漢時的代誌。",
    "paragraph_id": 444
  },
  {
    "title": "Formosa時空演義",
    "author": "陳金順",
    "text": "愛讀冊的Uma，並無因為16歲出外走唱，就將讀冊這層代誌放予袂記得；不而過，綴勝利歌劇團走唱彼幾冬，全台灣南北二路四界走闖，逐日舞甲無晝無暗，干單會當揣閬（làng）縫去就近的冊店，買兩本仔愛看的冊小止飢一下；來STAR PUB成冬了後，Uma無論唱歌的技藝抑是受人客歡迎的程度攏較在穩矣，彼暝下班領月給的時，伊歡頭喜面給陳桑要求：「陳桑，我佇遮唱歌即馬有較穩定，麻煩你後月日起，暗時六點到十點期間莫排我的班，我想欲去讀高中補校。",
    "paragraph_id": 445
  },
  {
    "title": "Formosa時空演義",
    "author": "陳金順",
    "text": "」     「美麗，你佇咱店裡誠受人客肯定，既然你遮呢求上進欲閣讀寡冊，我無理由毋允准，我干單提醒你一項：身體毋通舞傷忝。」陳桑予Uma一個鼓勵的眼神。「這是你的月給。」Uma接過手，踏著輕鬆的跤步轉去伊稅的宿舍。Uma離開校園八冬了後，佇24歲彼年九月，秋風微微月光暝，騎一台50cc的Su-ku-tah去讀靜修女中高中部補校。",
    "paragraph_id": 446
  },
  {
    "title": "Formosa時空演義",
    "author": "陳金順",
    "text": "無論透風落雨，補校三年期間，Uma毋捌欠席半擺，去學校的時，伊攏無畫粧點胭脂，身軀穿的是夜市仔買的牛仔褲佮T-shirt，一直到甲卒業，先生參同窗無半人知影伊是PUB的駐唱歌手。上界可貴的是，伊連難得的歇睏時仔，嘛罕咧出門蹉跎（tshit-thô）、踅媠姑娘仔上愛去shopping的百貨公司，三冬卒業Uma提著全班頭名的校長賞。彼暝，伊流落久年毋捌流過的珍貴珠淚。",
    "paragraph_id": 447
  },
  {
    "title": "Formosa時空演義",
    "author": "陳金順",
    "text": "三冬後，Uma 30歲的時，唯STAR PUB換到詩情西餐廳做駐唱歌手。佇遮出入的人客毋那併PUB加較單純，尚且大部分看起來假若是知識階層的款勢。",
    "paragraph_id": 448
  },
  {
    "title": "Formosa時空演義",
    "author": "陳金順",
    "text": "伊踮遮無需要親像佇PUB唱歌面裡畫紅漆青，頭毛定定siat-toh變款；伊只要穿一袾（su）淑女款的洋裝長裙，長過肩胛頭的直絲頭毛，面裡畫薄粧，坐踮鋼琴頭前，綴溫柔的樂音演唱人客點的歌，奚（he）歌聲可比唯山谷裡傳轉來的回音，予人客聽甲袂輸啉一甌whisky遐呢迷醉。",
    "paragraph_id": 449
  },
  {
    "title": "Formosa時空演義",
    "author": "陳金順",
    "text": "Uma來詩情西餐廳較無一月日，便若拜六暝伊駐唱的時間，九點猶未到就有一位穿插畢紮（pih tsah）、斯文款的查甫人客，固定坐踮伊唱歌的頭到倒手爿彼位，這位人客聽歌的性癖減采佮人較無像，來遮的人客若毋是點西洋歌就是華語歌，誠罕咧有人點台語歌；獨獨伊較無仝，總是來有三、四畷矣，逐回點的全然正港台語歌，唯老歌〈思慕的人〉、〈黃昏的故鄉〉，點到新歌〈家後〉、〈海波浪〉，Uma對伊留落特別的印象。",
    "paragraph_id": 450
  },
  {
    "title": "Formosa時空演義",
    "author": "陳金順",
    "text": "逐回伊攏干單點一塊歌，無加嘛無減，伊量約佇十點半跤兜，給點歌單親手交去坐踮鋼琴頭前的Uma手裡，續手予伊一千箍Tsit-puh，Uma每擺嘛攏會回應伊sweet的笑容。有時陣，Uma佇唱伊點的歌彼時，會有意無意用溫柔的眼神看唯倒手爿，看伊深窩的目睭假若佇佗位捌看過，感覺熟似面熟似面。一直到彼擺，斯文人客點〈愛你的批紙〉，煞佇歌單下底閬白的所在寫：「美麗小姐，毋知敢有這個榮幸參你開講？",
    "paragraph_id": 451
  },
  {
    "title": "Formosa時空演義",
    "author": "陳金順",
    "text": "煞場了後，我佇路口咖啡廳等你。思慕的人筆」   看著「思慕的人」這幾字，Uma嘴仔笑笑，袂輸看著久年無見的老朋友遐呢親切，自底就對伊有淡薄仔好感，想講熟似一下嘛無嫫（bái），煞場了後換一袾輕便的衫褲，Uma歡喜赴約。「Uma，誠久無見面，你敢猶會記得我？」Uma一坐定，對方隨予伊一個surprise。Uma掠伊看一下，面裡顯露僥（hiâu）疑的眼神：「你哪會知影我號做Uma？",
    "paragraph_id": 452
  },
  {
    "title": "Formosa時空演義",
    "author": "陳金順",
    "text": "」     對方拄一張名誌，Uma給這張薄釐絲、頂面印人名、地址、電話番的紙絚（ân）絚搦踮手裡。伊目睭的焦點相佇「潘文明」這三字中明印刷體的字頂懸，連睨都無睨一下，「潘文明」頂面一畷較細的楷體字「中央研究院民族所助理研究員」。「敢會是伊？」Uma心內想的是十外冬前，美麗國民中學仝班佮伊平平敖讀冊、蹛仝庄彼個漢名號做潘文明的Vare。",
    "paragraph_id": 453
  },
  {
    "title": "Formosa時空演義",
    "author": "陳金順",
    "text": "「劉秀麗」，佇美麗國中的學堂裡，導師給國中三年最後一擺模擬考的成績單分予Uma。佇「名次」欄頂面出現「1」，看著這個熟似甲有偆的阿拉伯數字，Uma並無歡頭喜面，因為伊心內知知，無論伊得著偌濟擺頭名，終其尾攏會為著家境的緣故，無法度升學讀高中。坐踮Uma邊仔，身材瘦窕（thio），參伊相像有兩蕊重絢大目睭的潘文明，彼擺模擬考猶原提著第二名。",
    "paragraph_id": 454
  },
  {
    "title": "Formosa時空演義",
    "author": "陳金順",
    "text": "卒業了後，潘文明因為家境較富裕，就去港都讀第一志願的高中，Uma被環境所逼去芎蕉鎮勝利歌劇團走唱。此去，兩人十外冬攏毋捌閣見過面。「你是Vare？」Uma將伊的眼神唯名誌頂面徙轉來坐伊對面的潘文明面裡。潘文明給雙手伸出來，輕輕仔搦著Uma的手蹄仔：「Uma，這十幾冬來，我不時攏會想起你，毋知你過了好否？即馬總算予我閣拄著你，我實在足歡喜。」     潘文明深情的眼神看在Uma的眼內。",
    "paragraph_id": 455
  },
  {
    "title": "Formosa時空演義",
    "author": "陳金順",
    "text": "伊予文明搦牢的雙手，量約十秒鐘才抽轉來，順續回應一個紅gê紅gê假若蘋果面的笑容。彼暝，雙人講話投機，一直講到月斜西。文明給伊自高中、大學、碩士、博士，這十外冬讀冊的經過，一點一滴講予Uma聽。Uma那聽那表露欣羨的眼神，苦袂得奚就是伊本身的人生路程。",
    "paragraph_id": 456
  },
  {
    "title": "Formosa時空演義",
    "author": "陳金順",
    "text": "Uma嘛給伊自國中卒業綴勝利歌劇團四界走唱，了後拄著陳桑予伊邀請去STAR PUB駐唱，一直到來詩情西餐廳這十幾冬的鹹酸苦汫（tsiánn）講予文明知影。文明那聽Uma講起伊這段袂輸電視劇女主角的經過，面裡不時顯露毋甘、疼惜的表情。自這日起，逐禮拜六暗時Uma佇詩情西餐廳下班了後，就是伊參文明固定約會的時間。這兩位來自下港迢遠、揜僻秀林村的青年男女，漸漸佇繁華都市裡成做一對深情的愛人仔。",
    "paragraph_id": 457
  },
  {
    "title": "Formosa時空演義",
    "author": "陳金順",
    "text": "彼冬咱人九月十五，是秀林村平埔夜祭斷站30冬了後，重新閣起鼓的日子。潘文明自做研究生開始，就投入平埔族研究佮文化復振運動，到這陣已經四、五冬的時間。伊出招平平是秀林子弟的Uma，佮伊作伙轉去故鄉，參與這項有特殊意義的文化傳承活動。Uma向西餐廳頭家請假三工，佮文明鬥陣坐自強號火車到港都車頭，了後唯港都坐客運車到芎蕉鎮，才閣唯芎蕉鎮搬車轉去秀林村。",
    "paragraph_id": 458
  },
  {
    "title": "Formosa時空演義",
    "author": "陳金順",
    "text": "這一畷路，至少愛開七點外鐘，早起十點跤兜自台北車頭起行，到厝日頭已經欲落山。這暝，Uma踮佇自伊出外厝裡就給保留到今（tann）、毋捌變款的房間裡，掀古早的舊相簿仔，那掀那滴落思鄉的目屎。伊好親像閣看著16歲、欲出外趁錢的前一暝，窗外彼粒清明秀麗的月娘，吊佇半天佮伊相對相。第二工透早五點外，文明就給Uma喚起床，欲招Uma佮伊作陣參與彼暗秀林夜祭的準備空課。",
    "paragraph_id": 459
  },
  {
    "title": "Formosa時空演義",
    "author": "陳金順",
    "text": "六點捅（thóng），怹綴幾位庄民去山裡剉一枝直溜（liù）秀的刺竹，這枝刺竹是欲成做夜祭儀式裡的標頭——向竹的路用。怹踮向竹的懸頂尾溜綁一大把稻草，佇竹身綁七把較細橛（ku̍eh）、坦橫的稻草，代表太祖七姊妹的意思。",
    "paragraph_id": 460
  },
  {
    "title": "Formosa時空演義",
    "author": "陳金順",
    "text": "續落來，文明掣Uma去看人砌公廨，這項穡頭通庄仔內大大細細攏參與有著，怹代先給竹仔剁予一節一節平長，了後編做三片竹仔壁，查某人給茅仔草抾予一束一束，交予查甫人幌（hàinn）起厝尾頂，將厝尾頂規個嵌茅仔草，嵌甲密啁啁。公廨內面正中央峙一枝竹仔柱迵（thàng）到天篷，雙爿邊的塗跤兜有囥一甕酒佮一甕水。公廨的頂面有插七枝竹仔刀，這是永過秀林人拍獵用的傢俬，同時嘛代表太祖七姊妹。",
    "paragraph_id": 461
  },
  {
    "title": "Formosa時空演義",
    "author": "陳金順",
    "text": "偎出口的所在有峙兩粒大石頭，是欲予庄民跪咧中央跋杯，嘛挺好準做石椅夆（hông）坐。另外，有一陣婦仁人無閒tshih-tshah咧準備米酒、檳榔、薰、雞酒、紅圓仔遮的秀林夜祭袂當欠缺的祭品。彼暝，佇歡樂的氣氛裡，Uma、文明佮濟濟庄民，聚集佇公廨頭前參與夜祭的活動，尪姨掣頭祭拜祖靈了後，開始進行規個活動裡上界重要的節目──牽戲。",
    "paragraph_id": 462
  },
  {
    "title": "Formosa時空演義",
    "author": "陳金順",
    "text": "參與牽戲的民眾逐家頭戴圓仔花編的花環、手牽手，牽成一個大圓箍仔，以Siraya語唱歌撓（lā）曲，眾人踏著四步一個循環的舞步，一直到翻點煞戲，Uma才佮文明手牽手轉厝歇睏。這暝是Uma自捌代誌到今，心情上界樂暢的時刻，伊為秀林夜祭感動、嘛為Siraya文化流落珍貴的珠淚。隔轉工佇厝裡食過早頓，Uma就佮文明相招作伙轉去台北。",
    "paragraph_id": 463
  },
  {
    "title": "Formosa時空演義",
    "author": "陳金順",
    "text": "這回佮兩日前轉來故鄉的情形拄好倒摒，怹代先唯秀林村坐客運到芎蕉鎮，了後閣唯芎蕉鎮搬車到港都，才閣佇港都車頭坐自強號火車上北。到台北的時天色近黃昏，下課、下班的人群挨挨陣陣，規個台北車頭一時袂輸是一座大菜市仔絞絞滾。怹雙人早就枵（iau）甲腹肚咕咕叫，出車站了後，行去佮就近懸樓拄天的景緻嶄然仔無仝、巷仔內低厝仔滿滿是的塔城街，食大碗閣滿墘的牛肉麵。",
    "paragraph_id": 464
  },
  {
    "title": "Formosa時空演義",
    "author": "陳金順",
    "text": "唯秀林村轉來台北了後，Uma佮文明猶原參永過仝款，繼續怹原底的空課，嘛相像怹逐禮拜的約會。不而過，經過這擺回鄉了後的文化刺激，Uma的心肝穎仔已經種落堅定的文化復振種籽。",
    "paragraph_id": 465
  },
  {
    "title": "Formosa時空演義",
    "author": "陳金順",
    "text": "一個秋風冷利（lāi）的拜六暝，Uma參文明坐佇庶（sù）常行跤到的咖啡廳啉燒咈（hut）咈的卡布奇諾咖啡，Uma佇燒絡的氣氛下底出嘴問文明：「Vare，頂回轉去秀林村了後，我就有誠深的感受，嘛有誠懸的意願想欲投入族群文化復振的空課，毋過，我毋知欲按怎落手，你敢會當予我建議？」     「Uma，其實我早就想欲佮你參詳這方面的代誌，毋過，因為驚你空課無閒閣愛分心來做遮的事工，身體會袂堪哩。",
    "paragraph_id": 466
  },
  {
    "title": "Formosa時空演義",
    "author": "陳金順",
    "text": "所以就暫且按下，想袂到你今仔日會先開嘴討論遮的問題。」文明用深情的眼神看Uma，用溫柔的口氣對伊講出關心的話語。「這幾冬，阮小弟、小妹相連續出社會趁錢，厝裡的環境已經改善誠濟，我嘛加減有儉寡錢；而且，我上班的時間攏佇暗時，日時會當撥淡薄仔時間做族群復振的空課。」Uma的口氣不止仔堅定。「看起來，你的意志真堅定。美麗小姐，我代表Siraya的鄉親向你致意。",
    "paragraph_id": 467
  },
  {
    "title": "Formosa時空演義",
    "author": "陳金順",
    "text": "」文明的口氣帶淡薄仔詼諧，那講那徛起來給Uma行禮。「潘教授，以後就愛勞煩你多多指教，費心給阮差教。」Uma學文明的口氣佮動作。講煞，雙人給啡咖杯仔捀（phâng）起來，杯叩（kho̍p）杯，發出響亮的音聲。續落來，文明給伊身軀邊所有佮平埔族相關的文獻、資料，一本一本借予Uma讀。Uma佇空課外誠認真讀遮的寶貴的資料，若有毋捌的所在，伊會先落記號，才佇約會的時陣給文明請教。",
    "paragraph_id": 468
  },
  {
    "title": "Formosa時空演義",
    "author": "陳金順",
    "text": "Uma幾月日後給遮的資料全然讀煞，文明順這個勢鼓吹Uma：「Uma，既然你對族群文化遮呢深情閣有使命感，我想，至無嘛愛閣提一個大學學歷，對咱欲做的空課嘛加減有幫贊。」     「Vare，毋過我已經三十外歲，閣佮人去讀大學敢袂夆笑？」Uma小可膽（tám）膽。「Uma，你毋通袂記得你二十外歲才讀高中，毋那無夆笑，閣顛倒提頭名卒業。」文明給Uma注一枝強心針。",
    "paragraph_id": 469
  },
  {
    "title": "Formosa時空演義",
    "author": "陳金順",
    "text": "「若按呢，你看我該當讀佗一間大學、啥物科系較適合？」Uma展笑容。「你會當去讀台北郊區C大的民族學系，遐的確會當學著你所需要的物件。」文明用肯定的口氣回應，「上重要的是，我有踮遐兼課。」     自Uma決定欲閣讀大學彼日起，除了上班佮文明約會，偆的絕大部分時間攏用來準備大學入學考試。伊確實有讀冊的才情，準備半冬跤兜，就予伊順利考牢C大的民族學系。",
    "paragraph_id": 470
  },
  {
    "title": "Formosa時空演義",
    "author": "陳金順",
    "text": "佇大學這四冬內面，Uma參過去相像拚勢讀冊，尚且伊樂觀的天性真緊就感染予班裡遐的少年同窗，伊的人緣浮，逐家毋那誠愛佮伊鬥陣，嘛自然的（tik）掠伊當做大姊頭仔看待。快樂的時間總是親像雲過月，一目睨仔就唯咱的指頭仔縫溜辿。舊年六月，35歲的Uma順利自C大民族學系卒業，戴學士帽仔彼日，身軀邊除了鬥陣四冬的同窗以外，年久月深一路予伊鼓勵、支持的愛人仔文明，自頭陪伴到尾。",
    "paragraph_id": 471
  },
  {
    "title": "Formosa時空演義",
    "author": "陳金順",
    "text": "卒業進前一月日，Uma綴文明參與有史以來上界大場的「平埔正名」街頭抗議運動，文明擔任活動的執行長，Uma成做活動組長，彼工氣溫超過30度，全台灣認同平埔族正名的鄉親五千外人，聚集佇凱達格蘭大道頂面，怹用響亮的聲嗽喝出堅定的口號，以勇敢的熱情唱出平埔正名的歌曲。",
    "paragraph_id": 472
  },
  {
    "title": "Formosa時空演義",
    "author": "陳金順",
    "text": "八月初八，雄狂的Morakot風颱橫掃南台灣，Uma的故鄉美麗鄉秀林村災情第一慘重，伊的老爸、老母嘛佇這擺來無張持（tî）的風災裡，予水崩山的塗湍流活埋過身。風災發生隔轉工，Uma、文明佮濟濟踮佇外地食頭路的青年男女，分別唯南北二路趕倒轉來秀林村，怹就親像孤鳥回岫（siū）仝款，為親人的過身目屎流無停，一禮拜後，逐家給目屎拭焦，聚集參詳組織秀林村Morakot風災自救會。",
    "paragraph_id": 473
  },
  {
    "title": "Formosa時空演義",
    "author": "陳金順",
    "text": "Uma自願擔任自救會會長的職務，伊決意給台北的頭路辭掉，欲轉來離開將近20冬的故鄉拍拚，參與重建的事工。文明猶原繼續伊佇中央研究院的空課，拄著歇睏日伊隨轉來秀林村佮Uma作伙拍拚。Uma佮文明的心內攏誠清楚，秀林村重建的路途猶閣不止仔遙遠。",
    "paragraph_id": 474
  },
  {
    "title": "Formosa時空演義",
    "author": "陳金順",
    "text": "今年八月初八，Morakot風災一週年，Uma佮文明身穿Siraya傳統服裝、頭戴圓仔花編的花環，佇五里埔新砌的秀林村公廨，備辦Siraya傳統儀式的結婚典禮，到場鬧熱的鄉親有兩百外人。彼工，原住民電視台嘛有來全程採訪、報導。──2010.9.2寫佇赤崁南門仔     2010.10《台文戰線》第20號 總統女士 0.",
    "paragraph_id": 475
  },
  {
    "title": "Formosa時空演義",
    "author": "陳金順",
    "text": "就職宣言  各位鄉親序大、各位女士、各位先生，今仔日本人會當徛（khiā）踮遮佮  逐家講話，心肝內十二萬分的感恩。代先，欲感謝這成（tsiânn）冬來，鄉親對文婷無私的鼓勵佮相挺（thīn），予我有閣較（khah）大的喟（khùi）力，勇敢面對一路行來所搪（tn̄g）著的考驗佮難關。",
    "paragraph_id": 476
  },
  {
    "title": "Formosa時空演義",
    "author": "陳金順",
    "text": "會記得斯當時我拄宣布欲參加總統大選的時，無論黨內外濟濟人士攏無看好，主要媒體嘛攏給（kā）我潑冷水較濟，減采因為我佇政治方面的資歷併（phīng）其他候選人較淺，所致造成寢（tshím）開始眾人僥（hiâu）疑我的治國能力。毋過，經過這段期間我的頂真拍拚佮謙卑學習，終其尾得著逐家的肯定，予我有機會為全國鄉親服務。佇遮，我欲感謝黨內初選前輩杜春滿女士的相讓，嘛欲感謝總統大選對手唐惠三先生的指教。",
    "paragraph_id": 477
  },
  {
    "title": "Formosa時空演義",
    "author": "陳金順",
    "text": "咱攏知影，台灣佇世界上是一個真誠（tsiânn）特別的所在。佇17世紀近代文明猶未入來台灣進前，遮至少已經存在幾落千冬原住民的自然文化。自從荷蘭人佮西班牙人拍開台灣的門窗以後，三、四百冬來，這塊土地經歷幾落擺外來政權的統治。",
    "paragraph_id": 478
  },
  {
    "title": "Formosa時空演義",
    "author": "陳金順",
    "text": "唯（ùi）好的一面來看，遮的外來政權帶來嶄（tsám）然無仝的制度，透濫佇咱的生活內面，豐富咱的文化；毋過，唯嫫（bái）的方面來講，外來政權侵佔咱的土地、破害咱的環境、搶奪咱的資源、奴隸咱的人民，種種烏魯木齊的歹代無所不至，予咱一直陷入惡的輪迴裡。",
    "paragraph_id": 479
  },
  {
    "title": "Formosa時空演義",
    "author": "陳金順",
    "text": "好佳哉，久年來經過濟濟前輩無私的奉獻佮犧牲，咱台灣近年來總算開始實施民主政治，不而過，所有政治人物攏該當摸心肝想看覓（māi），咱做了敢（kám）有夠？對人民鄉親的身苦病疼敢有不時囥（khǹg）咧心肝內？事實上，咱台灣人自古以來就是一個勤儉拍拚的民族，嘛是一個相當有生命力的民族。",
    "paragraph_id": 480
  },
  {
    "title": "Formosa時空演義",
    "author": "陳金順",
    "text": "就準講經歷過遮呢濟外來政權的蹍（thún）踏，遮呢濟天災地變無情的打擊，咱嘛是展現「蕃薯毋驚落塗爛，只求枝葉代代湠」的精神，一直勇健向前行。講著天災地變，咱台灣佮離咱無偌遠的厝邊日本相像，攏是踮佇厚風颱、敖（gâu）地動的所在徛起。這是天地所設，毋是弟子做孽，會使講是自然界對咱這兩個民族嚴厲的考驗。無偌久進前，日本發生驚天動地的大地動，續落來引起大海漲佮核能外漏事件。",
    "paragraph_id": 481
  },
  {
    "title": "Formosa時空演義",
    "author": "陳金順",
    "text": "雖然，怹（in）遭受遐呢慘重的大災難，毋過怹的人民展現出守規則、有疼心的高度文化，值得全世界的普羅大眾佮台灣人向怹學習。各位敬愛的鄉親，文婷受逐家委託擔當總統的職務，定著會盡我個人的本份佮規個政府團隊的喟力，拍拚為鄉親創造閣較美好的未來。特別佇經濟方面，上界要緊的代誌是愛顧人民大眾的腹肚，為逐家創造閣較濟的工作機會佮優質的工作環境。",
    "paragraph_id": 482
  },
  {
    "title": "Formosa時空演義",
    "author": "陳金順",
    "text": "另外，佇拚經濟的時陣，咱嘛愛相像致重環境保護的空課（khùe），永過發展經濟過頭損（sńg）斷環境的現象，老早就無合世界潮流佮人類的需求。閣來，為著欲予鄉親生活自在、安居樂業，咱的國家安全絕對愛盡全力做予好勢。咱無欲積極發展攻擊性的毁滅武器，毋過，當咱遭受外敵無情攻擊的時，咱絕對愛有反擊的能力。",
    "paragraph_id": 483
  },
  {
    "title": "Formosa時空演義",
    "author": "陳金順",
    "text": "總講一句，政府是為服務人民的需要來存在，咱的團隊會事事項項徛佇人民的角度來設想，嘛向望各位鄉親給咱嚴格的監督。這是一個新時代的開始，文婷願意以上界謙卑的心，向人民頭家請教、學習。祈望透過逐家作伙拍拚，未來咱的國家台灣，會當年年月月攏有進展，擺脫永過濟濟無理的制限，早日成做世界上受人尊重的進步國家。1.杜春滿的悲歡人生 1945年終戰進前無偌久，杜春滿出世佇竹山街一戶散鄉人家庭。",
    "paragraph_id": 484
  },
  {
    "title": "Formosa時空演義",
    "author": "陳金順",
    "text": "伊是這個家庭第三個查某囝，出世的時，頂頭已經有兩個阿姊佮兩個阿兄。老爸李來發佇戰爭尾期予日本官廳徵召去南洋做軍伕，到甲春滿出世的時攏猶無消無息。老母林鳳嬌一個查某人掣（tshūa）四個細囝閣揹（phāinn）一圈（khian）肚，逐日天拍潽（phú）光就愛出門做山穡，唯天光做到天暗，勉強予一陣囡仔有湆（ám）糜仔通啉，這款日子一直到甲欲生進前才停睏。",
    "paragraph_id": 485
  },
  {
    "title": "Formosa時空演義",
    "author": "陳金順",
    "text": "減采操勞過頭，鳳嬌生春滿了後，煞無奶水通予食，辜不二衷只好飼伊食米仔麩。李來發的小妹李月娥嫁予佇台中做生理的杜文良，雖然是戰爭期，日子嘛過了嶄然仔快活。文良、月娥兩翁仔某上大的缺陷，是怹結婚幾落冬月娥的腹肚猶原無動無靜。彼時，拄好阿嫂鳳嬌生第三查某囝，月娥轉去竹山給探頭，看伊一個查某人跋落囝兒坑、日子袂得過，好心提一寡錢銀給鬥相仝。",
    "paragraph_id": 486
  },
  {
    "title": "Formosa時空演義",
    "author": "陳金順",
    "text": "月娥見著彼個出世無幾工、烏焦瘦的查某嬰仔鼻目嘴仔活靈靈，除了天生的同情心以外，嘛感覺誠合伊的緣。伊開嘴給鳳嬌講：「阿嫂，妳厝裡已經有四個囡仔，阮阿兄閣毋知東時才會轉來，對妳一個查某人來講，擔頭有影較重淡薄。妳嘛真知，我佮文良結婚遮濟冬，攏無生甲一男半女，這個查某嬰仔有合我的緣，假使妳若予我抱轉去育（io），阮翁仔某絕對會給伊惜命命。",
    "paragraph_id": 487
  },
  {
    "title": "Formosa時空演義",
    "author": "陳金順",
    "text": "」 「阿姑仔，我頂日仔才咧想，這個查某嬰仔實在足歹命，這款時陣來出世佇阮兜。即馬（tsit-má），有恁翁仔某欲給晟養，註該伊會併伊彼幾個阿兄、阿姊較好命，有影誠勞力哦。」鳳嬌含著目屎，用無啥元氣的喟絲仔向月娥說多謝。「阿嫂，家己人哪著說勞力。妳拄仔生囝煞，愛好好仔做月內，身體才袂拍歹。我予妳遐的錢該當有夠用，千萬毋通趕狂欲去做穡。若閣有啥物需要鬥相仝的所在，做妳講免細膩。」月娥安搭鳳嬌軟弱的心。",
    "paragraph_id": 488
  },
  {
    "title": "Formosa時空演義",
    "author": "陳金順",
    "text": "月娥唯竹山給查某嬰仔揹（āinn）轉去台中了後，文良看著囡仔規個人心花齊（tsiâu）開，便若伊踮佇厝裡的時，就給查某嬰仔攬牢（tiâu）牢，袂輸欲佮家後相爭抱囡仔，月娥看翁婿遐呢惜阿兄的查某囝，心肝底暗暗仔歡喜。嬰仔抱轉來隔轉日，文良就給伊號名春滿，綴伊的姓喚（hiàm）做杜春滿。過兩工仔，兩翁仔某就給春滿抱去戶政事務所造家甲、報出生。",
    "paragraph_id": 489
  },
  {
    "title": "Formosa時空演義",
    "author": "陳金順",
    "text": "自這個查某囡仔來怹兜了後，規個家庭的氣氛併頂過加誠鬧熱，文良佮月娥對春滿嘛誠甘開錢，毋那予伊食好穿好，佇教育方面閣較致重。春滿這個囡仔自細漢就不止仔有伊家己的主見，事事項項免人差教就會曉主動去做。特別佇讀冊這方面，一點仔都毋免序大人煩惱，伊自讀小學起，仝班考試罕得有人考贏伊，小學讀六年領著的賞狀，給厝裡客廳的壁頂貼甲滇（tīnn）滿滿。",
    "paragraph_id": 490
  },
  {
    "title": "Formosa時空演義",
    "author": "陳金順",
    "text": "初中佮高中攏以優秀的成績考牢台中女中，佇女中前後六年期間，春滿毋那學校課業無輸人，甚至不時去圖書館讀課外冊，定定讀甲圖書館欲關門猶毋甘離開。伊看冊的範圍不止仔闊，有歷史、文學、哲學、政治各方面，伊豐富的智識底蒂佇這段時期拍甲不止仔在。18歲高中卒業，序大人問伊大學按算欲讀啥物科系？杜春滿連考慮都無，直接應講：「我想欲讀台大政治系。」彼個年代，查某囡仔讀政治系是相當罕有的代誌。",
    "paragraph_id": 491
  },
  {
    "title": "Formosa時空演義",
    "author": "陳金順",
    "text": "文良、月娥兩翁仔某的思想，自底就併大多數序大人較開化，怹聽春滿按呢講，並無直接反對，干單講：「妳愛想予清楚，後擺才袂後悔。」 唯彼冬起，台大政治系分做政治理論、國際關係佮公共行政三組。落尾，春滿猶原堅持家己的想法，佇彼冬熱人以懸分考牢台大政治系國際關係組。國際關係組主要的目標是為欲培養外交方面的人才，春滿的個性在來不止仔活骨，閣再加上伊的英文能力一流，的確適合讀這個學門。",
    "paragraph_id": 492
  },
  {
    "title": "Formosa時空演義",
    "author": "陳金順",
    "text": "原底杜春滿按算大學卒業了後，欲申請美國芝加哥大學政治學系碩士班。不而過，因為一層意外事故，煞拍破伊全盤的計畫。大學四年的時，伊佮一陣校內各科系的精英份子組織讀冊會，讀一寡西方思想方面的經典。欲研究這方面的學問，濟少攏嘛會沐（bak）著馬克思佮恩格斯的物件，彼個時代，大國黨猶深深浸踮佇中國拍輸走贏的暗影，使致統治當局對共產黨佮社會主義的物件全然排斥、過頭驚惶。",
    "paragraph_id": 493
  },
  {
    "title": "Formosa時空演義",
    "author": "陳金順",
    "text": "永過，因為組織讀冊會受掠關監的紀錄不計其數，不而過，無論啥物時代，便若有理想性的知識份子，總是會想欲為怹存在的社會走揣出路。杜春滿這陣青年知識份子想欲改革社會的結局，就是予抓耙仔出賣。落尾，所有讀冊會成員攏被判刑，獨獨出賣怹的抓耙仔全身抽退。杜春滿被統治當局當做刑法100條內亂罪預備犯，夆（hông）判三冬有期徒刑。",
    "paragraph_id": 494
  },
  {
    "title": "Formosa時空演義",
    "author": "陳金順",
    "text": "佇彼個無致重人權的專制統治下，統治者的爪牙袂輸是中國明朝的東廠，啥物款惡毒酷刑的齣頭都做會出來，毋管硬軟注（tù）作伙來，用言語恐嚇若袂驚，續落來，各種予人料想袂到的傢俬頭仔就捎（sa）出來佮你輸贏。無論你是鐵拍的英雄，抑是碇骨的好漢，經過遐的無人性的爪牙鼠治，隨個啊隨個攏予怹舞甲tshu̍ah尿泄（siàm）屎。",
    "paragraph_id": 495
  },
  {
    "title": "Formosa時空演義",
    "author": "陳金順",
    "text": "連閣較粗勇的查甫人予怹掠入白色恐怖的內籬仔都電甲毋成（tsiânn）人，親像杜春滿彼款軟芷（tsiánn）的查某人閣較免講。經歷過彼段假若地獄的生活，杜春滿出獄三、四十冬來，不時攏會陷眠做惡夢。伊上捷（tsia̍p）夢著的畫面是佇無半個人影的荒郊野外，伊規個人赤身露體倒踮草埔仔，兩尾青竹絲佇伊的大腿佮骱（kái）邊趖（sô）來趖去，伊想欲跁（peh）起來逃走煞袂振袂動，想欲喊喝煞叫袂出聲。",
    "paragraph_id": 496
  },
  {
    "title": "Formosa時空演義",
    "author": "陳金順",
    "text": "另外一種夢境嘛定定擾亂伊的睏眠，伊夆褪光光關踮狗籠仔，雙手雙跤攏予狗鍊仔鍊牢咧，身軀頂予人抹甲全全蜜，幾落千隻蚼蟻（hiā）佇頂面爬來爬去，予伊瘴（tsiūnn）甲擋袂牢。逐回杜春滿陷眠驚睜神，規身軀攏澹（tâm）漉漉，袂輸拄仔沃著一陣雄狂的西北雨仝款。因為陷入白色恐怖的監牢，拍亂杜春滿自底的人生規劃。出獄了後，伊偎靠英文的專長踮幾落間補習班教囡仔來維持生活。",
    "paragraph_id": 497
  },
  {
    "title": "Formosa時空演義",
    "author": "陳金順",
    "text": "因為親身受獨裁政權的危害、蹧躂（tsau-that），杜春滿認為若無給這款吮（suh）人血、喫（khè）人骨的政權揠（ián）倒，台灣人的春天永遠攏袂到位。所致，伊空課外的時間攏投入反對運動，後來愈潦愈深，規氣給頭路辭掉全心參與。佇黨外時期，伊捌替幾落位反對運動的先輩（siân-pái）參加省議員抑是縣市議員選舉助選，有成功、有失敗。落尾，發生美麗島事件，濟濟反對運動的頭人受掠關監。",
    "paragraph_id": 498
  },
  {
    "title": "Formosa時空演義",
    "author": "陳金順",
    "text": "到彼個坎站，杜春滿看扮勢，伊家己無潦落參選袂使，後來伊捌選牢縣議員、省議員、立法委員、南投縣長，甚至佇小民黨唯一提著中央政權彼回，伊捌被派任做文建會主委佮內政部長。這陣，杜春滿已經66歲，伊欲給參與總統選舉當做人生的最後一戰。2.方文婷的奮鬥歷程 方文婷，1956年出世佇台南縣七股鄉鹽埕村。",
    "paragraph_id": 499
  },
  {
    "title": "Formosa時空演義",
    "author": "陳金順",
    "text": "老爸方國安、老母王彩霞佮大多數的村民相像，因為日本時代「台灣製鹽株式會社」大量招募鹽工，怹攏是唯北門嶼搬徙來遮，成做七股鹽埕的鹽工。鹽工的生活普遍的（tik）無偌好過，文婷的老爸、老母攏總生六個囡仔，家境的艱難無輸予其他鹽工家庭，佇這款家庭大漢，逐家攏嘛是菜脯根仔罔咬鹹。文婷佇兄弟姊妹裡排第四，頂面兩個阿兄、一個阿姊，下底一個小妹佮一個小弟。",
    "paragraph_id": 500
  },
  {
    "title": "Formosa時空演義",
    "author": "陳金順",
    "text": "因為厝裡散赤，自讀小學起，文婷的兩個阿兄便若散學抑是歇睏時仔，就愛去鹽埕給老爸、老母鬥相仝耙鹽、曝鹽的空課；阿若文婷參怹阿姊，嘛會利用歇睏時仔，去鹽埕村南爿龍山村的海寮仔，夆倩（tshiànn）挖蚵仔給厝裡鬥趁淡薄仔所費，寢開始挖蚵仔彼陣，文婷因為細漢欠經驗，不時嘛予蚵鑽鑿（tsha̍k）甲大空細裂，不而過，細漢罔細漢，文婷血拭拭咧，繼續挖蚵仔，毋敢哼（hainn）甲半聲。",
    "paragraph_id": 501
  },
  {
    "title": "Formosa時空演義",
    "author": "陳金順",
    "text": "自細漢，厝裡其他兄弟姊妹若毋是頇慢讀冊、就是成績平平仔，獨獨這個文婷仔佮人無親像，伊唯讀小學起，每一學期期尾攏嘛領著學校的賞狀，會使講是鹽埕村第一敖（gâu）讀冊的囡仔。文婷的阿姊文秀佮大兄志雄攏干單讀到小學卒業，就無閣讀落去，大兄留咧厝裡繼續給爸母鬥相仝鹽埕的穡頭，阿姊去台南一間紡織會社食頭路。二兄志堅吊車尾考著初中，勉強讀到卒業，就綴（tùe）叔伯阿兄去市內學做水電。",
    "paragraph_id": 502
  },
  {
    "title": "Formosa時空演義",
    "author": "陳金順",
    "text": "到甲文婷小學卒業彼冬，拄著政府開始實施九年國民義務教育，文婷赴著頭班車，照學區分配，會當毋免考試直接升起哩昭明國中。文婷佇國中讀冊期間，毋那三冬齊提著全班頭名，卒業的時，嘛排佇全校三名內。國中卒業，文婷行到人生的十字路口。若照永過阿兄、阿姊的經驗，極加讀到初中就盡磅矣。厝裡散赤文婷毋是毋知，毋過，文婷敖讀冊毋那規家伙仔知，通庄仔內知，全學校嘛攏知。",
    "paragraph_id": 503
  },
  {
    "title": "Formosa時空演義",
    "author": "陳金順",
    "text": "文婷的老爸國安，碰著敢欲予這個敖讀冊的查某囝繼續升學的難題，吐一聲長長的大喟，干單講：「咱文婷仔閹雞趁鳳飛，查某囡仔人遐敖讀冊，有啥物路用？」文婷的老母彩霞對嘴應講：「規氣給伊彼兩個佇市內食頭路的阿兄、阿姊，喚轉來厝裡作伙參詳。」 彩霞話講煞下一個禮拜時仔。文婷佇紡織會社做女工的阿姊文秀、學做水電的二兄志堅，攏唯市內轉來厝裡，參老爸、老母佮大兄志雄作伙參詳文婷的未來。",
    "paragraph_id": 504
  },
  {
    "title": "Formosa時空演義",
    "author": "陳金順",
    "text": "文婷本人佮小妹文英、小弟志勝嘛攏在場。「文婷，妳家己講看覓，妳有想欲閣繼續讀冊否？」老爸國安先踏話頭。「阿爸，我誠想欲閣繼續讀冊，毋過……」文婷表態，毋過話講一半煞塞佇嚨喉空。「毋過按怎，妳毋著講予清楚。」國安應。「文婷，做妳講無要緊，今仔日喚恁阿兄、阿姊轉來，就是欲逐家好好仔參詳妳的代誌。」老母彩霞出嘴安搭文婷的不安。「阿母，我想欲省中佮師專攏去考，考了後才來做決定。」文婷講出家己的想法。",
    "paragraph_id": 505
  },
  {
    "title": "Formosa時空演義",
    "author": "陳金順",
    "text": "「文婷，考試的報名費我來替妳出。」自細漢佮文婷感情上界好的阿姊文秀講。「阿姊，咱一人出一項報名費。」文婷的二兄志堅佮文秀相爭欲出報名費。「我嘛贊成文婷兩項攏去考，車錢我來出。」文婷的大兄志雄講。「文婷，妳三個阿兄、阿姊都按呢講矣，我嘛無理由擋妳莫考。既（kah）若欲考以上，就愛較綿爛拚，知否？」國安講。「文婷，較拚勢咧。」彩霞講。「阿爸、阿母、阿兄、阿姊，多謝恁。」文婷流落歡喜的目屎。",
    "paragraph_id": 506
  },
  {
    "title": "Formosa時空演義",
    "author": "陳金順",
    "text": "落尾，文婷省中佮師專攏有走去考，嘛攏懸分考牢。本底，文婷的老爸、老母想講查某囡仔人若去讀師專，後過做老師免煩惱食穿，建議伊去讀台南師專。不而過，文婷給爸母兄姊講伊想欲讀台南女中，後日仔欲閣考大學。伊給厝裡的人講，去台南女中伊會拚勢讀冊領獎學金，嘛會給學校申請散工來做，通好加減補貼生活費。文秀嘛替小妹贊聲，講伊按算唯紡織會社宿舍搬出來佮小妹作伙稅厝蹛，兩姊妹仔挺（thìng）好互相照顧。",
    "paragraph_id": 507
  },
  {
    "title": "Formosa時空演義",
    "author": "陳金順",
    "text": "文婷讀台南女中頭一學期的註冊費，是伊國中母校上界疼惜伊的蘇老師替伊納的。文秀唯宿舍搬出來佮文婷作伙稅厝蹛，加一條自底毋捌有的開銷，閣再講伊逐月日嘛著愛提寡錢轉去厝裡鬥相添，所致，自文婷佮伊蹛作伙了後，伊佇紡織會社的穡頭閣愈捷加班，毋那逐暝攏加班甲七晏（ùann）八晏，連禮拜時仔都罕得歇睏。",
    "paragraph_id": 508
  },
  {
    "title": "Formosa時空演義",
    "author": "陳金順",
    "text": "文秀為家庭佮小妹所做的犧牲，文婷攏看在眼內，伊佇心內暗暗仔對家己講：「我愛較拚勢讀冊，後日仔若有出脫，才來報答阿姊的恩情。」有東時仔，文婷看阿姊加班到遐呢晏驚伊腹肚枵（iau），趁文秀轉來咧洗身軀的閬（làng）縫，會去灶跤切芹菜珠仔、敲一粒卵，煮一碗燒燙燙的湯麵予阿姊食。文秀唯浴間仔出來，看著小妹為伊煮彼碗燒燙燙的麵，心內不止仔感動，目屎含目墘。",
    "paragraph_id": 509
  },
  {
    "title": "Formosa時空演義",
    "author": "陳金順",
    "text": "伊會閣去提一個碗，分phenn一寡麵予文婷作伙食，食飽兩姊妹仔才同齊去睏。方文婷佇台南女中讀三冬冊，確實有影做到伊當初應允爸母兄姊的代誌。伊毋那每一學期攏領著獎學金，尚且透過導師鬥相仝佮訓導處的安排，予伊會當利用閬縫的時間去圖書館做散工。佇圖書館做散工，毋那會當加減趁寡生活費，嘛佇遐接觸袂少學堂無法度讀著的課外冊，這對拍開文婷的視野，嶄然仔有幫贊。高中卒業彼冬，方文婷順利考牢台大外文系。",
    "paragraph_id": 510
  },
  {
    "title": "Formosa時空演義",
    "author": "陳金順",
    "text": "唯下港去到台北大都市讀冊，文婷毋那接觸著唯南北二路來的五色人，佇外文系閣較會當接觸各種西方文學的新潮流佮新思想，遮的衝擊是伊過去18冬來毋捌有的經驗。文婷佇台北蹛學校的查某宿舍，另外憑伊台大外文系的看板（khân-páng），透過紹介食好鬥相報，家教的空課一個續一個接袂離。所致，佇台北讀大學彼四冬期間，文婷毋捌為錢項的代誌咧傷腦筋。",
    "paragraph_id": 511
  },
  {
    "title": "Formosa時空演義",
    "author": "陳金順",
    "text": "方文婷台大外文系卒業彼冬，參加教育部公費留學考試，考牢英國牛津大學英語文學系碩士班，佇牛津大學讀三冬冊，順利提著碩士學位。彼個年代，踮台灣提著碩士學位，就會當佇大學內面教冊，閣較免講文婷提著牛津大學的碩士。轉來台灣了後，文婷倒轉去母校台大外文系唯講師做起，經過幾落年拍拚浸佇學術研究內面，落尾順序升起哩副教授、教授。",
    "paragraph_id": 512
  },
  {
    "title": "Formosa時空演義",
    "author": "陳金順",
    "text": "另外一爿面，自讀大學起，方文婷對西方女性主義的發展就相當注目，特別是維吉尼亞．吳爾芙的《家己的房間》佮西蒙．波娃的《第二性》這兩本女性主義的經典，伊攏讀了不止仔通透。佇大學教冊以外，方文婷嘛開袂少喟力咧推搡（sak）女性主義，對台灣女性運動有相當大的貢獻。雖然，文婷對女性運動有誠大的貢獻，毋過，伊認為佇台灣欲提升女性的地位，干單偎靠社會運動猶無夠，必須愛運用政治的力量才會使。",
    "paragraph_id": 513
  },
  {
    "title": "Formosa時空演義",
    "author": "陳金順",
    "text": "所致，落尾伊加入小民黨，捌兼任中央黨部婦女部主任。後來，佇小民黨唯一提著中央政權彼回，伊捌被派任做總統府副秘書長。最後，小民黨佇立法委員佮總統選舉相連續大失敗，黨內眾頭人無甲一個願意擔責任的坎站，方文婷因為佇大學教冊的年資已經夠額，伊規氣向學校辦退休，勇敢跳出來擔當黨主席的重擔。這幾冬來，因為伊的用心投入、搰力拍拚，小民黨的氣勢閣逗逗仔復原，有機會參大國黨捙拚。",
    "paragraph_id": 514
  },
  {
    "title": "Formosa時空演義",
    "author": "陳金順",
    "text": "現此時，方文婷55歲，這世人毋捌親身參選的伊，經過久長的思考，決心欲潦落後一屆總統選舉。3.兩個查某人的戰爭 這回總統選舉，是小民黨不止仔有拚面的一擺。現任總統唐惠三執政這幾冬來，因為積極開放的政策，施政步步攏偏偎中國，造成台灣袂少製造業的工場徙去彼爿（pîng）設廠，使致手面趁食的中下階層失業率一冬比一冬較懸，濟濟人民早就活甲艱苦罪罫。",
    "paragraph_id": 515
  },
  {
    "title": "Formosa時空演義",
    "author": "陳金順",
    "text": "毋那每一角勢街頭巷尾的遊民愈來愈濟，內中出現袂少永過罕得有的少年家仔，閣較悽慘的是生活袂得過的老爸、老母掣囝兒序細自殺的新聞，三、兩工仔就踮報紙頂面演出一擺。發生遮的講會了袂盡世間悲苦的代誌，社會大眾的感受上界深，嘛定著會給這筆數（siàu）算佇執政的大國黨佮唐惠三身軀頂。",
    "paragraph_id": 516
  },
  {
    "title": "Formosa時空演義",
    "author": "陳金順",
    "text": "這擺總統選舉小民黨的黨內初選，寢頭仔濟濟媒體佮支持者攏看好捌做過市議員、立法委員、縣市長佮內閣部長的楊崑山，認為伊的聲勢不止仔懸，若由伊掛頭牌佮穩當得著大國黨提名的唐惠三捙拚，贏面相當大，就連所謂統派媒體做的民意調查，小民黨內上界有可能拍敗唐惠三的人選嘛是楊崑山。不而過，佇楊崑山通台灣島行透透，士農工商四界拜會，黨內外攏掠準伊隨時會發表參選聲明的情形下，伊煞顛倒予眾人的目鏡摔甲碎糊糊。",
    "paragraph_id": 517
  },
  {
    "title": "Formosa時空演義",
    "author": "陳金順",
    "text": "佇黨內初選開始登記的前一日欲暗仔，伊的幕僚臨時臨要用簡訊通知各媒體記者，講彼暗七點楊崑山欲佇圓山仔大飯店召開記者會。接著通知的媒體攏盡全力調派記者去圓山仔大飯店，幾間較大間的電視台甚至派出SNG車現場實況轉播。一陣記者拚到位，隨人手裡攏提著一份新聞稿，有的記者看著頂面的標頭「楊崑山退選聲明」，差一屑（sut）仔頭殼烏暗眩（hîn），叫是目睭看重誕（tîng-tânn）去。",
    "paragraph_id": 518
  },
  {
    "title": "Formosa時空演義",
    "author": "陳金順",
    "text": "七點一到，身穿殕（phú）色西裝的楊崑山出現佇記者會現場，發表短短五分鐘的退選聲明：「各位全國的鄉親序大，各位媒體記者朋友逐家暗安。本人楊崑山佇遮欲正式宣布退出總統選舉小民黨的黨內初選。減采各位會感覺誠怪奇，想講崑山仔你毋是已經準備誠久，嘛有相當的人氣，是按怎雄雄喝退選就退選。到底受著啥物款壓力，抑是提著啥物人的好處？",
    "paragraph_id": 519
  },
  {
    "title": "Formosa時空演義",
    "author": "陳金順",
    "text": "我佇遮欲慎重向各位保證，崑山仔參與政治二、三十冬來，上界驕傲的代誌就是清廉袂烏紗。閣再講，我佮各位仝款嘛是世俗人，若講我無想欲做總統奚（he）是騙人的。既若按呢，是按怎我欲退出總統初選？原因誠簡單，小民黨本底就無親像大國黨遐呢好額，有濟濟黨產通好拍派，尚且頂屆總統初選逐家刣甲流血流滴，使致大選的時輸甲褪褲。",
    "paragraph_id": 520
  },
  {
    "title": "Formosa時空演義",
    "author": "陳金順",
    "text": "崑山仔相信，本人退選了後，只要逐家真心團結，作伙支持出線的候選人，這回咱提著政權的機會相當大。恁若問講：以後你有啥物拍算？崑山仔向各位報告：我會繼續行台灣路，為台灣的環保佮公益拍拚。」楊崑山聲明講煞，隨離開記者會現場，留落飄撇的形影。楊崑山宣布退出黨內初選的隔轉日。早起十點，捌受白色恐怖迫害，夆關踮內籬仔三冬的杜春滿，由一陣黨內老輩陪伴，到小民黨中央黨部登記，正式宣告參與總統選舉黨內初選。",
    "paragraph_id": 521
  },
  {
    "title": "Formosa時空演義",
    "author": "陳金順",
    "text": "登記了，杜春滿發表簡單的參選聲明：「各位鄉親、各位女士、各位先生，今仔日杜春滿佇遮正式宣告投入總統選舉黨內初選。逐家攏知影，春滿這一生絕大部分的時間，攏投入台灣民主改革的空課，雖然毋敢講有偌大的成就，總是佇我行過的一步一跤印裡，有咱台灣人鬥陣拍拚的血汗踮內面生湠。過去所受的苦難往往會成做咱重頭生的喟力，這擺是春滿一生中最後一遍參與選舉，我會照品照行。",
    "paragraph_id": 522
  },
  {
    "title": "Formosa時空演義",
    "author": "陳金順",
    "text": "設使初選的結局，鄉親同胞認為我無合時代的潮流，袂當掣領台灣人民行向開闊的新天地。我會誠心祝福出線的同志，並且佇對方需要的時陣，盡我個人淡薄仔喟力，助伊完成最後的勝利。」 彼日下晡兩點，小民黨新生代政治人物，現任的黨主席方文婷，佇一陣各行各業的少年家助贊之下，正式請假投入黨內初選。",
    "paragraph_id": 523
  },
  {
    "title": "Formosa時空演義",
    "author": "陳金順",
    "text": "伊登記了後，相像發表參選聲明：「各位鄉親序大、各位黨內先進、各位媒體先生女士，我方文婷佇這個所在正式宣布投入總統大選黨內初選的行列。對參與政治這項事工來講，佮濟濟前輩相比併，文婷會使講是一位新手，對過去台灣的民主運動嘛無啥物貢獻。不而過，每一個時代攏需要無仝款的人才來建設國家、掣領社會大眾行向閣較美好的未來。這是一個新時代，袂當閣用舊時代的思維來治理咱的國家。",
    "paragraph_id": 524
  },
  {
    "title": "Formosa時空演義",
    "author": "陳金順",
    "text": "減采恁會問我：妳是一位政治界的新人，阮憑啥物相信妳若做總統，會當為台灣人帶來幸福。雖然，文婷過去較罕得參與政治活動，毋過，這幾冬來我擔當反對黨主席，綴前輩的跤步認真拍拚，所得著的小小成果，相信各位攏看在眼內。所致，我踮遮誠心懇求各位鄉親、黨內先進支持我代表小民黨參與總統大選。嘛向望佮其他參選先進和平競爭，作伙團結對外，爭取最後的勝利。",
    "paragraph_id": 525
  },
  {
    "title": "Formosa時空演義",
    "author": "陳金順",
    "text": "」 佇杜春滿、方文婷先後登記參與總統選舉小民黨黨內初選了後，一直到甲登記截止日，攏無其他的黨內人士閣再登記。對小民黨來講，總統初選這局成做兩個查某人的戰爭，也就是講無論最後由杜春滿抑是方文婷出線，註定這屆代表小民黨參與總統選舉的人選確定是女性。講較白咧，設使未來代表小民黨參與總統選舉的人選，會當得著多數人民的支持，拍敗大國黨爭取連任的唐惠三，按呢，台灣將會歷史性出現頭一位女總統。",
    "paragraph_id": 526
  },
  {
    "title": "Formosa時空演義",
    "author": "陳金順",
    "text": "雖然講是兩個查某人的戰爭，毋過唯杜春滿佮方文婷的參選聲明來看，會當講攏不止仔平和，一絲仔火藥味都無。因為怹雙方攏清楚認捌一項事實，面對大國黨這個財產億來億去的大怪獸，尚且對手閣是現任的執政者，團結都無的確有贏面矣，若閣親像頂回仝款，佇黨內初選就刣甲血湤（sai）湤，按呢毋那提早束手投降，閣較對不起久年以來一路相挺的台灣鄉親。",
    "paragraph_id": 527
  },
  {
    "title": "Formosa時空演義",
    "author": "陳金順",
    "text": "這回小民黨總統選舉黨內初選的規則佮永過無相像，經過黨內各派系佮重要頭人開會協調，通過全然以民意調查的方式來決定代表黨的總統候選人。雖然寢頭仔杜春滿佮伊的支持者並無贊同這款初選方式，不而過，當當（tng tang）伊決定參與黨內初選彼時起，就給本底的成見暫且放下，接受多數人的共識。佇杜春滿登記初選了後佮黨內電話民調開始彼段期間，事實上伊有差派幕僚私底下做幾落擺民調。",
    "paragraph_id": 528
  },
  {
    "title": "Formosa時空演義",
    "author": "陳金順",
    "text": "唯彼幾擺民調的統計資料看起來，伊的支持度猶差方文婷有一節仔，佮唐惠三相比併，嘛無偌濟贏面。所致，佇黨內電話民調進前，杜春滿公開宣告退讓，成全方文婷成做小民黨總統候選人。方文婷唯電視頂面看著杜春滿公開退讓的新聞，感動政治前輩無私的腹腸，隔轉工隨佮競選幹部作伙去杜春滿的辦公室拜會，順續好禮邀請杜春滿擔當伊競選總部的總幹事。杜春滿感受著方文婷的誠意，無第二句話隨抌（tìm）頭答應。4.",
    "paragraph_id": 529
  },
  {
    "title": "Formosa時空演義",
    "author": "陳金順",
    "text": "小民黨揠倒大國黨 因為杜春滿相讓，使致方文婷佇黨內初選輕鬆得著代表權，會當代表小民黨參選下一屆總統大選，直接挑戰欲爭取連任的唐惠三。方文婷真知，擔當伊競選總部總幹事的杜春滿嘛真知，欲參與這項全國性的大選，以小民黨有限的資源欲揠（ián）倒大國黨的確無遐呢簡單。",
    "paragraph_id": 530
  },
  {
    "title": "Formosa時空演義",
    "author": "陳金順",
    "text": "杜春滿佇頭一擺幹部會議裡，提出伊心目中會當拍敗唐惠三的計智：「咱的資源雖然無法度參大國黨相比併，毋過，即馬是網路時代，咱若好好仔運用網路的傳播力量，毋那省本多利，閣會當吸引濟濟頭擺有投票權的少年家。咱除了愛趕緊設立競選blog佮加入Facebook以外，嘛會當組織小婷鐵馬隊，無定著會當小兵立大功。",
    "paragraph_id": 531
  },
  {
    "title": "Formosa時空演義",
    "author": "陳金順",
    "text": "」 聽杜春滿給伊的計智講了，方文婷隨接落表示伊的看法：「春滿姊的想法真合現此時的時代潮流，咱有需要隨時成立網路部，」方文婷目睭相唯在場青年幹部葉秋香的方向，「秋香，以後網路方面的事務就勞煩妳來負責。若有拄著啥物困難抑是需要支援的情形，直接給春滿姊抑是我本人反應。」葉秋香面仔笑笑給方文婷抌一下頭。「另外，關係小婷鐵馬隊的部份，請春滿姊詳細講予逐家知。",
    "paragraph_id": 532
  },
  {
    "title": "Formosa時空演義",
    "author": "陳金順",
    "text": "」 「各位，我會建議組織小婷鐵馬隊，頭一個原因是咱的地方組織無親像大國黨遐呢嚴密，隨時喝欲有人就有人，喝欲有錢就有錢，毋過咱會當透過青年志工，十個人一組，佇各所在、各鄉里，甚至各社團宣揚咱的理念。第二個原因是我認為騎鐵馬助選，併用其他交通工具較有法度深入街頭巷尾，直接佮選民跋感情。第三，騎鐵馬毋那會當同時推搡環保概念，嘛挺好兼顧運動健身的功能。」杜春滿誠有自信講出伊欲組小婷鐵馬隊的想法。",
    "paragraph_id": 533
  },
  {
    "title": "Formosa時空演義",
    "author": "陳金順",
    "text": "「春滿姊給小婷鐵馬隊的idea講了誠詳細，嘛不止仔有道理。按呢，鐵馬隊的組織空課就勞煩智勇去發落。」方文婷指派洪智勇組織鐵馬隊的任務。佇大國黨這爿面，怹靠勢黨產濟、本錢粗，猶原按算運用永過彼套掖錢、綁柱仔跤的模式來競選總統。唐惠三本人除了是現任總統，嘛兼任大國黨黨主席，伊的競選總部總幹事佮伊頭一回選總統的時相像，由伊的死忠兼換帖、大國黨秘書長丁耀聰擔任。",
    "paragraph_id": 534
  },
  {
    "title": "Formosa時空演義",
    "author": "陳金順",
    "text": "唐惠三的競選總部成立彼工，大肆機邀請中央政府濟濟大粒攄（lu）的政府官員、大國黨執政的縣市長、各財團的負責人等等腳（kioh）數，現場看起來金光閃閃，各媒體記者的閃光燈熾袂離。彼日中晝，成立大會了，現場備辦歐式自助餐會，袂輸欲夆食免驚的仝款。隔轉工，丁耀聰佇大國黨中央黨部召集各縣市黨部主任委員開輔選會議。",
    "paragraph_id": 535
  },
  {
    "title": "Formosa時空演義",
    "author": "陳金順",
    "text": "會議一開始，丁耀聰先踏話頭：「各位縣市黨部主委，這擺總統大選對咱大國黨的重要性，相信免我加講逐家攏知。雖然咱佇北部一直攏佔贏面，毋過咱贏對手的葩數逗逗仔咧接近；阿若講著南部，天就強欲烏一爿，這幾冬來咱輸甲差不多欲褪褲。請各位講看覓，恁有啥物好辦法？",
    "paragraph_id": 536
  },
  {
    "title": "Formosa時空演義",
    "author": "陳金順",
    "text": "」 台南市黨部黃主委發言：「秘書長，我咧想咱中央這幾冬來過頭重視北部，黨的高層平素時仔罕得來下港行踏，到甲欲選舉的時，才來給民眾討選票，按呢，南部的鄉親會感覺咱一點仔都無咧重視怹。我建議，黨中央愛較捷安排唐總統落來南部佮民眾直接面對面盤撋（núa），嘛愛加撥寡經費予地方黨部、黨內的立委、議員佮柱仔跤，按呢嘛較好辦代誌。」黃主委給正手大頭拇佮二指（tsáinn）偎作伙，比箍箍的手勢。",
    "paragraph_id": 537
  },
  {
    "title": "Formosa時空演義",
    "author": "陳金順",
    "text": "高雄市黨部主委、屏東縣黨部主委、嘉義縣黨部主委佇台南市黨部黃主委講煞了後，攏接續發言給伊贊聲。小民黨方文婷陣營佇杜春滿捍（hūann）盤之下，一開始就展現佮大國黨嶄然仔無仝的競選模式。怹無親像唐惠三陣營仝款，佇全國各地給競選旗仔插甲颺（iānn）颺飛、滿滿是，顛倒透過小婷鐵馬隊一步一跤印行入大街小巷，宣揚怹的競選理念。",
    "paragraph_id": 538
  },
  {
    "title": "Formosa時空演義",
    "author": "陳金順",
    "text": "減采因為這款佮傳統競選模式無仝的運作，無法度隨時引起媒體效應，所致，佇寢開始競選彼幾月日，唯各單位所做的民調看起來，方文婷大體上猶輸唐惠三有一節仔。不而過，時間愈來愈逼近了後，全國各地接觸著小婷鐵馬隊的人愈來愈濟，因為贊同怹的理念，自願加入鐵馬隊的民眾嘛愈絞愈大陣；另外一爿面，透過網路佇空中無界限的傳播方式，逗逗仔影響一寡原底無關心政治的少年人。",
    "paragraph_id": 539
  },
  {
    "title": "Formosa時空演義",
    "author": "陳金順",
    "text": "開始競選量約半冬跤兜，已經有袂少民調顯示，方文婷佮唐惠三的支持度有來有去，雙方袂輸佇誤差範圍內面咧扭（giú）大索相像。若照永過的經驗，小民黨支持者的表態率一向併大國黨的支持者低誠濟，既若雙方民調佇誤差範圍內咧扭大索，這款現象就表示講：佇正式投票的時陣，唐惠三輸予方文婷的可能性不止仔大。",
    "paragraph_id": 540
  },
  {
    "title": "Formosa時空演義",
    "author": "陳金順",
    "text": "一般的（tik），佇總統這款全國上界大場的選戰裡，執政黨只要多數的施政得著人民的支持，欲爭取連任會當講若像咧桌頂抳（ni）柑。毋過，偏偏仔唐惠三頭一屆任期裡的所做所為予人看破跤手，親像伊大細項代誌攏偏偎中國這項，就予袂少人氣甲頭殼蒸（tshìng）煙，閣較傷重的是，這幾冬的失業率直直衝懸，特別是手面趁食的中下階層，猶閣有初出社會的少年家仔，無頭路的滿四界，你叫遮的人票哪頓（tǹg）會落去？",
    "paragraph_id": 541
  },
  {
    "title": "Formosa時空演義",
    "author": "陳金順",
    "text": "到遮來，大國黨唐惠三陣營嚴重感受連任的危機，嘛驚一個無細膩，誠無簡單拍落來的江山就愛讓予對敵。唐惠三本人因為按呢，煩惱甲頭毛白幾落枝，為著上鏡頭好看，伊差派下跤手人請美容師替伊給頭毛染予烏森（sìm）森。另外，唐惠三嘛利用執政的優勢佮資源，四界掖錢踮各大媒體做置入性行銷，強迫全國民眾便若拍開電視、展開報紙，自然的（tik）就愛接受伊這款變相的廣告。",
    "paragraph_id": 542
  },
  {
    "title": "Formosa時空演義",
    "author": "陳金順",
    "text": "閣再講，伊嘛利用總統的職權，逐工坐專機台灣頭台灣尾溜溜去，四界拜會伊的柱仔跤，從事競選的行為。這擺總統選舉，方文婷陣營主攻環境保護佮社會福利議題。佇環境保護方面，最近這幾冬來，濟濟台灣人對過去損斷土地的行為漸漸覺醒，環保概念提昇袂少，嘛實際落實佇日常生活裡。",
    "paragraph_id": 543
  },
  {
    "title": "Formosa時空演義",
    "author": "陳金順",
    "text": "特別頂回日本大地動引起核能外漏的危機，予台灣人對大國黨一再為核能發電辯解的行為感覺不止仔倒彈，這拄好使致反對核電廠繼續運轉的小民黨得著閣較濟民眾的支持。另外，自底小民黨的支持者就是中下階層的人民佔多數，一直以來遮的人佇經濟頂面攏是弱勢者，閣再加上唐惠三執政這幾冬來，干單一寡財團趁錢趁甲油洗洗，弱勢者猶原是怹選舉時騙票的對象，濟濟人早就為頂回投票予唐惠三感覺後悔。",
    "paragraph_id": 544
  },
  {
    "title": "Formosa時空演義",
    "author": "陳金順",
    "text": "佇這款情形下，方文婷陣營積極推搡發展社會福利的政策，自然的（tik）受弱勢者支持佮歡迎。總統選舉的氣氛綴投票日逼近愈來愈熱。雖然逐四界風聲謗影，喊講唐惠三陣營的柱仔跤咧買票，不而過，各地檢署檢察官攏以查無實際證據回應眾人的僥疑。仝時，小婷鐵馬隊的成員除了拚勢宣揚方文婷的理念以外，嘛佇街頭巷尾積極收集對手買票的證據。總統選舉投票日佇三月天上尾彼個拜六舉辦。",
    "paragraph_id": 545
  },
  {
    "title": "Formosa時空演義",
    "author": "陳金順",
    "text": "因為雙方攏透過支持者大動員，閣再講彼日大好天，所致，逐所在投票所排隊欲頓票的人是排甲塞塞滇，投票所的工作人員連欲食一嘴仔便當都揣無閬縫。所有投票的動作佇下晡四點做一個收束，續落來隨展開開票的空課。",
    "paragraph_id": 546
  },
  {
    "title": "Formosa時空演義",
    "author": "陳金順",
    "text": "佇開票的過程裡，透過各電視台實況轉播，雙方支持者的心情綴咧起起落落，若報著北部投票所開票的情形，大體上是唐惠三佔贏，鏡頭若徙到南部投票所，方文婷的得票率絕大多數攏懸過對手；這款起起落落的情形一直到甲暗頭仔六點，票箱已經開超過90%，雙方的票數猶佇成萬票跤兜浮浮沈沈，這款緊張刺激的氣氛，使致雙方陣營佮支持者的心臟攏強欲趒（tiô）出來；煞尾遐的票數有一大部分攏佇中部，頂回總統選舉唐惠三佇中部大贏對手的狀況，這擺毋那無閣重演，顛倒佇幾落位大票倉輸予方文婷，離開票愈接近尾聲，方文婷贏唐惠三的票數愈絞愈濟；最後，六點三十二分所有票數齊開了，現任總統大國黨唐惠三輸予挑戰者小民黨方文婷十萬一千外票，投票率82.",
    "paragraph_id": 547
  },
  {
    "title": "Formosa時空演義",
    "author": "陳金順",
    "text": "4%。5.奸鬼的秘密會議 唐惠三佇總統選舉開票結果輸予方文婷了後，並無出現佇競選總部佮大國黨中央黨部，干單透過競選總部總幹事丁耀聰對外發表「祝福競選對手，尊重選舉結果」的簡單講話。一禮拜後的暗頭仔，唐惠三官宅的埕斗停四、五台烏頭仔車，唯外面看入去，會當看著二樓的燈火通光，佇遐當咧進行一場秘密會議。",
    "paragraph_id": 548
  },
  {
    "title": "Formosa時空演義",
    "author": "陳金順",
    "text": "官宅的門嘴佮欲入去一樓大廳的外面攏有侍衛咧顧守，佇遐食頭路的下跤手人攏已經下班，干單留總管踮現場僎（tshûan）茶水佮點心，發落甲差不多，唐惠三給總管使一個目尾，伊隨行落樓跤恬恬仔離開現場。這場官宅的秘密會議由唐惠三親身主持，參加的人員有副總統林清波、行政院長胡正道、總統府秘書長鄧國慶佮大國黨秘書長丁耀聰。",
    "paragraph_id": 549
  },
  {
    "title": "Formosa時空演義",
    "author": "陳金順",
    "text": "會議一開始，在來予媒體塑造成做溫純個性的唐惠三激一個面腔、頓椅頓桌，「各位，恁誰會當給我講，咱所做的民調毋是講百面贏的，是按怎閣會輸予對手超過十萬票？」 「唐總統，咱做的民調資料顯示咱確實會贏，毋過，」丁耀聰掠唐惠三看一下，續咧講：「一向小民黨支持者表態的比率就併咱較低，民調的數字難免會有增差。",
    "paragraph_id": 550
  },
  {
    "title": "Formosa時空演義",
    "author": "陳金順",
    "text": "上界主要的原因，咱這回佇中部輸甲拖屎連，可能是因為台中市蕭市長頂回選舉差一屑（sut）仔輸予對手，當選了後閣捷捷出包，莫怪會輸遐呢濟票。」 胡正道接續丁耀聰的話尾：「這個蕭市長做代誌無半撇，干單會曉佇媒體面頭前弄嘴花，」唐惠三聽著這句話，面裡的表情嶄然仔歹看，「話講倒轉來，伊是民選的地方首長，咱嘛無才調給伊揪落台。」 「就準講即馬會當給伊揪落台，嘛無法度挽回咱已經失去的票聲。",
    "paragraph_id": 551
  },
  {
    "title": "Formosa時空演義",
    "author": "陳金順",
    "text": "這陣離總統交接偆無到兩月日，續落來咱應當來討論交接的事項。」唐惠三講。「唐總統，我建議政府交接小組的召集人由鄧秘書長擔任。」行政院長胡正道驚去承著這項歹空的穡頭，先下手為強，給責任搡予總統府秘書長鄧國慶。「鄧秘書長，關係承接政府交接的空課，你有啥物意見？」唐惠三問鄧國慶。",
    "paragraph_id": 552
  },
  {
    "title": "Formosa時空演義",
    "author": "陳金順",
    "text": "鄧國慶先給胡正道凝（gîn）一下，續落講：「報告總統，本人誠榮幸佇擔任政府工作最後的時刻，會當承接這項重要的空課，續落來，我會趕緊召集各單位首長佮幕僚組織相關的小組，隨時向總統報告進度，給政府交接的空課辦予好勢。」鄧國慶正面回應唐惠三。「林副總統，閣無偌久你就愛參我作陣退出政壇，毋知你有啥物話欲講？」一直坐佇邊仔恬靜無聲，佮唐惠三作伙競選連任失敗的林清波，予唐惠三點名講話。",
    "paragraph_id": 553
  },
  {
    "title": "Formosa時空演義",
    "author": "陳金順",
    "text": "「唐總統，這擺競選失敗，我個人感覺真對不住你，是我拍拚無夠。另外一方面，這四冬來會當佮總統共事，是我這一生中上界美好的回憶。我個人按算退休了後欲參與公益活動，毋過，唐總統你猶閣少年，應該繼續留落來掣領大國黨。」佇政壇浮沈四十外冬的林清波，真知影刀切豆腐雙面光的道理。「對（tio̍h）啦，唐總統，你該當繼續留踮大國黨發揮影響力，特別是佮中國交流方面，閣較需要你來領導逐家。",
    "paragraph_id": 554
  },
  {
    "title": "Formosa時空演義",
    "author": "陳金順",
    "text": "」丁耀聰嘛給唐惠三灌權力迷魂藥。方文婷選贏了後，知影家己的重擔才拄欲開始，交代下底幕僚，千萬毋通大肆機辦慶祝會，干單佇選舉煞一禮拜踮原底競選總部的所在，拜託一陣查某志工佇遐炒米粉、煮青菜豆腐湯請支持者來鬥鬧熱。續落來，方文婷邀請競選總部總幹事杜春滿擔當小民黨政府交接小組召集人，全權處理佮大國黨交接的大小事項。",
    "paragraph_id": 555
  },
  {
    "title": "Formosa時空演義",
    "author": "陳金順",
    "text": "杜春滿接受方文婷邀請擔當政府交接小組召集人了後，誠積極組織小組成員，嘛誠積極佮大國黨政府交接小組召集人鄧國慶聯絡。毋過，逐擺伊若佮對方聯絡講欲討論交接事項，對方若毋是講猶未準備好勢，就是講當咧發落。這也莫怪，大國黨佇台灣執政的時間加加起來，早就超過半世紀較加，怹彼套中國式的官僚文化，講究的是表面功夫，實際上做代誌一點仔效率都無。杜春滿雖然規腹肚火、氣罔氣，嘛只好暫時忍耐。",
    "paragraph_id": 556
  },
  {
    "title": "Formosa時空演義",
    "author": "陳金順",
    "text": "自從大國黨五人秘密會議了後，唐惠三就偷偷仔差派丁耀聰去中國，佮彼爿相關的單位佮人員接（tsì）接，進行秘密交流。到底丁耀聰啥物時陣離開台灣，啥物時陣倒轉來，佇中國佮啥物人面會，除了伊本人佮伊的頂司唐惠三以外，事實講，無人真知。",
    "paragraph_id": 557
  },
  {
    "title": "Formosa時空演義",
    "author": "陳金順",
    "text": "不而過，佇唐惠三落任進前一月日跤兜，中國國務院台灣事務辦公室發言人發表一篇簡短的聲明，內容主要是咧警告小民黨總統當選人方文婷，喚伊就任了後，千萬毋通數（siàu）想欲推搡台灣獨立的空課，若無，中國方面無排除使用武力來維持祖國的統一大業。6.夢幻內閣 方文婷當選了後，除了通台灣島行透透四界謝票以外，嘛利用謝票的閬縫拜會社會各界人士，伊按算唯拜會當中，走揣內閣的人才。",
    "paragraph_id": 558
  },
  {
    "title": "Formosa時空演義",
    "author": "陳金順",
    "text": "方文婷拜會行程的順序是先去澎湖，了後才唯東部基隆、宜蘭、花蓮、台東，摳（khau）轉來南部屏東、高雄、台南、嘉義，中部雲林、彰化、南投、台中，北部苗栗、新竹、桃園、新北，煞尾才轉來台北。事實上，方文婷佇開始遮的行程進前，已經私底下先去杜春滿的徛家給伊拜訪，「春滿姊，這擺總統大選妳的功勞第一大，續落來，愛閣勞煩妳鬥相仝。",
    "paragraph_id": 559
  },
  {
    "title": "Formosa時空演義",
    "author": "陳金順",
    "text": "」 「文婷，我的年歲嘛已經會當退休矣，本底我按算退休了後，欲好好仔讀幾本冊，寫幾篇仔小說。即馬我若答應妳，恐驚就誠歹抽退囉。」杜春滿講出伊本底的拍算。「春滿姊，我才拄欲就任，需要妳來擔當頭一任的行政院長，妳若毋抌頭，實在奧（oh）得揣著適當的人選。我答應妳，兩冬後予妳退休，做妳想欲做的代誌。」方文婷予杜春滿承諾。「看來，咱台灣頭一位女總統的邀請，我杜春滿誠歹推辭。好，我答應妳，予家己兩冬的時間。",
    "paragraph_id": 560
  },
  {
    "title": "Formosa時空演義",
    "author": "陳金順",
    "text": "時間一到，我就退休。」杜春滿抌頭答應方文婷的邀請。「台灣頭一位女總統邀請頭一位女行政院長，相信咱兩人會當配合甲誠好，作伙來推搡理想的政策。」方文婷對雙人的合作不止仔有自信。方文婷當面邀請杜春滿擔當行政院長的職務了後，續落來，絕大多數的拜會行程，杜春滿攏陪伴佇方文婷身軀邊，綴伊四界行透透，作伙揀選人才。",
    "paragraph_id": 561
  },
  {
    "title": "Formosa時空演義",
    "author": "陳金順",
    "text": "這個拜會探訪人才的空課，自頭至尾量約進行月外日，唯曠闊海邊到山內斗底，唯都市大樓到庄跤小村，逐所在攏有怹兩人行過的跤跡，握過的手佮食過的地方特產濟甲算袂離。逐暝拜會煞，幕僚會特別替怹安排無安全顧慮的所在歇睏，遮的所在無定著是愛開錢的旅社佮飯店，有東時是信任會得過的支持者徛家抑是別莊。",
    "paragraph_id": 562
  },
  {
    "title": "Formosa時空演義",
    "author": "陳金順",
    "text": "有一暝，方文婷佮杜春滿佇嘉義拜會煞，去到車頭附近的旅社歇睏，彼日怹拜會的所在特別濟，兩個人忝（thiám）甲一入去旅社房間，袂赴洗身軀就隨時睏佳睡（ka-tsūe）。佇夢裡，方文婷軁（nǹg）過時間的磅空，轉去伊猶未出世、拄才終戰煞的1945年。",
    "paragraph_id": 563
  },
  {
    "title": "Formosa時空演義",
    "author": "陳金順",
    "text": "台北大稻埕山水亭餐廳是一間正宗的台菜餐廳，頭家王井泉自日本時代以來，就不時出錢出力助贊一寡文人雅士踮遐從事文化活動，所致，山水亭餐廳予濟濟人稱呼做文化餐廳。彼日，山水亭又閣聚集一陣文化人，有作家張文環、呂赫若，畫家郭雪湖、楊三郎，音樂家呂泉生，戲劇家簡國賢、林摶秋等人。因為拄仔終戰，經濟無通偌好，餐廳的生理花花仔，頭家王井泉無啥需要案內人客，就坐偎佮這陣文人話仙。",
    "paragraph_id": 564
  },
  {
    "title": "Formosa時空演義",
    "author": "陳金順",
    "text": "「各位，今（tann）戰爭拄仔拍煞，日本仔緊tsūa慢攏愛倒轉去，這段期間台灣人無官廳咧管，雖然社會治安不止仔好，不而過，為著台灣人未來的幸福設想，咱敢無需要組織家己的政府？」王井泉代先撓（lā）起話題。「頂一站仔，辜振甫彼件人咧舞台灣獨立，結局安藤總督無支持，自按呢消風去，咱即馬欲組織台灣政府，敢有法度順序組起來？」張文環小可僥疑。",
    "paragraph_id": 565
  },
  {
    "title": "Formosa時空演義",
    "author": "陳金順",
    "text": "「欲組織政府，除了愛先揣出各部門的頭人以外，上界要緊的代誌，是後壁面需要軍隊的支持。關係這方面，雖然安藤利吉總督無支持，毋過，諫山春樹參謀長一直攏無放棄，咱會當揣伊參詳看覓。」呂赫若講出伊的見解。「就準講軍隊的代誌暫時會當排解，續落來，其他部門的頭人欲按怎安排？咱在座的攏是文人，極加嘛一個人會當擔當文化部長爾（niā）。」楊三郎講。",
    "paragraph_id": 566
  },
  {
    "title": "Formosa時空演義",
    "author": "陳金順",
    "text": "「這位朋友講了無毋對（tio̍h），文化部長極加干單會當有一個，」原底坐踮隔壁桌啉茶聽怹開講的方文婷，這時行過來怹面頭前，「其他部門的頭人就愛勞煩各位鬥相仝。」 「這位大姊，請問妳是？」王井泉出嘴問方文婷的來歷。「各位朋友，本人是後一任的台灣總統方文婷。」方文婷應甲誠自然。「台灣總統？」眾人聽方文婷按呢講，做一下愣（gāng）去，仝時嘴仔開hānn-hānn。「妳講妳是台灣總統，借問妳有啥物證據？",
    "paragraph_id": 567
  },
  {
    "title": "Formosa時空演義",
    "author": "陳金順",
    "text": "」林摶秋問。「證據佇遮。」方文婷唯伊隨身紮（tsah）的kha-báng提出一張拗做四拗的報紙，展開予逐家看，報頭標題有影寫「方文婷當選台灣總統」。「既若按呢，阮眾人聽妳的差遣，妳需要阮出啥物力？」王井泉講。「拜託逐家，勞煩恁替我出面邀請恁熟似的各方面優秀人才，三工後仝這個時間踮遮聚會，由我做東請逐家食中晝頓。」方文婷誠懇拜託逐家。",
    "paragraph_id": 568
  },
  {
    "title": "Formosa時空演義",
    "author": "陳金順",
    "text": "三工後，除了頂日仔張文環、呂赫若、郭雪湖、楊三郎、呂泉生、簡國賢、林摶秋等七位文化人，山水亭頭家王井泉佮主人方文婷以外，另外受邀請來參加餐會的有陳逸松、王添灯、杜聰明、陳澄波、楊逵、陳炘、林茂生、王育霖、阮朝日、謝雪紅、簡吉、諫山春樹等12人，加加起來攏總21人，拄好坐兩塊桌圓圓。",
    "paragraph_id": 569
  },
  {
    "title": "Formosa時空演義",
    "author": "陳金順",
    "text": "人客齊到位了後，主人方文婷代先踏話頭：「各位朋友，恁攏是現此時台灣各界的精英，今仔日請逐家來遮，是欲拜託各位參與未來政府內閣的空課，向望咱會當肩胛拱（kīng）相偎，作伙建設台灣。」 這場餐會佇輕鬆、溫暖的氣氛裡進行，在座的人客除了簡單紹介家己以外，眾人攏無私推薦其他來賓的優點，予方文婷成做揀選人才的參考。",
    "paragraph_id": 570
  },
  {
    "title": "Formosa時空演義",
    "author": "陳金順",
    "text": "餐會量約進行兩、三點鐘，續落來食茶時間，方文婷徛起來慎重宣布：「各位，經過拄才逐家無私推薦佮充分討論，本人這陣欲正式宣布內閣名單：內政部長陳逸松、外交部長林茂生、國防部長諫山春樹、教育部長杜聰明、文化部長陳澄波、經濟部長王添灯、財政部長陳炘、農業部長簡吉、勞動部長楊逵、婦女部長謝雪紅、司法部長王育霖、新聞部長阮朝日、總統府秘書長呂赫若；另外，無佇名單內面的在座各位，攏總聘做總統府顧問。",
    "paragraph_id": 571
  },
  {
    "title": "Formosa時空演義",
    "author": "陳金順",
    "text": "」 「春滿姊，咱內閣人才攏選好矣，攏選好矣。」方文婷陷眠那講那笑，給參伊睏仝間房的杜春滿吵睜神。杜春滿予方文婷吵睜神，揉（jûe）兩下目睭，瞻（tann）頭看壁頂的時鐘，才透早五點捅（thóng），伊續手給方文婷搖睜神，「文婷，妳拄才咧陷眠喝講啥物內閣按怎？」 「春滿姊，歹勢，陷眠煞給妳吵睜神，妳敢欲閣睏一時仔？」方文婷對杜春滿感覺歹勢歹勢。「免啦，我已經是濟歲人矣，按呢睏眠有夠囉。",
    "paragraph_id": 572
  },
  {
    "title": "Formosa時空演義",
    "author": "陳金順",
    "text": "咱先洗手面，較停仔喚櫃枱送早頓起來，咱才那食那講。」杜春滿應。兩人手面洗了，踮旅社房間內那食早頓那開講。「春滿姊，我拄才夢著我倒轉去1945年拄終戰煞的台灣社會，佮一陣當時的社會精英見面，甚至連內閣的名單攏撨（tshiâu）策好勢。」方文婷先講起伊眠夢的內容。「妳敢猶閣會記得內閣名單頂懸的人名？」杜春滿好玄問方文婷。",
    "paragraph_id": 573
  },
  {
    "title": "Formosa時空演義",
    "author": "陳金順",
    "text": "「我記甲清清楚楚，內閣名單是：內政部長陳逸松、外交部長林茂生、國防部長諫山春樹、教育部長杜聰明、文化部長陳澄波、經濟部長王添灯、財政部長陳炘、農業部長簡吉、勞動部長楊逵、婦女部長謝雪紅、司法部長王育霖、新聞部長阮朝日、總統府秘書長呂赫若。」方文婷真清楚給伊的夢幻內閣講出來。",
    "paragraph_id": 574
  },
  {
    "title": "Formosa時空演義",
    "author": "陳金順",
    "text": "「這份名單的確是一時之選，唉，」杜春滿吐一聲大喟，「遐的台灣精英絕大多數佇後來的二二八事變佮白色恐怖攏來犧牲去，若無，台灣的發展定著併即馬加進步誠濟。」 「唯這份名單來看，較可惜的所在是干單謝雪紅一位女性。向望咱未來的內閣會當有閣較濟優秀的女性來承擔責任。」方文婷講。",
    "paragraph_id": 575
  },
  {
    "title": "Formosa時空演義",
    "author": "陳金順",
    "text": "落尾，方文婷佮杜春滿給月外日來所拜會過的人才一一過濾、詳細討論，閣經過未來的行政院長杜春滿親身一個一個通知確認，最後的內閣名單兼顧傳統佮創新，除了幾位捌擔任過政府首長的人士以外，嘛有袂少位企業界佮學術界的精英，50歲以下的優秀人才嘛有幾落位，上界重要的是，規個內閣名單頂面有一半的女性首長，這是方文婷長期以來所追求的目標，佇伊家己的手內完成。7.",
    "paragraph_id": 576
  },
  {
    "title": "Formosa時空演義",
    "author": "陳金順",
    "text": "一粒銃子 方文婷雖然一生無結婚，無另外一半參伊分享就任總統的歡喜，不而過，伊猶有上界致意的親人佇咧。伊的老爸方國安幾冬前已經過身，80歲的老母王彩霞佮大兄方志雄猶蹛佇故鄉七股。方文婷拜託伊的大兄聯絡分散各地的兄弟姊妹，佇總統就任進前一禮拜轉來舊厝聚會。",
    "paragraph_id": 577
  },
  {
    "title": "Formosa時空演義",
    "author": "陳金順",
    "text": "彼日，大姊文秀唯台南市內、二兄志堅唯高雄、小妹文英唯台中、小弟志勝唯台北轉來舊厝，規家口仔歡歡喜喜聚集作伙，頭毛早就白蒼蒼的老母彩霞笑甲規個面全皺痕。「阿母、阿姊、大兄、二兄、文英、志勝，後禮拜六總統就任典禮，我邀請恁逐家來總統府參加，恁只要會記得紮這張請帖就會當入場。」文婷給手裡的請帖分予逐家。「對（tio̍h）啦，恁前一暝先來我遐蹛，隔轉工我才駛九人座的箱仔車載逐家去會場。」志勝接話。",
    "paragraph_id": 578
  },
  {
    "title": "Formosa時空演義",
    "author": "陳金順",
    "text": "「恁遮的兄弟姊妹去給文婷祝賀就好，我已經老耄（mooh）耄矣，一畷路閣遐呢遠，我留咧厝裡看電視放送就會使哩。」老母彩霞雖然心內歡喜，毋過，佇庄跤蹛慣勢的伊，想著愛去台北，就出嘴推辭。「阿母，妳透世人罕得來台北，這擺無論按怎拜託妳來一畷。我這世人若有啥物成就，攏嘛是阿母、阿爸佮厝裡的人所致蔭的，我的代誌就是咱兜逐家的代誌。」文婷拜託老母定著愛去參加伊的就職典禮。",
    "paragraph_id": 579
  },
  {
    "title": "Formosa時空演義",
    "author": "陳金順",
    "text": "「是啦，阿母，我先駛車載妳到太保，咱才坐高鐵去台北，咻一下就到位，袂忝啦。」志雄贊聲。「對（tio̍h）啦，阿母，逐家鬥陣來去參加文婷的就職典禮，按呢毋才有意義。」文秀講。「阿母，妳嘛予人小詁誠（koo-tsiânn）一下，妳若毋去，阮逐家嘛無欲去矣。」細漢查某囝文英給老母媤妮（sai-nai）。「好啦，好啦，恁逐家都講甲按呢，我來去啦。」彩霞總算抌頭答應。",
    "paragraph_id": 580
  },
  {
    "title": "Formosa時空演義",
    "author": "陳金順",
    "text": "總統就任彼日，台北天色清清，溫度量約25度。總統府頭前廣場攏總舖排一萬個座位，早起九點半跤兜，方文婷的細漢小弟方志勝載規家口仔來到會場，怹夆安排坐佇頭前排倒手爿。這擺就職典禮，方文婷特別吩咐幕僚，政治人物邀請的人數控制佇五百名以內，其他的名額盡量邀請本土中小企業、社會團體、宗教團體、文化團體、志工團體，若閣有偆的名額，才開放予一般民眾申請參加。9點50分左右，現場的座位差不多坐甲滇滿滿。",
    "paragraph_id": 581
  },
  {
    "title": "Formosa時空演義",
    "author": "陳金順",
    "text": "9點58分，落任總統唐惠三佮伊的家後宋瓊芬唯總統府行出來觀禮台，後壁面是新任總統方文婷佮副總統陳雲天，方文婷的後壁面是行政院長杜春滿佮總統府侍衛長呂青山，怹前後行到觀禮台的座位，佮其他早就佇觀禮台佮廣場坐好勢的來賓，作伙等待典禮開始。10點一到，就職典禮司儀透過放送頭講：「新任總統就職典禮，典禮開始，請方總統文婷女士宣讀就職宣言。",
    "paragraph_id": 582
  },
  {
    "title": "Formosa時空演義",
    "author": "陳金順",
    "text": "」司儀話講煞，方文婷行到觀禮台正中央的演講台頭前，嘴對放送頭一字一句勻（ûn）勻仔講出伊的就職宣言：「各位鄉親序大、各位女士、各位先生，今仔日本人會當徛踮遮佮逐家講話，心肝內十二萬分的感恩。…………這是一個新時代的開始，文婷願意以上界謙卑的心，向人民頭家請教、學習。祈望透過逐家作伙拍拚，未來咱的國家台灣，會當年年月月攏有進展，擺脫永過濟濟無理的制限，早日成做世界上受人尊重的進步國家。",
    "paragraph_id": 583
  },
  {
    "title": "Formosa時空演義",
    "author": "陳金順",
    "text": "」 就職宣言方文婷前後成十分鐘唸煞，續落來安排三個表演節目。頭一個節目是由幾冬前Morakot風災受害上界慘重的小林村民表演的牽戲。小林村的牽戲參永過台南縣四個Siraya庄頭夜祭的牽曲無仝，台南縣的牽曲一般的攏浸踮哀傷的氣氛裡，阿若小林村的牽戲較成外國的嘉年華會。",
    "paragraph_id": 584
  },
  {
    "title": "Formosa時空演義",
    "author": "陳金順",
    "text": "節目一開始，二、三十位參與牽戲的民眾身穿Siraya傳統的服裝，逐家頭戴圓仔花編的花環、手牽手，牽成一個大圓箍仔，以Siraya語唱歌撓曲，眾人踏著四步一個循環的舞步，踅（se̍h）圓箍仔綴著熱情的音樂一直跳，熱烈的氣氛感染在場的來賓，嘛感染可能有Siraya血統的方文婷。第二個節目由得著頂年全國客家山歌比賽頭名的羅豐財、張秀妹翁某表演山歌對唱。",
    "paragraph_id": 585
  },
  {
    "title": "Formosa時空演義",
    "author": "陳金順",
    "text": "怹所唱的曲目是〈撐船歌〉，兩個人一句來一句去，袂輸咧做散（sán）喟：    （男）山歌越唱越有情，希望阿妹聽分明；       阿妹若有真情意，山歌也可做媒人。（女）山歌越唱越有聲，希望阿哥認真聽；         總愛兩人心甘願，唔使媒人也會成。（男）阿哥同妹來交情，交到海底行得人；             鰗鰍生麟馬生角，鐵樹開花才斷情。",
    "paragraph_id": 586
  },
  {
    "title": "Formosa時空演義",
    "author": "陳金順",
    "text": "（女）阿哥有意妹有心，蠟燭點火一條心；             愛情可比長江水，萬古千秋不斷情。煞尾的節目，是由方文婷本人指定，邀請詩人林央敏吟伊家己所寫的台語詩〈毋通嫌台灣〉。林央敏是頂回方文婷去鹽水，參加台灣詩路吟詩會所熟似的台語詩人，聽講伊佇解嚴前後所寫的〈毋通嫌台灣〉，前後被譜做24種無仝的曲調，感覺相當有意義，所致特別邀請伊來總統就職典禮吟詩。",
    "paragraph_id": 587
  },
  {
    "title": "Formosa時空演義",
    "author": "陳金順",
    "text": "林央敏行到台前，手舉放送頭，吟詩進前先講幾句話頭：「方總統、各位鄉親，誠歡喜會當佇總統就職典禮為各位吟這首〈毋通嫌台灣〉，事實上，這首詩有兩款無仝的版本，一般的咱較捷聽著譜曲的版本攏是三段式，今仔日，小弟欲為逐家吟的是原始四段式的版本，多謝逐家。",
    "paragraph_id": 588
  },
  {
    "title": "Formosa時空演義",
    "author": "陳金順",
    "text": "」    咱若愛祖先∕請你毋通嫌台灣∕土地雖然有較隘∕    阿爸的汗，阿母的血∕沃落鄉土滿四界   咱若愛囝孫∕請你毋通嫌台灣∕也有田園也有山∕   果籽的甜，五穀的芳∕予咱後代食袂空    咱若愛兄弟∕請你毋通嫌台灣∕雖然討趁無輕鬆∕    收回自由，運命有光∕咱的幸福袂輸人    咱若愛故鄉∕請你毋通嫌台灣∕國家細漢免怨嘆∕    認真拍拚，前途有望∕上好家己做主人   林央敏佇吟這首詩的時，下落袂少感情，佇伊吟詩的過程裡，就有濟濟鄉親恬恬仔咧拭目屎。",
    "paragraph_id": 589
  },
  {
    "title": "Formosa時空演義",
    "author": "陳金順",
    "text": "規首詩吟煞，全場噗（pho̍k）仔聲催無停，相連續響咧分外鐘。所有節目表演煞，新任總統方文婷奉送落任總統唐惠三翁某，行二十公尺的紅地毯一直到怹行出觀禮台為止。事實上，規個總統就職典禮自頭至尾，唐惠三面裡攏無任何表情，袂輸一仙柴頭尪仔峙（tshāi）踮遐。",
    "paragraph_id": 590
  },
  {
    "title": "Formosa時空演義",
    "author": "陳金順",
    "text": "當方文婷送走唐惠三翁某，向所有廣場的群眾拽（ia̍t）手致意了後，按算欲越身行向總統府的時，佇下底面向方文婷正手爿頭排座位，一位掛烏仁目鏡、頭戴帽仔的中年款查甫人，給正手伸入倒爿西裝暗袋仔，手準備欲舉起來的坎站，徛踮方文婷後壁面的總統府侍衛長呂青山目色利（lāi），喝一聲：「總統，危險！",
    "paragraph_id": 591
  },
  {
    "title": "Formosa時空演義",
    "author": "陳金順",
    "text": "」，緊猛（mé）出手給方文婷越向後壁面，家己闖來擋咧伊面頭前，這時戴帽仔的中年查甫人快速拔銃出來，向45度的方向彈出一銃，拄好彈著呂青山，現場濟濟當欲退場的民眾看著有人著銃，逐家驚破膽四散走甲離跤脛（king），銃手佇混亂中走甲無影無跡。這時，踮觀禮台正中央的行政院長杜春滿，透過放送頭大聲喝：「緊送侍衛長去病院。",
    "paragraph_id": 592
  },
  {
    "title": "Formosa時空演義",
    "author": "陳金順",
    "text": "」     呂青山著銃了後，夆送去就近的台大病院，病院方面趕緊調派外科主任親身替伊動手術，開刀的結果發現銃子彈入離心臟兩公分的所在，佳哉無生命危險。手術了後，醫生吩咐呂青山愛蹛院靜養兩禮拜，方文婷逐日至少去台大病院探望一擺，安慰呂青山的某囝，嘛喚呂青山好好仔靜養，這段期間伊的職務暫時由副侍衛長代理。",
    "paragraph_id": 593
  },
  {
    "title": "Formosa時空演義",
    "author": "陳金順",
    "text": "當全國民眾佮所有媒體攏咧注目銃手謀殺總統方文婷無成，煞去彈著總統府侍衛長呂青山頭條新聞的時，唐惠三佮伊的家後宋瓊芬佇落任彼下晡，隨唯桃園機場坐華航班機飛去美國洛杉磯。呂青山著銃了後，方文婷隨召集國安局長、調查局長佮警政署長，交代怹無論如何愛佇上短的時間內掠著兇手。國安局、調局長、警政署佇接著總統的命令了後，分別成立專案小組徹底調查，調查的結果每禮拜向總統報告一遍。",
    "paragraph_id": 594
  },
  {
    "title": "Formosa時空演義",
    "author": "陳金順",
    "text": "毋過，無論這幾個專案小組按怎拍拚揣線索、認真調查，到甲呂青山的身體復原，繼續執行職務的時，怹嘛攏一直捎無總（tsáng）頭。幾位情報首長討論的結果，認為兇手該當是唯中國倩來的銃手，減采佇犯案了後第一時間，就已經溜辿（suan）轉去中國，消失佇茫茫人海裡。唐惠三翁某因為手頭有綠卡，自去美國了後，一直攏無倒轉來台灣。8.",
    "paragraph_id": 595
  },
  {
    "title": "Formosa時空演義",
    "author": "陳金順",
    "text": "遷都計畫 台灣的國土規劃，一直以來佮行政區域的劃分有誠大的牽連，大體上攏是綴政權交替咧改變。",
    "paragraph_id": 596
  },
  {
    "title": "Formosa時空演義",
    "author": "陳金順",
    "text": "清國時代因為統治台灣兩百外冬，所致行政區域的劃分變遷幾落遍；日本時代干單統治台灣半世紀，行政區域的劃分相對維持較穩定的狀態；戰後，1950年代以後，除了90年代尾期的凍省以外，行政區域基本上無啥物大的變動，一直到甲唐惠三做總統的時期，伊為著縣市長選舉輸贏的考量，煞無經過詳細的規畫、評估，匆（tshóng）匆碰碰一下手就成立五個直轄市，造成國土規劃的大問題。",
    "paragraph_id": 597
  },
  {
    "title": "Formosa時空演義",
    "author": "陳金順",
    "text": "事實上，濟濟民間專家學者佮小民黨一寡頭腦清楚的政治人物，老早就指出台灣的國土需要重劃，不而過，毋是親像唐惠三政府按呢凊凊采采就決定的思維。方文婷擔當總統了後，伊除了致重經濟發展、環境保護、國家安全、關懷弱勢遮的議題以外，伊感覺國土重劃的問題無徹底做一擺合理的解決袂使。",
    "paragraph_id": 598
  },
  {
    "title": "Formosa時空演義",
    "author": "陳金順",
    "text": "尚且總統選舉了後民氣可用，閣再加上總統選舉進前兩月日舉辦的立法委員選舉，小民黨當選的席次已經超過半數，所致，方文婷就任無到三月日，伊就指派行政院長杜春滿組織「國土重劃委員會」。「國土重劃委員會」除了由杜春滿擔當主任委員以外，成員包含內政部長、交通部長、經濟部長、財政部長、環境部長、建設部長，另外邀請國內各方面重要的專家學者作伙參與。",
    "paragraph_id": 599
  },
  {
    "title": "Formosa時空演義",
    "author": "陳金順",
    "text": "這個委員會成立了後，除了總統方文婷的支持，杜春滿本身嘛不止仔積極咧推搡，怹平均扯（tshé）逐月日攏愛開一擺會，會議煞，杜春滿會將開會結果向方文婷報告，予伊會當隨時掌握上新的進度。「國土重劃委員會」相連續開半冬會了後，成員佇各方面的看法漸漸一致，彼日，杜春滿掣領委員會裡幾位委員，到總統府向方文婷報告。",
    "paragraph_id": 600
  },
  {
    "title": "Formosa時空演義",
    "author": "陳金順",
    "text": "「方總統，這半冬來，經過眾人激頭腦開會詳細討論，關係國土重劃的空課，大體上各位委員的意見已經差不多一致。其中，上界要緊的一點，就是除了行政區域重劃以外，咱的國都已經到甲無遷徙袂使的地步。」杜春滿先踏話頭。「既若國都必須愛遷徙，恁討論的結果上界理想的所在是佇佗位？」方文婷問。「方總統，根據逐家充分討論的結果，認為佇台灣中心點的埔里上界適合。",
    "paragraph_id": 601
  },
  {
    "title": "Formosa時空演義",
    "author": "陳金順",
    "text": "」台大建築與城鄉研究所教授邱永茂回應，「根據世界各國選擇國都的經驗，無一定攏設佇大都市，親像咱的國都定踮台北就是相當無妥當的決定，台北佮附近北部都市的人口早就過頭濟，若將國都遷徙到都市化猶無深、相對較簡單取得大遍土地的埔里，對城鄉發展的平衡嘛有誠大的幫贊。」 「埔里雖然是一個好所在，毋過，逐家敢有想過？",
    "paragraph_id": 602
  },
  {
    "title": "Formosa時空演義",
    "author": "陳金順",
    "text": "佇九二一大地動的時，埔里所受的損害相當大，彼陣遐的厝倒不止仔濟，假使咱的新國都設踮埔里，未來附近若閣再發生大地動，總統府的建築敢有才調承受？」方文婷提出伊的僥疑。「方總統，這個問題阮捌討論過。事實上，佇台灣這個厚風颱、濟地動的所在，欲揣著一個全然無風險的地點砌總統府，恐驚無啥可能。咱唯一會當做的，是建築物本身毋通砌傷懸，尚且抗震係數定較懸咧，按呢，拄著地動的時，災害就會當減到上輕的程度。",
    "paragraph_id": 603
  },
  {
    "title": "Formosa時空演義",
    "author": "陳金順",
    "text": "」建設部長謝宏全講。「方總統，埔里佇九二一大地動了後，遮呢濟冬來經過政府機關佮地方人士的拍拚，佇環境保護佮水土保持頂面做甲相當好，前一站仔嘛通過環境評估，是一個誠適合設新國都的所在。」環境部長張麗雪補充。「阿若佇交通方面，敢會無夠利便？」方文婷問。",
    "paragraph_id": 604
  },
  {
    "title": "Formosa時空演義",
    "author": "陳金順",
    "text": "「方總統，這幾冬來埔里早就成做一個優質的觀光地點，交通運輸方面四通八達，唯遐坐客運，無論欲去烏日高鐵站抑是台中市區攏真利便，未來若成做新國都，交通建設方面會閣較加強。」交通部長賴瑞雄回答。「中央政府各機關，按算分配踮啥物所在？」方文婷問。",
    "paragraph_id": 605
  },
  {
    "title": "Formosa時空演義",
    "author": "陳金順",
    "text": "「方總統，台灣有高鐵了後，交通併永過加誠利便，而且現此時是網路時代，聯絡相當快速，中央政府各機關實在無必要設佇仝一個所在，按呢，毋那會當予各地方發揮無仝的特色，嘛挺好予全台灣平衡發展。",
    "paragraph_id": 606
  },
  {
    "title": "Formosa時空演義",
    "author": "陳金順",
    "text": "」行政院長杜春滿講，「根據委員會討論的結果，決定行政院佮國防部設佇埔里、內政部佮交通部設佇台中、外交部設佇桃園、教育部設佇新北、經濟部佮財政部設佇台北、勞動部佮建設部設佇高雄、文化部設佇台南、農業部設佇雲林、環境部設佇彰化、衛生部設佇嘉義、法務部設佇屏東、客委會設佇苗栗、原民會設佇花蓮、國科會設佇新竹、海洋委員會設佇基隆。",
    "paragraph_id": 607
  },
  {
    "title": "Formosa時空演義",
    "author": "陳金順",
    "text": "」   「若照各位的規劃，所有中央政府單位分散佇各縣市，按呢佇遷徙的經費方面，敢毋是會併集中踮仝一個所在加幾落倍？」方文婷問。「方總統，遮的中央政府單位遷徙所需要的土地，基本上會由各地方政府提供，建設的經費預算分做三冬編列，佇財政方面無啥物問題。」財政部長廖婉君講。「除了國都佮中央政府遷徙以外，行政區域的重劃進度如何？」方文婷問。",
    "paragraph_id": 608
  },
  {
    "title": "Formosa時空演義",
    "author": "陳金順",
    "text": "「方總統，委員會的成員綜合日本時代佮戰後行政區域的設計，」內政部長林玉蘭講，「原則上給全台灣分做六個州，每州設州政府佮州長，區域內縣市的劃分佮原底仝款無變。台東州包含宜蘭縣、花蓮縣、台東縣；台北州包含基隆市、新北市、台北市；新竹州包含桃園縣、新竹縣、新竹市、苗栗縣；台中州包含台中市、彰化縣、南投縣；台南州包含雲林縣、嘉義縣、嘉義市、台南市；高雄州包含高雄市、屏東縣、澎湖縣。",
    "paragraph_id": 609
  },
  {
    "title": "Formosa時空演義",
    "author": "陳金順",
    "text": "其中上界大的改變，就是廢除五個直轄市，所有縣市徛咧平等的地位競爭。」   「關係國都、中央政府遷徙佮行政區域重劃，聽起來計畫甲不止仔齊全（tsiâu-tsn̂g）。杜院長，遮的代誌由妳全權發落，就照計畫落實咧做，無論如何愛佇三冬內、我的任期結束進前完成。」方文婷下結論。",
    "paragraph_id": 610
  },
  {
    "title": "Formosa時空演義",
    "author": "陳金順",
    "text": "接著總統授權了後，杜春滿真知，當初方文婷邀請伊擔當行政院長的時，答應做兩冬就欲予伊退休的支票恐驚愛跳票，不而過，為著台灣的未來發展，伊無潦落嘛袂使。遮的空課嗒嗒嘀嘀，欲佇三冬內完成，無論對任何人來講，攏是一項誠無簡單的代誌，特別是年歲將近欲70的杜春滿，佇體力方面閣較是上大的考驗。杜春滿誠積極咧推搡這個將會改變台灣未來的大工程，佇進前彼段期間，伊佮「國土重劃委員會」的委員早就取得共識。",
    "paragraph_id": 611
  },
  {
    "title": "Formosa時空演義",
    "author": "陳金順",
    "text": "續落來，伊請中央各部會首長，分別佮未來單位遷徙地的縣市長接手，授權予怹對本身單位的未來有決定權。新的總統府用地伊請內政部長佮南投縣長、埔里鎮長撨策，佇誠短的時間內就定案。新總統府建築設計案評比的消息，經過踮各種媒體佮網路強力放送，到甲三月日後截稿的時，攏總收著國內外168件作品。",
    "paragraph_id": 612
  },
  {
    "title": "Formosa時空演義",
    "author": "陳金順",
    "text": "杜春滿透過幕僚邀請相關首長佮專家學者，連伊本人攏總13位擔當新總統府建築案的評審，所有評審經過三擺日連暝徹底的討論佮投票，總算選出來由南都建築師事務所陳玉山建築師所設計的建案。新總統府建築的監工空課由陳玉山建築師負責，伊知影這項穡頭的重要性，所致便若施工日伊定著會親身到現場巡頭看尾。行政院長杜春滿逐月日上少嘛會去工地兩畷，關心新總統府的施工進度。",
    "paragraph_id": 613
  },
  {
    "title": "Formosa時空演義",
    "author": "陳金順",
    "text": "新總統府砌踮埔里桃米坑台地頂面，遐離本底號做暨南大學、落尾經過濟濟地方人士爭取正名成功的埔里大學干單半公里。彼踏（tah）環境清幽、視野曠闊，唯彼個所在會當看著規個埔里市鎮的街路。",
    "paragraph_id": 614
  },
  {
    "title": "Formosa時空演義",
    "author": "陳金順",
    "text": "為著配合方文婷總統佮杜春滿院長致重環境保護的政策，陳玉山建築師佇設計新總統府的時，特別運用綠建築的概念，伊利用會當回收的鋼鐵佮寒帶木材成做主要的建材，按呢做會當達到減少二氧化碳排放的目標，另外，伊的設計嘛同時兼顧「綠化」、「基地保水」、「水資源」、「日常節能」、「汙水垃圾改善」遮的環境評估的指標。",
    "paragraph_id": 615
  },
  {
    "title": "Formosa時空演義",
    "author": "陳金順",
    "text": "另外，為著無欲破害當地景觀，所致，新總統府干單砌三層樓，伊無親像台北的舊總統府頂面設計尖塔彼款威權的象徵，陳玉山佇三樓頂懸設計一粒大大粒的綠色圓球，表示愛護地球的意思。建築物本身的外觀漆薄薄的綠色，遠遠看過去會予人有神清氣爽的感受。佇一樓大門口的倒手爿，峙一塊量約成樓懸、取阿里山倒去的Hinoki雕刻做台灣島形體的藝術品。",
    "paragraph_id": 616
  },
  {
    "title": "Formosa時空演義",
    "author": "陳金順",
    "text": "佇兼顧施工品質佮完成效率的情形下，透過陳玉山建築師嚴格監工佮行政院長杜春滿積極的關心，砌踮埔里桃米坑台地、三層樓懸的綠建築新總統府佮週邊的所有設施，總算佇方文婷總統第一個任期結束進前成月日通過驗收啟用。9.總統府的樓窗 方文婷頭一個任期結束進前兩月日舉辦總統選舉。小民黨黨內初選雖然有前任高雄市長蔡鳳珠向方文婷挑戰，不而過，方文婷輕輕鬆鬆就佇黨內初選取得代表權。",
    "paragraph_id": 617
  },
  {
    "title": "Formosa時空演義",
    "author": "陳金順",
    "text": "這回，大國黨推搡佇黨內民調上懸的新北市長高昇出來挑戰方文婷，不而過，因為方文婷政府三冬外來各種施政滿意度一直攏保持佇75%以上，所致，開票的結果大贏對手高昇一百十九萬外票。佇方文婷第二任總統就職典禮進前兩禮拜，行政院長杜春滿掣領所有內閣首長向伊總辭，方文婷感念杜春滿四冬來重大的貢獻，頒發予伊總統府最高榮譽的玉山獎章。",
    "paragraph_id": 618
  },
  {
    "title": "Formosa時空演義",
    "author": "陳金順",
    "text": "一禮拜後，方文婷任命佇國土重劃頂面付出濟濟心力的前內政部長林玉蘭擔當後一任行政院長。方文婷第二任總統的就職典禮佇埔里的新總統府舉行。這回本土大企業家吳天敏特別助贊經費，差派下跤手人召集中部地區一百台遊覽車，彼日早起八點佇烏日高鐵站佮台中車頭分別發五十台車，駛向埔里總統府參加方文婷的就職典禮。這擺就職典禮，佇新總統府廣場安排六千個座位。",
    "paragraph_id": 619
  },
  {
    "title": "Formosa時空演義",
    "author": "陳金順",
    "text": "方文婷吩咐幕僚，政治人物邀請的人數控制佇三百名以內，特別保留十分之一的名額予一般民眾申請，其他的名額邀請本土企業、社會團體、宗教團體、文化團體、志工團體參加。",
    "paragraph_id": 620
  },
  {
    "title": "Formosa時空演義",
    "author": "陳金順",
    "text": "佇典禮程序安排頂面，佮四冬前無仝的是，代先由總統方文婷發表15分鐘就職演講；續落來，本土企業家吳天敏、社會團體代表、宗教團體代表、文化團體代表、志工團體代表，隨人上台發表五分鐘感言；煞尾，由聲樂家江靜君掣領現場來賓佮民眾鬥陣合唱〈阮若拍開心內的門窗〉這首台灣民謠：    阮若拍開心內的門，    就會看見五彩的春光，    雖然春天無久長，    總會暫時消阮滿腹心酸，   春光、春光、今何在？",
    "paragraph_id": 621
  },
  {
    "title": "Formosa時空演義",
    "author": "陳金順",
    "text": "望你永遠在阮心內。阮若拍開心內的門，   就會看見五彩的春光。阮若拍開心內的窗，   就會看見心愛彼個人， 雖然人去樓也空， 總會暫時予阮心頭輕鬆， 所愛的人，今何在？望你永遠在阮心內。阮若拍開心內的窗， 就會看見心愛彼個人。阮若拍開心內的門， 就會看見故鄉的田園， 雖然路頭千里遠， 總會暫時予阮思念想欲轉， 故鄉、故鄉、今何在？望你永遠在阮心內。阮若拍開心內的門， 就會看見故鄉的田園。",
    "paragraph_id": 622
  },
  {
    "title": "Formosa時空演義",
    "author": "陳金順",
    "text": "阮若拍開心內的窗， 就會看見青春的美夢， 雖然花無百日紅， 總會暫時消阮滿腹怨嘆， 青春美夢今何在？望你永遠在阮心內。阮若拍開心內的窗， 就會看見青春的美夢。這屆，頭擺踮埔里新總統府頭前舉辦的總統就職典禮，就佇這首優美、充滿希望的〈阮若拍開心內的門窗〉歌聲裡結束。",
    "paragraph_id": 623
  },
  {
    "title": "Formosa時空演義",
    "author": "陳金順",
    "text": "因為四冬前總統就職典禮捌發生銃擊事件，所致這擺國安局特別加強安全戒備，這擺典禮唯頭到尾，除了總統府侍衛長一直徛踮方文婷身軀邊以外，佇總統府二樓、三樓面對廣場的窗仔口佮廣場四箍圍仔，早就安排袂少神銃手佇遐預防萬一。好佳哉，這擺總統就職典禮無發生任何意外，佇平和、喜樂的氣氛裡結束。",
    "paragraph_id": 624
  },
  {
    "title": "Formosa時空演義",
    "author": "陳金順",
    "text": "一陣就近桃米生態村的志工，唯彼日透早天拍潽光就開始僎材料、發落一寡椅桌碗箸遐的需要使用的器具，怹按算總統就職典禮結束了後，所有現場的來賓就會當隨享用怹備辦的自助餐會。有影典禮一結束，佇總統府廣場邊的草埔仔，由這陣志工備辦的自助餐會早就僎甲好勢好勢。因為強調生態、環保佮健康，所致這場餐會所有的食物攏是素食的，菜色幾落十款，現場幾落千名的來賓，逐家是食甲嘴笑目笑，才逗逗仔離開現場。",
    "paragraph_id": 625
  },
  {
    "title": "Formosa時空演義",
    "author": "陳金順",
    "text": "桃米生態村徛踮埔里的南爿，是台21線埔里往日月潭路裡一個美麗的山村，遐離新總統府量約半公里，事實上，方文婷總統佇埔里的官宅就是徛佇桃米生態村裡。其實，彼個庄頭佇九二一大地動的時，差不多有一半跤兜的厝倒倒去，落尾經過在地人組織重建委員會，才將遐規畫做新點點的生態村。",
    "paragraph_id": 626
  },
  {
    "title": "Formosa時空演義",
    "author": "陳金順",
    "text": "彼個所在大約佇海拔430到800公尺之間，偎山近水，山脈青青、溪仔水規年昶（thàng）天清見見，稻仔田、庄頭、樹林佮多樣性的濕地佇遐交織出一幅天然的美景，光景媠（súi）甲袂輸是世外桃源，遐嘛是各種野生動植物揣食、生湠佮徛居的好所在。",
    "paragraph_id": 627
  },
  {
    "title": "Formosa時空演義",
    "author": "陳金順",
    "text": "面積較斂（liám）全台灣二千分之一的桃米坑內面，全台灣29種田蛤（kap）仔，遐有19種，占百分之六十五；全台灣143種田嬰，遐有35種，大約占四分之一；另外，佇遐嘛會當看著全台灣將近四成的鳥仔。",
    "paragraph_id": 628
  },
  {
    "title": "Formosa時空演義",
    "author": "陳金順",
    "text": "除了豐沛的生態資源，遐的桃米坑山、白鶴山佮桃米山形成天然集水區的最高點，日時便若拄著好天，唯山頂挺好遠遠就看著埔里市街、合歡山、九九峰佮九份二山，暗時閣會當聽著規大陣田蛤仔組成的樂團為逐家演奏交響樂，遐呢優質的自然環境，莫怪方文婷總統會選擇蹛踮遐。自從總統府徙來埔里了後，方文婷除了去全國各地訪視的行程以外，因為環境清幽的緣故，予伊併佇台北時期閣愈恰意踮總統府辦公佮接見各界人士。",
    "paragraph_id": 629
  },
  {
    "title": "Formosa時空演義",
    "author": "陳金順",
    "text": "伊定定佇總統府員工攏下班了後，泡一甌鹿谷出產的凍頂烏龍茶，家己一個人徛踮總統府二樓的樓窗，佇夜色裡恬恬仔想代誌。彼暝，方文婷猶原徛踮總統府二樓的樓窗，猶原佇夜色裡恬恬仔想代誌。伊想著家己擔當兩任台灣總統，除了一般人民致重的民生問題以外，連國土重劃佮國都遷徙彼款做甲流汗閣會夆嫌甲流瀾（nūa）的穡頭都完成矣，續落來困擾台灣人幾落十冬的國家定位問題敢無需要趕緊落手解決？",
    "paragraph_id": 630
  },
  {
    "title": "Formosa時空演義",
    "author": "陳金順",
    "text": "當該然，伊無可能親像唐惠三仝款，強欲給台灣掣向予中國併吞的方向。伊真知台灣只有獨立自主、行向世界，台灣人的未來才有活路。遮呢濟冬來，主張台灣愛獨立自主的人士早就塞倒街，無論政治人物、專家學者抑是關心台灣主權的一般民眾，逐個人加加減減攏嘛有法度講出家己贊成的一套，不而過，總是出嘴的人濟，願意出力真正潦落去做的人少。身為總統的方文婷，因為身份敏感，袂使親像其他的人干單喝爽的，一點仔都毋免負責任。",
    "paragraph_id": 631
  },
  {
    "title": "Formosa時空演義",
    "author": "陳金順",
    "text": "伊必須愛同時關顧世界局勢、強權因素佮人民感受，佇欲採取行動進前愛有萬全的準備，絕對袂使匆匆碰碰惹禍端。遮呢濟冬來，佇台灣社會佮本土媒體上已經形成「台灣早就獨立，只是目前的國名號做『中華民國』，只要完成正名制憲的程序，給國名改做『台灣』，無需要閣宣布台灣獨立」的主流看法。",
    "paragraph_id": 632
  },
  {
    "title": "Formosa時空演義",
    "author": "陳金順",
    "text": "事實上，經過方文婷本人佮身軀邊久年研究台灣主權的幕僚深入追查，發現台灣欲獨立建國佮中華民國一點仔關係嘛無，因為戰後中華民國政府只是暫時管理者的身份，袂因為長久佔地為王，台灣就變做伊的。台灣問題必須愛規個囥踮國際法內面處理，才有法度敨（tháu）開彼個結。",
    "paragraph_id": 633
  },
  {
    "title": "Formosa時空演義",
    "author": "陳金順",
    "text": "其中，上界關鍵的國際法就是1952年4月28簽訂的台北和約，生死門藏佇第十條裡，詳細給分析這個條文就會當發現，台澎地區的人民有權利透過住民自決投票建立新國家。按照國際上利益迴避的慣例，主張擁有台灣主權的中華民國政府抑是中國政府，攏袂使成做住民自決投票的主辦單位。不而過，中國佇國際上對濟濟國家有影響力，就準講伊無佇投票的時伸跤出手，伊嘛絕對會想盡辦法阻擋台灣人舉辦住民自決投票。",
    "paragraph_id": 634
  },
  {
    "title": "Formosa時空演義",
    "author": "陳金順",
    "text": "除了中國，美國佮聯合國的態度嘛誠重要，怹是毋是願意為著公平正義煞來得罪中國，事實上有相當大的疑問。",
    "paragraph_id": 635
  },
  {
    "title": "Formosa時空演義",
    "author": "陳金順",
    "text": "為著這件關係台灣未來重大的代誌，方文婷辜二不衷私底下揣伊信任會得過的杜春滿，拜託退休幾落冬、當咧寫回憶錄佮長篇小說、已經七十外歲的前行政院長，暗靜仔前往美國、聯合國、日本佮歐洲幾個重要國家，低調拜會有影響力的政府官員、國會議員佮民間關心台灣前途的人士，走揣有可能相挺的力量，未來會當佇關鍵時刻助贊台灣人行向新天地。杜春滿佇國際間低調的拜會行程，一直無停跤咧進行。",
    "paragraph_id": 636
  },
  {
    "title": "Formosa時空演義",
    "author": "陳金順",
    "text": "總統任期只偆最後一冬的方文婷，徛踮總統府二樓樓窗，望向埔里熱人暗暝的夜色，一陣眼前視線看袂著的田蛤仔，匿佇草埔仔裡合奏鬧熱的交響曲，方文婷嘴裡當咧啉的凍頂烏龍茶，予伊感覺苦中帶甘，喉韻十足。這時，方文婷想起伊頭一任總統的就職宣言：「各位敬愛的鄉親，文婷受逐家委託擔當總統的職務，定著會盡我個人的本份佮規個政府團隊的喟力，拍拚為鄉親創造閣較美好的未來。",
    "paragraph_id": 637
  },
  {
    "title": "Formosa時空演義",
    "author": "陳金順",
    "text": "……這是一個新時代的開始，文婷願意以上界謙卑的心，向人民頭家請教、學習。祈望透過逐家作伙拍拚，未來咱的國家台灣，會當年年月月攏有進展，擺脫永過濟濟無理的制限，早日成做世界上受人尊重的進步國家。」 「無毋對（tio̍h），我就是向望咱的國家台灣，未來佇世界上，會當成做一個受人尊重的進步國家。」方文婷心內按呢想。遮的話，一直佇伊的腦海內浮浮沈沈，親像海湧。──2011.4.",
    "paragraph_id": 638
  },
  {
    "title": "Formosa時空演義",
    "author": "陳金順",
    "text": "23世界書香日，寫佇赤崁南門仔     2011.5.3-17《台灣時報》副刊連載  Coxinja：荷蘭文，指鄭成功。新港社：今台南市新市區舊名。蕭壠社：今台南市佳里區舊名。哆囉嘓社：今台南市東山區舊名。目加溜灣社：今台南市善化區舊名。他里霧：今雲林縣斗南鎮舊名。貓兒干：今雲林縣崙背鄉舊名。麻崙社：佇現此時屏東縣萬丹鄉。Wagi：Siraya語，日頭。Isip：Siraya語，花。",
    "paragraph_id": 639
  },
  {
    "title": "Formosa時空演義",
    "author": "陳金順",
    "text": "春牛埔：佇即馬台南市大東門附近，勝利路東半段雙爿邊。天拄拆ha̍h：天色拍潽光。埤仔頭：今高雄市左營區。方子：驚堂木。洲仔尾：佇鹿耳門北爿。瀨口：現此時台南市南區鹽埕。大井頭：現此時台南市中西區民權路2段30號，市定古蹟。竿蓁林：岡山古地名。汛塘：清國統治台灣，軍政系統分鎮、營、汛塘三級。角帶圍：現此時台南市歸仁區刣豬厝附近。槺榔汛塘：大約佇二層行溪南岸十里處。下淡水：現此時高屏溪附近庄頭。",
    "paragraph_id": 640
  },
  {
    "title": "Formosa時空演義",
    "author": "陳金順",
    "text": "年尾仔：辮子。Raren：Siraya語，阿母。比接：會商。水崩溪：溪水暴漲。打紮：支援。平拄thing：相持不下。灣裡溪：曾文溪。蘇厝甲：現此時台南市安定區蘇厝里。胤禛：後來坐位成做雍正皇帝。Akmono：日本時代一種薰的牌子。御年玉：硩年錢。玉碎：比喻日軍全軍覆滅。坐桶仔：坐船偷渡。PAGE   PAGE  101",
    "paragraph_id": 641
  },
  {
    "title": "彩虹春風",
    "author": "陳金順",
    "text": "人生若夢。這句話佇我白汫[tsiann2]無味的生活中捌得著印證。二月初，我去南鯤鯓參加文學營的一段因緣往事，就是一個奇巧閣真實的夢。咱人過年進前，下港的日頭猶原燒和燒和，逐工探頭相借問。這句話佇我白汫[tsiann2]無味的生活中捌得著印證。二月初，我去南鯤鯓參加文學營的一段因緣往事，就是一個奇巧閣真實的夢。咱人過年進前，下港的日頭猶原燒和燒和，逐工探頭相借問。",
    "paragraph_id": 1
  },
  {
    "title": "彩虹春風",
    "author": "陳金順",
    "text": "五工四暝的文學營佇南鯤鯓代天府鬧熱展開，這個以探討母語文學做主體的文學營，已經相連紲[sua3]辦十屆。文學營的第三日安排參觀的行程，這工早起欲去七股看烏面抐桮[la7-pue]。咱南台灣七股地區，佇曾文溪口偎近內海的所在，逐年冬天西伯利亞（Siberia）的寒流酸風冷利[lai7]的時，攏有幾仔百隻的烏面抐桮飛過沙埔、飛過溪河、飛過大海，飛過萬里路途，飛來這踏揣岫歇寒。",
    "paragraph_id": 2
  },
  {
    "title": "彩虹春風",
    "author": "陳金順",
    "text": "透過世界生態團體的調查，證實這踏是全世界上濟烏面抐桮逐冬歇寒的所在，遮是怹的寶地。文學營租三台遊覽車，將百外名學員載來曾文溪口烏面抐桮的安歇地，生態學會派來的三位導覽員早就排好架勢，迎接阮這陣唯[ui3]台灣各所在來的人客。落車了後，總幹事宣布一點鐘後佇停車的所在會合。",
    "paragraph_id": 3
  },
  {
    "title": "彩虹春風",
    "author": "陳金順",
    "text": "我隨手提一本素描簿佮鉛筆，一個人行向內海仔，踮一塊平坦的石頭頂坐落來，長到肩胛頭的頭鬃予早春的海風吹亂去，我隨手用樹奶將頭鬃綁好勢。瞻[tann]頭相著一隻孤單的烏面抐桮徛佇二十公尺外，我坐恬恬毋敢共[ka7]拍青驚，攑起畫筆將眼前的景緻一筆一筆畫落來。我畫烏面抐桮長長的烏嘴管，佇水面抐來抐去的古錐款，畫怹展翅翩[phiat8]來翩去的模樣。",
    "paragraph_id": 4
  },
  {
    "title": "彩虹春風",
    "author": "陳金順",
    "text": "等我將烏面抐桮的屈勢畫好，就近閣飛偎來兩隻怹的同伴，怹假若一點仔都毋驚我這位無人請家己來的不速之客。我拄欲啉一嘴茶，一陣冷風帶來寒意。面頭前突然間罩濛，濛霧中一位老阿伯向我行來，斟酌共看，老大人滿面鬍鬚，白髮蒼蒼，兩蕊目睭有神，身懸大概180公分，干單160公分、45公斤的我，徛起來拄好到伊肩胛頭。唯老阿伯的面模仔看起來，無成咱台灣在地人，毋過，阿伯講的台灣話誠溜掠。",
    "paragraph_id": 5
  },
  {
    "title": "彩虹春風",
    "author": "陳金順",
    "text": "「小姑娘仔，妳孤一人佇遮畫烏面抐桮？」   「阿伯，我綴文學營來遮參觀，順紲將眼前的光景畫落來。」我紲手共拄才畫的圖提乎看。「照按呢看起來，妳對文學誠有趣味囉。」   「我自細漢看真濟故事冊，高中了後讀袂少現代詩佮小說，我一直攏真佮意文學。」我用自信的口氣回答。「阿伯，你敢捌文學？」我共反問。「文學若欲捌，嘴鬚就好拍結。」阿伯一面講一面撚伊的長嘴鬚。",
    "paragraph_id": 6
  },
  {
    "title": "彩虹春風",
    "author": "陳金順",
    "text": "「我小說寫規世人，到尾致覺文學無法度予我敨[thau2]放，最後我行入宗教、哲學的世界走揣解答。」講到遮，阿伯目睭展大蕊。原來阿伯是一位作家，我為拄才的無禮歹勢面反紅。「阿伯，請問貴姓大名？」   阿伯繼續撚伊的嘴鬚，笑笑無應話。「阿伯，毋知你徛家佇佗位？」   「烏面抐桮的故鄉。」   我一時捎[sa]無寮仔門。「小姑娘，這套冊送妳。",
    "paragraph_id": 7
  },
  {
    "title": "彩虹春風",
    "author": "陳金順",
    "text": "」阿伯唯伊捾的筊笀[kha-bang2]提出四大本暗藍冊皮的冊。接過手，封面的字是外國字，毋過，看起來無成英文。想欲進一步問阿伯，一目睨，已經看無伊的形影。這時，濛霧逗逗散去。三隻烏面抐桮佇我面頭前展翅飛過。文學營集合的嗶仔聲踮耳空邊響起，五分鐘後我予遊覽車載離開七股內海。彼暝，我踮南鯤鯓的客房睏甲真落眠。夢中，我看見老阿伯參一陣烏面抐桮做伙飛向北爿[ping5]。",
    "paragraph_id": 8
  },
  {
    "title": "彩虹春風",
    "author": "陳金順",
    "text": "這個奇巧閣真實的夢，確實捌存在過，不時踮我的頭殼底轉踅。五月。我唯台北落南考研究所，一時予成大校園的鳳凰樹花迷醉，早時的日光透過樹縫射落來，樹葉一片、兩片綴風絲仔逗逗飛落，佇空氣中成做一幅光景畫。我知影，我愛著這座透濫古都氣味的校園。秋日下晡，期中考試煞，招同窗做陣騎自轉車去台灣文學館參觀，彼踏當咧展覽露西亞（Russia）三位大文學家的文物。歐洲馬薩式的建築風格唌[siann5]我的目光。",
    "paragraph_id": 9
  },
  {
    "title": "彩虹春風",
    "author": "陳金順",
    "text": "聽講遮永過是日本時代的台南州廳。阮誠好運，2點55分到位，拄好搪[tng7]著3點開始的導覽，踮半點捅[thong2]鐘的導覽時間裡，我一直綴佇彼位身材中範[pan7]，短頭毛、細蕊目睭、滿面笑神的中年婦仁人身軀邊，注神聽伊精彩的導覽。透過伊的嘴水[sui2]佮豐富的手勢，阮一點一滴進入三位文學家的內心世界。",
    "paragraph_id": 10
  },
  {
    "title": "彩虹春風",
    "author": "陳金順",
    "text": "老實講，露西亞三大文學家我較偏愛托爾斯泰（Leo Tolstoy），因為我佇大學的暑假讀過伊的《安娜．卡列尼娜》（Anna Karenina），足足讀三日，愈讀愈有味。",
    "paragraph_id": 11
  },
  {
    "title": "彩虹春風",
    "author": "陳金順",
    "text": "當然，我嘛期待讀普希金（Alexandr Sergyeevich Pushkin）的《尤金．歐涅金》（Eugene Onegin）佮蕭洛霍夫（Mikhail Sholokhov）的《靜靜的頓河》（Quiet Flows The Don）。托爾斯泰的身軀頂有一種使人平和、溫暖的感覺。下底是我記智內底導覽小姐對伊的素描。托爾斯泰，1828年8月28佇晴園出世，成做露西亞的貴族，自細漢父母雙亡。",
    "paragraph_id": 12
  },
  {
    "title": "彩虹春風",
    "author": "陳金順",
    "text": "伊是一位人道主義者，一生上重要的作品是大河小說《戰爭佮和平》（War and Peace）。這部小說，是以1812年法蘭西拿破崙（Napoleon Bonaparte）引掣[tshua7]大軍進攻露西亞莫斯科的歷史做時代背景，加添男女主角的三角戀愛，使得規部小說成做有血有目屎的偉大作品。",
    "paragraph_id": 13
  },
  {
    "title": "彩虹春風",
    "author": "陳金順",
    "text": "咱面頭前看的攏是伊親手所寫的原稿，不過，聽講伊的筆跡干單伊的牽手看有，所以，每擺文章欲發表進前，攏愛怹太太替伊重抄一遍，這嘛是夫妻恩愛的一種表現。托爾斯泰晚年離家出走，佇冰天雪地的一個小車站過身，享年82歲。伊體格高戕[tshiang5]大漢，182公分的身懸，就親像伊的文學懸度。這一切無論是夢抑現實，對我來講攏無要緊。參觀露西亞文學展了後，我揣著線索。",
    "paragraph_id": 14
  },
  {
    "title": "彩虹春風",
    "author": "陳金順",
    "text": "我想，老阿伯就是我上敬重的大文學家托爾斯泰，伊送我彼四本厚厚的冊，應當是以露西亞文舖排，使伊名聲透世界的《戰爭佮和平》。阿若「烏面抐桮的故鄉」就是指寒人冰天雪地的露西亞。感恩上帝！賜我熟似這位北方來的貴客。敨開心內的憢[giau5]疑，我趕緊坐暝車拚轉厝欲揣出彼四本厚厚的冊。毋過，無論我按怎反[ping2]、按怎撓[hiau]，揣無就是揣無。",
    "paragraph_id": 15
  },
  {
    "title": "彩虹春風",
    "author": "陳金順",
    "text": "敢[kam2]講，舊去的《戰爭佮和平》就親像彼陣烏面抐桮仝款，已經佇熱天飛轉去西伯利亞囉！──2006.12.31寫佇埔姜頭     2007.4《台文戰線》第6號 卵包的溫度   瓦斯爐的火切灼[toh8]，倒一絲仔沙拉油，敲兩粒卵落鼎。這款動作，桂也[a3]算袂清頭尾做過偌濟擺？",
    "paragraph_id": 16
  },
  {
    "title": "彩虹春風",
    "author": "陳金順",
    "text": "這陣，伊那煎卵包那咧流目油，毋是因為油煙熗[tshing3]目睭的緣故，是為著伊的孤囝俊秀，永遠永遠攏無法度閣食著伊親手煎的卵包咧艱苦心。「桂也，咱較過彼個夜市仔講欲開一間百貨公司，妳敢知？」厝邊阿霞走來共桂也託[thok]頭。「是有聽人咧會。開那伊咧開，咱這號散良人哪行會起百貨公司？」桂也無意仔無意應。",
    "paragraph_id": 17
  },
  {
    "title": "彩虹春風",
    "author": "陳金順",
    "text": "「無喏，聽講開幕彼工，一盒雞卵才賣十箍銀，足足攢[tshuan5]咧成千盒，咱做陣來去搶好空的。」阿霞那講那嘴笑目笑。「阿霞，妳敢有聽講一人會使買幾盒？」桂也雄雄目睭展大蕊，耳空搤[iah]利利。「講是一人孤會使買一盒。妳插[tshap]插伊遐濟，」阿霞目尾掠桂也捽[sut]一下，「咱煞袂曉買一盒了後，先提來去藏，才閣重頭佮人排列。」   「有影妳較巧。按呢，我加買幾盒仔，通好煎卵包予阮俊秀也食。",
    "paragraph_id": 18
  },
  {
    "title": "彩虹春風",
    "author": "陳金順",
    "text": "」桂也講著孤囝俊秀，規個口氣加誠軟略，展現慈母的面容，「著啦，妳敢知影底時開幕？」   「聽講這月日十五彼工。」   「十五，哪會遐拄好？阮俊秀也隔轉日十六欲去做兵。」桂也家己踅踅唸，聲音細聲甲阿霞聽無伊咧講啥。正實十五彼工，早時十點百貨公司開幕，阿霞佮桂也八點就傱[tsong5]去佮人排列。原底掠準怹會當搶著頭香，到位的時，煞看著隊伍早就排甲躼[lo3]躼長。",
    "paragraph_id": 19
  },
  {
    "title": "彩虹春風",
    "author": "陳金順",
    "text": "「今，是咧排頭殼一空的，咱遮呢早來，煞排甲遐呢後壁。」阿霞無好聲嗽。「阿霞，較有耐性咧。為著欲買俗物，較久嘛著等。」   「頷頸生瘤──拄著矣，無欲按怎？」   差兩分十點，百貨公司的電動鐵門逗逗仔扭[giu2]懸。十點一下到，鑢[lu3]甲金噹噹的大片玻璃門拍開。徛佇玻璃門雙爿邊仔，是兩排穿插齊整，看起來假若百貨公司主管的男男女女。",
    "paragraph_id": 20
  },
  {
    "title": "彩虹春風",
    "author": "陳金順",
    "text": "怹向入門的人客拽[iat8]手、偃[ann3]腰，聲喉放盡磅號齊喝出「歡迎光臨」。遐的排到夜市仔口，一逝[tsua7]長躼躼、躼躼長的人客，才無咧致意遮的斯文人的斯文喟[khui3]。怹一看見玻璃門拍開，眾人袂輸蜈蜞咬蛤，無咧管汰服務人員指揮，作一睏傱落地下一樓食品部。",
    "paragraph_id": 21
  },
  {
    "title": "彩虹春風",
    "author": "陳金順",
    "text": "排列那咧排列，到甲這個坎站，彼陣青狂搶欲買卵的人客，早就親像痟狗咧舂[tsing]墓壙，共[ka7]人百貨公司峙[tshai7]咧通路的指示牌撞甲東倒西歪。「請各位排列排乎好勢，」食品部服務人員手提一枝放送頭大聲喝：「一人干單會使買一盒，免相爭，保證逐家通通有獎。」   「Hann5，閣愛排列哦。」聽著放送，一堆人攏咧吐大喟。",
    "paragraph_id": 22
  },
  {
    "title": "彩虹春風",
    "author": "陳金順",
    "text": "當等眾人重頭排列的閬[lang3]縫，跤手猛掠的阿霞，共桂也牽咧，三步作兩步傱去隊伍頭前。現現峙踮怹面頭前的，是兩排疊甲並[phing7]怹較懸的殕[phu2]色塑膠箱仔，徛佇塑膠箱邊仔有三個穿制服的服務人員。「桂也，這盒先予妳。」等咧規晡久，誠無簡單才唯服務人員手裡接過一盒雞卵。阿霞好意欲轉交予桂也，啥知，後面雄介介伸出一枝手，出力掰[pue2]著貯雞卵的透明薄塑膠盒仔。",
    "paragraph_id": 23
  },
  {
    "title": "彩虹春風",
    "author": "陳金順",
    "text": "原底塑膠盒仔的嘴口干單用兩枝釘書針釘咧，予人一下掰，嘴口煞開開，兩粒雞卵無聲無說，佇一目睨仔的時間裡飛出來，卵殼相叩，卵仁、卵清攪濫做伙，拄好滴咧桂也的頭殼頂佮面裡。「妳這個痟查某，哪會遮呢無家教。」阿霞看著桂也滿面全雞卵的樣相，規腹肚火作一下夯起來，「差無半分鐘，是咧搶心酸的是無？共人舞甲規面，猶毋緊會失禮。」   「妳這隻破狸，妳講啥人痟查某？」對方毋那無會不是，尚且聲喉無咧落軟。",
    "paragraph_id": 24
  },
  {
    "title": "彩虹春風",
    "author": "陳金順",
    "text": "「我咧幹恁祖公，呸！」阿霞毋那出嘴幹譙，閣共對方呸一嘴瀾[nua7]。對方無疑誤阿霞會出這招，煞雄雄愣[gang7]去，等伊回神過來，隨出手揪阿霞的衫褲。阿霞倒手手紻[ng2]予伊揪甲破去，規個人掠狂目睭展大蕊，出力唯對方的嘴頗[phe2]共揌[sai]落。嗶！嗶！嗶！百貨公司服務人員看場面強欲無法度控制，趕緊歕[pun5]嗶仔。「請兩位毋通閣冤家，若無，阮的雞卵欲總收起來。」放送頭閣一擺出聲。",
    "paragraph_id": 25
  },
  {
    "title": "彩虹春風",
    "author": "陳金順",
    "text": "「阿霞，莫閣冤矣。」早就共面裡卵汁拭掉的桂也，倒手提彼盒偆八粒卵的塑膠盒仔，正手伸出來牽阿霞，逗逗仔行向出口。「桂也，我的卵都猶未買咧。」阿霞心內誠毋甘願。「先來轉，我才共妳講。」桂也口氣平和，袂輸無發生任何紛爭仝款。「桂也，手面洗好緊來食早頓，等咧通好去學堂讀冊。」桂也的老母英也佇灶跤大聲喝。「阿母，我來矣。」拄才入學讀小學的桂也那行那應話。事實上，桂也是英也佮發也的養女。",
    "paragraph_id": 26
  },
  {
    "title": "彩虹春風",
    "author": "陳金順",
    "text": "英也嫁予發也五、六冬猶無生，翁仔某參序大人參詳，走去隔壁庄共拄好滿月的桂也掣[tshua7]轉來育[io]。英也翁某偎靠做山穡飼一家大細，日子雖然無通偌快活，毋過，怹共養女桂也當做親生囝疼惜，予伊讀冊捌字兼知影做人的道理。「桂也，妳看，阿母煎妳上界愛食的菜脯卵。早頓食煞，桌嵌嵌咧，緊去學堂。我欲來去做山穡矣。」英也話講煞隨行向厝外。",
    "paragraph_id": 27
  },
  {
    "title": "彩虹春風",
    "author": "陳金順",
    "text": "桂也看著桌頂有伊愛食的菜脯卵，緊猛剪一塊囥[khng3]入碗裡，一嘴白飯、一嘴卵，一嘴白飯、一嘴卵，食甲嘴笑目笑、歡頭喜面。講是菜脯卵，其實菜脯濟過卵，毋過，對猶少歲的桂也來講，這已經是人間好滋味矣。落尾，桂也讀到小學卒業，真知厝裡環境艱難，共爸母講伊無欲閣考初中。自按呢，綴序大鬥陣做山穡，一直到甲滿十六歲，才去市內織布會社做女工。後來，熟似貨車運轉手忠也，兩人相意愛組織家庭。",
    "paragraph_id": 28
  },
  {
    "title": "彩虹春風",
    "author": "陳金順",
    "text": "頭起先，家庭和樂美滿，無偌久，孤囝俊秀出世，厝裡的氣氛加誠鬧熱，怹翁某逐日笑甲嘴仔裂獅獅。啥知，千算萬算毋值得天一劃。俊秀三歲彼冬，一個落大雨的暗頭仔，忠也佇轉來厝裡半路，貨車佮人相撞煞來過身。拄知影這層不幸事故的時，桂也規個人強欲起痟。落尾，伊想著孤囝俊秀猶稚稚漢仔，失去父愛以後閣較需要伊的母愛，這個甜蜜的負擔是伊這世人無法度推卸的責任。",
    "paragraph_id": 29
  },
  {
    "title": "彩虹春風",
    "author": "陳金順",
    "text": "自彼時起，桂也為著予俊秀無煩無惱大漢，佇外頭佮人會當比並，伊共食苦當作食補，唯[ui3]死的做倒轉來，逐日自透早拚到暝半，啥物工課[khang-khue3]都做，誠無簡單才共俊秀栽培到大學卒業。自細漢，老母為著生活無停走傱，無偌濟冗剩[liong7-siong7]時間陪伴佇俊秀身軀邊。",
    "paragraph_id": 30
  },
  {
    "title": "彩虹春風",
    "author": "陳金順",
    "text": "雖然，失去老爸疼痛的俊秀，心肝內有一位外人看袂著的暗影，毋過，伊誠捌代誌，不止仔會曉想，無因為按呢來學歹，這是桂也上界安慰的代誌。俊秀對物質的要求無懸，獨獨興一味，就是桂也親手煎的卵包。「桂也，妳是咧著猴是無？也毋是咱毋著啊，妳牽緊緊是咧牽心酸的。」予桂也牽出百貨公司的阿霞猶咧氣掣[tshuah]掣。「阿霞，我知影毋是咱毋著。失禮啦，無，我這盒卵予妳，當做共妳賠罪。",
    "paragraph_id": 31
  },
  {
    "title": "彩虹春風",
    "author": "陳金順",
    "text": "毋過，拜託妳留兩粒予我，另日我才補妳。阮俊秀明仔載欲做兵，盈暗我煎兩粒卵包予伊稍過癮[gian3]咧。」桂也好聲好禮對阿霞講。「妳嘛咧三八有偆，咱是好厝邊兼好姊妹呢，我才無咧參妳計較。」聽桂也按呢講，阿霞原底懊嘟[tu7]嘟的面容，煞隨時變一個款，「歹年冬厚痟人，算我衰去搪[tng7]著痟查某。無差，恁祖媽今仔日袂猴癮食卵。桂也，妳免插我，緊捾[kuann7]轉去煎予恁俊秀也食。",
    "paragraph_id": 32
  },
  {
    "title": "彩虹春風",
    "author": "陳金順",
    "text": "」   彼日欲暗，俊秀剃一粒金光頭踏入家門。桂也一看著彼粒金光頭就目屎流目屎滴，伊毋是咧毋甘俊秀頭殼頂彼簇原底蓊[om7]蓊的頭毛，是因為閣過十捅[thong2]點鐘，面頭前這個佮伊互相偎靠二十冬的孤囝，就欲離開身軀邊入營做兵。「媽，妳免煩惱啦。我若有放假，會緊轉來看妳。」俊秀真知老母咧毋甘伊，趕緊出嘴安搭。「你這個戇囡仔，拄入去訓練中心哪有通歇睏？",
    "paragraph_id": 33
  },
  {
    "title": "彩虹春風",
    "author": "陳金順",
    "text": "你一到位，知影番號了後，隨寫批轉來，禮拜時仔我才去兵營面會。」桂也顯露慈母的面容。「媽，妳平常時工課遮呢辛苦，禮拜時仔留踮厝裡歇睏。一逝路長躼躼，妳免來看我無要緊。」   「穡頭較按怎無閒，囝咧做兵哪會使無去面會？俊秀也，我會注意身體，你安心去做兵，毋免煩惱我。」桂也那講話那貯一碗飯予俊秀，「來，緊來食飯。",
    "paragraph_id": 34
  },
  {
    "title": "彩虹春風",
    "author": "陳金順",
    "text": "媽早起佮恁阿霞姨也，去新開幕的百貨公司搶著一盒十箍銀的雞卵，做一下攏共煎做卵包，盈暗看你愛食幾粒就食幾粒，食無了的，明仔載做早頓抑是紮[tsah]去路裡食。」   「媽，妳嘛食一粒。」俊秀唯面頭前的盤仔內，挾一粒卵包囥咧桂也碗裡。「好，緊食。」桂也咬一嘴卵包，目屎隨閣輾[lian3]落來。隔轉日早起，天色烏陰烏陰，初昇的日頭匿[bih]佇雲蕊後壁。",
    "paragraph_id": 35
  },
  {
    "title": "彩虹春風",
    "author": "陳金順",
    "text": "早頓食煞，桂也共食無了的卵包佮饅頭貯咧塑膠橐[lok]仔，交代俊秀路裡腹肚若枵，愛會記得提出來止飢。了後，桂也騎伊彼台十外冬歷史的Oo-too2-bai2，載俊秀去車頭等車。「俊秀也，人講『在家日日好，出外朝朝難。』做兵代不比佇厝裡，凡事愛較吞忍咧，毋通搶欲出頭，知無？」俊秀欲上車進前，桂也特別共吩咐。「媽，我知啦。」   「媽，我知啦。",
    "paragraph_id": 36
  },
  {
    "title": "彩虹春風",
    "author": "陳金順",
    "text": "」聽著俊秀應這句話，桂也的心內有淡薄仔安慰，伊知影俊秀會聽伊的嘴，一冬十個月後，伊的孤囝會平平安安踏入家門。俊秀欲入兵營進前應的這句話，袂輸一分鐘前才傳入來桂也的耳空。啥知，偆無一月日就聽[thing3]好退伍的俊秀，予老母等著的毋是平安健康的笑容，是一具冰冷無血色的遺體。彼日過晝，桂也佮厝邊阿霞佇門嘴開講。",
    "paragraph_id": 37
  },
  {
    "title": "彩虹春風",
    "author": "陳金順",
    "text": "講有一睏仔，本底就烏陰的天色開始霆[tan5]雷公，兩人當欲煞鼓的坎站，一個規身軀草綠色制服、頭戴圓盤帽仔的郵差，騎一台Oo-too2-bai2來到面頭前，喝一聲：「張阿桂，限時掛號批。」   「我入來提印仔。」桂也提印仔領著批了後，嘴裡呶[nauh]講：「咱哪有這號限時掛號批？」   阿霞目色巧，看著牛皮紙做的批殼倒手爿印郵政信箱的番號，隨臆[ioh]著是部隊寄來的。",
    "paragraph_id": 38
  },
  {
    "title": "彩虹春風",
    "author": "陳金順",
    "text": "「阮俊秀也偆無一月日就欲退伍，部隊閣寄掛號批是有啥物要緊的代誌？」桂也那講目睭皮那咧趒[tio5]跳。「桂也，先免緊張，拆開看覓就知代誌輕重。」阿霞佇邊仔安搭桂也的心緒。批殼拆開，抽出批紙。雖然頂面才短短幾行字，毋過，彼幾行字予桂也的打擊，袂輸去予雷公熾爁[sih-nah]摃著心慒。桂也那看一雙手那咇[phih8]咇掣，目屎親像掣流的溪水，做一睏唯伊兩蕊目睭拚出來。",
    "paragraph_id": 39
  },
  {
    "title": "彩虹春風",
    "author": "陳金順",
    "text": "伊足希望伊的目睭脫窗看重誕[ting5-tann5]去，「查 上兵陳俊秀因公殉職……」遐的字是拍字兵拍毋著去，伊的俊秀連鞭[liam5-mi]就欲轉來身軀邊，佮伊享受天倫之樂。雷公熾爁一聲紲一聲，天頂開始咧摔[siang3]大雨。阿霞看毋是勢，緊共桂也牽入厝裡。搦[lak8]佇桂也手裡彼張公文紙，予雨沃甲澹去，頂面的字親像烏墨予水喥[too3]開仝款。",
    "paragraph_id": 40
  },
  {
    "title": "彩虹春風",
    "author": "陳金順",
    "text": "「我的心肝仔囝，我的心肝仔俊秀……媽媽隨來去看你……」桂也那哮那欲傱出去，予阿霞揪牢[tiau5]咧。「桂也，代誌發生都發生矣。古早人講：『人死不能復生』，妳著較儼[giam2]硬咧。這陣外口咧落大雨，明仔透早我陪妳來去兵營，為咱俊秀也討一個公道。」   彼暗，桂也一暝哭天光。第二日透早，桂也參阿霞坐頭班火車，坐兩點外鐘久，落車了後閣搬一班客運，坐咧點捅鐘，才來到踮佇小鎮外圍的兵營。",
    "paragraph_id": 41
  },
  {
    "title": "彩虹春風",
    "author": "陳金順",
    "text": "徛佇兵營大門的衛兵長檢查桂也搦踮手裡的公文了後，請怹兩人先入去會客室聽[thing3]候，紲落敲電話通知連長。無到五分鐘久，連長、輔導長、排長做陣行入會客室，怹代先共軍帽提落來，向桂也佮阿霞行一個禮。「陳太太，實在真失禮。攏是阮的疏忽，無共陳俊秀照顧好，才會予伊彈銃自殺。」連長激一個苦瓜面講。",
    "paragraph_id": 42
  },
  {
    "title": "彩虹春風",
    "author": "陳金順",
    "text": "「阮俊秀一個好好囡仔送來兵營，偆無一月日就欲退伍，你講…你講，到底…到底…」桂也那講那哭，身軀因為激動煞來咇咇顫[tsun3]。阿霞看桂也話講袂清楚，共伊扶來椅仔坐，家己徛起來替伊發聲：「連長啊，你今仔日愛予阮一個交代。公文頂面明明寫『因公殉職』，是按怎即馬你講伊自殺，到底發生啥物代誌？」   連長共排長使一個目尾，排長紲咧講話：「是按呢啦。",
    "paragraph_id": 43
  },
  {
    "title": "彩虹春風",
    "author": "陳金順",
    "text": "最近陳俊秀的情緒無啥穩定，阮有共伊苦勸幾落擺，嘛有減輕伊的勤務。想袂到，陳俊秀利用暗時徛衛兵的時彈銃自殺。」   「我的心肝仔囝，我的心肝仔俊秀…」桂也聽著排長講遐的話，喉管閣滇[tinn7]起來。「陳太太，請節哀。」輔導長出嘴安搭，「阮會為陳俊秀申請上界優惠的慰問金，家屬若有需要部隊鬥跤手的所在，請恁直接講免客氣。」   「人講『生欲看人，死欲看屍』，阮俊秀的屍體即馬囥佇佗位？」阿霞問。",
    "paragraph_id": 44
  },
  {
    "title": "彩虹春風",
    "author": "陳金順",
    "text": "「佇鎮上的殯儀館。」連長應。桂也佮阿霞堅持欲共俊秀屍體運轉厝裡。連長只好派一台軍用卡車，由排長押車，掣幾落位阿兵哥，做陣去鎮上殯儀館，護送俊秀遺體轉去百外公里遠的故鄉。當等貯俊秀遺體的冰櫃，予彼幾位阿兵哥扛落軍卡車的坎站，桂也目屎那滴嘴裡那唸：「俊秀也，咱到厝矣，你著綴乎牢。」   貯俊秀遺體的冰櫃，暫且囥踮厝邊空地仔。阿霞一落車隨聯絡葬儀社，過無偌久，葬儀社就派人來搭一頂布篷。",
    "paragraph_id": 45
  },
  {
    "title": "彩虹春風",
    "author": "陳金順",
    "text": "「阿霞，這個禮拜時仔妳有閒無？想欲招妳來去參俊秀也面會。」俊秀入訓練中心無幾日，桂也就接著後生寄轉來報平安的批。伊一接著批，隨嘴笑目笑走來厝邊招阿霞。「桂也，我當然嘛有閒。俊秀也是我自細漢看甲大漢的呢，無來去共面會，欲哪會過心？」   「阿霞，勞力哦。」桂也雙手共阿霞搦牢牢。「三八毋才咧按呢。」阿霞正手勼[kiu]倒轉來，唯桂也的手盤掰一下，「咱先品乎好，彼日早起妳只要煎恁俊秀也愛食的卵包就好。",
    "paragraph_id": 46
  },
  {
    "title": "彩虹春風",
    "author": "陳金順",
    "text": "偆的，可比講果子抑是四秀仔，交予我來攢就好。」   面會彼日，有影阿霞早早就揹一大袋的物件，來桂也怹兜咧聽候。桂也那煎卵包那問：「阿霞，妳到底是攢啥款物件？揹甲遮呢大包，予妳破費矣。」   「時到妳就知。」阿霞笑笑仔應。彼早起，怹兩人先坐火車到烏日的成功車站，才閣倩[tshiann3]一台計程仔直透駛到成功嶺新兵訓練中心。",
    "paragraph_id": 47
  },
  {
    "title": "彩虹春風",
    "author": "陳金順",
    "text": "來到成功嶺，怹兩人袂輸行入一座曠闊的大觀園，目睭展甲大大蕊，四界相過來相過去。「猶未來進前，聽講成功嶺闊莾莾。這陣一下看，有影闊甲看袂著盡磅。我看，寧可來去問人較快。」阿霞看著面頭前人山人海，欲揣人親像海底咧摸針。「阿霞，我來問人。」離怹量約二十公尺，拄好一位穿兵仔衫的青年行過來。桂也行偎過，提出俊秀寄轉厝的批殼問：「這位阿兵哥，你敢知遮欲按怎去？",
    "paragraph_id": 48
  },
  {
    "title": "彩虹春風",
    "author": "陳金順",
    "text": "」   「這個所在有淡薄仔遠，大約愛行十外分鐘才會到位。」阿兵哥應。「拜託共阮報路，看欲行唯佗位去？」阿霞行偎來問。「我直接掣恁來去較緊。」   「按呢，敢袂耽誤你的代誌？」桂也問。「袂啦。今仔日會客日，我的任務就是引掣逐家揣著面會的所在。」阿兵哥掠阿霞看一下，「阿姨，妳這跤筊笀[kha-bang2]我來替妳揹。」   「阿兵哥，勞力哦。」   誠無簡單行到位，三個人攏行到大粒汗細粒汗。",
    "paragraph_id": 49
  },
  {
    "title": "彩虹春風",
    "author": "陳金順",
    "text": "阿霞雙手接過筊笀，按算捝[thuah]開jia-khuh提一罐涼水請阿兵哥，阿兵哥細膩推辭，向怹行一個禮隨離開。「這個少年家實在誠可取。」桂也講。「媽、阿霞姨。」俊秀接著通報，三步做二步傱來桂也佮阿霞面頭前。「才幾日無看著，這個囡仔就曝甲烏攄[lu]攄。」桂也掠俊秀金金相。「行，我掣恁來去樹仔跤較袂熱。」俊秀行頭前，順紲替阿霞揹筊笀。「俊秀，阿霞姨也紮足濟你愛食的物件。",
    "paragraph_id": 50
  },
  {
    "title": "彩虹春風",
    "author": "陳金順",
    "text": "」一到樹跤，阿霞隨捝開筊笀的jia-khuh，物件一項一項提出來，「你愛食的果子：蓮霧、菝仔、旺梨，我隨項仔隨項削甲好勢溜溜，」阿霞提一枝攕[tshiam2]仔予俊秀，紲落閣提一包物件出來：「猶閣有我昨昏去咱遐市仔買的豬肉干。」   「阿霞姨，妳紮遮呢濟物件，我哪食會了？」俊秀那講那比腹肚膨起來的動作。「戇囡仔，無采恁阿霞姨也遮呢惜你。",
    "paragraph_id": 51
  },
  {
    "title": "彩虹春風",
    "author": "陳金順",
    "text": "」桂也那講那共伊紮來貯卵包的便當匣[kheh]仔提出來，「別日仔你若出社會，千萬愛會記得報答人。」   「家己人，講啥物報答。」阿霞嘴仔笑微微，「俊秀也，時間猶閣長躼躼，逗逗仔食，莫去哽[kenn2]著。」   「我先食一粒卵包。」俊秀直接用手去抳[ni]便當匣仔裡的卵包。彼日，俊秀規個腹肚食甲飽篤[tuh]篤。桂也、阿霞一面陪伊食一面開講，時間咻一下連鞭過。",
    "paragraph_id": 52
  },
  {
    "title": "彩虹春風",
    "author": "陳金順",
    "text": "下晡三點跤兜，怹才依依難捨離開頭擺踏跤到的成功嶺。紲落來三個禮拜，桂也佮阿霞仝款一透早就出門，相像大包細包揹來成功嶺參俊秀面會，予伊感受親情的溫暖。一直到甲俊秀入訓練中心一月日了後，開始會當放假，怹才無閣踏入成功嶺的大門。俊秀的遺體囥踮冰櫃夆[hong5]扛轉來，暫時峙佇倩葬儀社搭的布篷裡。桂也自按呢共手頭的工課放下，逐日糜飯食袂落，暗時睏袂安眠，心內的苦楚毋知欲按怎敨[thau2]放？",
    "paragraph_id": 53
  },
  {
    "title": "彩虹春風",
    "author": "陳金順",
    "text": "伊目金的時，大體上攏會攑一隻椅古頭仔，坐佇俊秀遺體邊仔。有時陣直直對俊秀講話，有時陣恬恬仔流目屎。桂也雖然活踮極度的哀傷裡，毋過，伊無袂記每日替俊秀煎兩粒卵包佮攢跤尾飯。厝邊死忠兼換帖的阿霞，看桂也按呢袂食袂睏，除了苦勸伊著看較開以外，嘛不時過來相放伴。有一暗，桂也仝款坐佇俊秀遺體邊仔，伊感覺人僐僐煞坐甲睏去。眠眠中，伊看著俊秀予銃子彈著，頭殼一空，血水淹淹流。",
    "paragraph_id": 54
  },
  {
    "title": "彩虹春風",
    "author": "陳金順",
    "text": "俊秀一步一步逗逗偎近桂也，眼神充滿驚惶，「媽，我死甲足冤枉。媽，我死甲足冤枉……」伊的聲音好親像唯第三度空間傳來，逐字逐句都有迴音。「俊秀，我的心肝仔囝。俊秀，媽媽毋甘……」桂也予惡夢佮家己的喝聲驚精神，規身軀全凊汗。隔轉日早起，桂也共前一暝的夢境講予阿霞聽。阿霞聽煞隨應講：「桂也，妳做這個夢，定著是母囝連心，俊秀也來託夢。我早就感覺俊秀的死因無單純，部隊為著掩嵌怹的罪證，凊采編一個理由應付咱。",
    "paragraph_id": 55
  },
  {
    "title": "彩虹春風",
    "author": "陳金順",
    "text": "我知影有一位王媽媽，怹囝幾冬前佇軍中冤枉死，伊為著追查真相，有組一個『軍中冤案真相調查會』。較停仔我來去探聽看覓，拜託伊共咱鬥幫忙。」   阿霞有影透過朋友聯絡著王媽媽，王媽媽一聽著發生這款代誌，無第二句話隨答應欲鬥相共。兩日後，王媽媽掣調查會的義務律師佮一位外科醫生來拜訪桂也佮阿霞。經過外科醫生詳細檢查俊秀遺體，發現銃子彈過的空嘴根本無可能是自殺所造成的。「唯這銃子空來看，絕對是別人彈的無毋著。",
    "paragraph_id": 56
  },
  {
    "title": "彩虹春風",
    "author": "陳金順",
    "text": "」醫生講。兩日後，天色烏陰的下晡時仔，桂也接著一通自稱是俊秀部隊同僚敲來的電話。對方無報出家己名姓，毋過，伊共桂也講俊秀毋是自殺，伊親目睭看著俊秀予部隊裡的人彈死。桂也問伊到底啥物人遮呢粗殘彈死俊秀？對方講伊無方便講傷[siunn]濟，喚桂也揣軍事檢察官調查，就共電話切斷。桂也隨共這通神秘電話的代誌講予阿霞聽。",
    "paragraph_id": 57
  },
  {
    "title": "彩虹春風",
    "author": "陳金順",
    "text": "阿霞接嘴講：「桂也，這個兵仔毋敢共真相講清楚，是驚代誌煏[piak]空家己嘛會遭受不幸，可見軍中偌呢仔烏暗。」   「阮俊秀也死甲足冤枉。阿霞，紲落來欲按怎辦？」桂也悲傷甲一時捎[sa]無總[tsang2]。「做妳安心，我隨來聯絡王媽媽。」   紲落來，王媽媽請律師替桂也向軍事檢察署提出告訴，按算欲為俊秀洗清冤屈。",
    "paragraph_id": 58
  },
  {
    "title": "彩虹春風",
    "author": "陳金順",
    "text": "軍事檢察署組一個調查小組，入去俊秀原底的部隊，自連長起，相關人員隨個仔隨個喚來召問，問規晡久，逐家攏講俊秀是自殺的無毋著，尚且部隊提出法醫所開的死亡證明，死亡原因頂面清清楚楚寫「自殺」兩字。軍事檢察官查袂出來真正的殺人兇手，王媽媽佮死者家屬桂也對怹的回覆攏誠無滿意。紲落，王媽媽以「軍中冤案真相調查會」的名義，佇台北立法院召開記者會，向望透過媒體連紲報導，予軍中感受壓力。",
    "paragraph_id": 59
  },
  {
    "title": "彩虹春風",
    "author": "陳金順",
    "text": "在野黨立法委員佇對行政院施政總質詢的時，一個接一個對國防部長開砲，慎重要求國防部愛負起責任，國防部長當面答應會要求軍事檢察署重新調查，予死者家屬一個交代。「俊秀也，明仔下晡咱連上考銃，想欲拜託你擔任靶溝報靶的勤務。」規身軀曝甲烏金烏金的排長走來揣俊秀。「排的，我即馬已經破月矣。敢揣無其他菜鳥仔通做這項工課？」俊秀聲嗽無甲偌好。",
    "paragraph_id": 60
  },
  {
    "title": "彩虹春風",
    "author": "陳金順",
    "text": "「你知影咱連上最近袂少人去外地支援，一寡菜鳥仔閣著愛徛衛兵，拄好欠一跤毋才會來拜託你。無，你敢欲去徛衛兵長？放心啦，我會共連頭仔提報，予你記功放榮譽假。你退伍進前，排的會揣一日好好仔請你一頓。」   「無，好啦。」俊秀頭殼抓[jiau3]抓咧勉強頕[tam3]頭答應。考銃彼日，俊秀夆安排佇上尾一個靶位。彼下晡天色雖然略仔烏陰，毋過，風絲仔斷點，予人感覺漚翕[au3-hip]漚翕。",
    "paragraph_id": 61
  },
  {
    "title": "彩虹春風",
    "author": "陳金順",
    "text": "「學長，來一罐清涼的退火。」徛佇俊秀邊仔靶位的一兵旺也，偷偷仔揜[iap]兩罐銅管仔裝的麥仔酒，等閬縫抵[tu]一罐過予伊。「旺也，你誠好膽。若去夆摠[tsang]著，是會記過、禁假呢。」俊秀攑頭四界瞭[lio2]看有予外人看著無？「學長，我都無咧驚，你破月的人是咧驚頭殼一空的。」旺也那啉那笑笑仔講。四點較加，天色比拄才閣較烏陰，偆最後一波六個兵仔考銃。「報靶。",
    "paragraph_id": 62
  },
  {
    "title": "彩虹春風",
    "author": "陳金順",
    "text": "」最後一波考銃煞，放送頭傳來值星官的聲。「一粒。」頭前五個靶位報煞，輪著俊秀報靶。當等伊報「一粒」的時，旺也佇邊仔詼[khue]講：「今是佗一個菜鳥仔遮呢頇慢，干單考著一粒。」   旺也這句話才拄講煞，伊前一秒鐘的笑面連鞭變款。因為徛佇伊邊仔的俊秀後擴[khok]去予一粒銃子彈著，規個人隨仆咧塗跤兜，到死都毋知欲挃[tih8]伊命的是啥人？",
    "paragraph_id": 63
  },
  {
    "title": "彩虹春風",
    "author": "陳金順",
    "text": "旺也佇邊仔看甲一個嘴仔開hann7-hann7，伊雖然有看著二十公尺外彈銃的人面容，毋過，對方共銃描準伊，比一個擊發的動作，伊驚甲跤尾咇咇掣，緊猛傱離開現場。第二日，部隊隨請軍法醫開一張陳俊秀自殺死亡的證明。旺也嘛予人喚入去連長室，吩咐伊「飯會當亂使食，話袂當亂使講。若無，恐驚看袂著明仔載的日頭。」   俊秀予人銃殺前一暝暗時十點，部隊連長室的燈火猶光澄[tenn5]澄。",
    "paragraph_id": 64
  },
  {
    "title": "彩虹春風",
    "author": "陳金順",
    "text": "連長以外，副連長、輔導長、排長、士官長五個人，佇遐那啉酒那配話，門口派一位心腹的下士顧守，外人無法度知影怹到底是咧計謀啥物代誌？國防部長雖然當立法委員的面答應重新調查，予死者家屬一個交代。毋過，經過軍事檢察署大動作調查，成禮拜後公布的結果猶是相像無啥物進展。",
    "paragraph_id": 65
  },
  {
    "title": "彩虹春風",
    "author": "陳金順",
    "text": "「軍中冤案真相調查會」會長王媽媽陪苦主桂也召開記者會，佇濟濟媒體頭前講：「軍事檢察署大動作調查，全全是表演予媒體看的，部隊裡相關人員早就套話套好，欲查出真相恐驚著愛等天落紅雨矣。」   紲落，王媽媽掣桂也、阿霞佮幾落位囝兒佇軍中枉死的婦仁人以及聲援的大學生，佇立法院門口埕扭白布條仔，布條仔頂面寫「軍中烏暗無人權」、「官官相護查無真相」、「母親的心咧滴血」。",
    "paragraph_id": 66
  },
  {
    "title": "彩虹春風",
    "author": "陳金順",
    "text": "當等國防部長唯立法院開會煞行出來，王媽媽喝一聲是，數十粒雞卵做一睏飛出來，雖然國防部長身邊有幾落位侍衛保護，猶原走閃袂過這陣攻擊，伊的面裡佮目鏡仁頂面攏滒[ko7]著卵汁，伊提出手巾仔共卵汁拭掉，激一個苦瓜面離開現場。這場抗議掣頭的王媽媽佮桂也、阿霞等人，隨予台北市警察局中正第一分局警員掣轉去問口供、做筆錄。彼暗，轉去厝裡，桂也早就忝甲歪腰。伊一躺[the]咧椅仔頂，無一搭久仔隨睏甲毋知人。",
    "paragraph_id": 67
  },
  {
    "title": "彩虹春風",
    "author": "陳金順",
    "text": "佇夢裡，桂也來到一個好親像毋捌踏跤到的荒郊野外，彼個所在草仔發甲不止仔蓊，無偌久，伊看著一位頭毛剃甲薄厘絲的少年家向伊行來。等到彼位少年家離伊三步遠的時，伊才看清楚是伊的孤囝俊秀。俊秀規個面色白蒼蒼無任何表情，行過伊的身軀邊攏無停跤，無論伊佇後面按怎大聲喚，俊秀毋回頭就是毋回頭，一直到甲消失形影。過一時仔，天頂開始摔大雨，雨陣袂輸天公伯的目屎流無停。桂也攑頭看，雨水齊[tsiau5]變做紅色的。",
    "paragraph_id": 68
  },
  {
    "title": "彩虹春風",
    "author": "陳金順",
    "text": "伊想欲匿煞匿無路，大聲哮煞哮甲精神。第二工早時，薄日唯雲裡探頭。桂也閣接著頂回彼位神秘客敲來的電話，神秘客佇電話中講：「我最近定定夢著俊秀予銃彈著的影像。」伊講伊的良心自責甲睏袂落眠，伊講過幾日等伊放假，伊願意佮桂也猶閣有王媽媽做陣開記者會講出真相。「你敢毋驚死？」桂也問伊。「毋驚。」神秘客應甲直理直路。彼日中晝，桂也共瓦斯爐的火切灼，倒一絲仔沙拉油，敲兩粒卵落鼎。",
    "paragraph_id": 69
  },
  {
    "title": "彩虹春風",
    "author": "陳金順",
    "text": "伊招姊妹仔伴阿霞過來做陣食晝，阿霞看伊面裡的表情有較春風，紲嘴問：「桂也，妳今仔日無仝款哦，是毋是有啥物好消息？」桂也無應話，干單頕頭。伊咬一嘴俊秀上界愛食的卵包，兩滴目屎無聲無說唯面裡津[tin]落來。──2013.8.18寫佇赤崁南門仔    2013.11.5《台江台語文學》第八期 麻豆柚仔芳   彼陣，我是歷史研究所的學生。",
    "paragraph_id": 70
  },
  {
    "title": "彩虹春風",
    "author": "陳金順",
    "text": "有一冬，我的指導教授欲佇學術期刊發表〈南部地區百年小學研究〉的論文。歇熱的時，伊喚[hiam3]研究室的助理去幾間學校實地採訪、收集資料，通成做伊這篇論文的肥底。我共[ka7]教授講我自願去台南縣麻豆國小採訪。頭擺佮李秀芳校長見面的時，伊才拄來麻豆國小上任無幾工。閣較予人料想袂到的代誌，是阮見面的隔轉工，台灣南部搪[tng7]著百年大風颱，麻豆地勢較低的所在，予大水淹甲滿流直界。",
    "paragraph_id": 71
  },
  {
    "title": "彩虹春風",
    "author": "陳金順",
    "text": "親像真理大學就淹甲不止仔功夫。麻豆國小雖然無淹著啥物水，不而過，怹予台南縣政府指定做麻豆地區救援物資的轉運站。因為這個緣故，彼幾日仔，李校長愛佇學校裡巡頭看尾，暫且無法度接受我的訪問。我共李校長講：「校長，我嘛來佮逐家鬥搬貨好無？」   李校長用慈愛的眼神掠我看一下，停睏兩秒鐘才講：「佳真啊，妳遮呢細粒籽，彼[he]貨足重的呢，妳敢搬會行？",
    "paragraph_id": 72
  },
  {
    "title": "彩虹春風",
    "author": "陳金順",
    "text": "」   我知影李校長無歹意，伊看會出來我好命囝，透世人干單貿[bau7]讀冊，毋捌做過半點粗重的工課。這唯[ui3]外表就聽[thing3]好看出來，我規身軀面肉白皰皰、幼麵麵，身懸只有155公分。顛倒李校長烏肉底，身懸加我成十公分，看起來較親像做穡人。「校長，我猶閣少年無要緊啦，拄著天災盡一點仔喟[khui3]力，佮逐家做伙幫助災民，嘛是一種學習啊。」我真心講出家己的想法。",
    "paragraph_id": 73
  },
  {
    "title": "彩虹春風",
    "author": "陳金順",
    "text": "彼日早時，一台唯新營起行的遊覽車，十點跤兜來到麻豆國小，三、四十位志工聚集佇活動中心，欲來鬥搬救援災民的物資。無偌久，一台貨櫃車嘛出現佇活動中心外口。漢草好、較少年的查甫志工，成十人跁[peh]起哩貨櫃內面，共一箱一箱的礦泉水唯車內傳出來，偆的人排規列，共物件接入活動中心疊乎好勢。這陣熱心的志工內底，查甫、查某的比例差不多一半一半，親像我這款瘦閣薄板的查某囡仔嘛幾落位。",
    "paragraph_id": 74
  },
  {
    "title": "彩虹春風",
    "author": "陳金順",
    "text": "予人上感心的是，遮的佮我仝款，透世人毋捌做過粗重的查某囡仔，逐家攏誠拚勢用盡手尾力，佇點外鐘的時間內共規千箱的礦泉水搬甲清氣溜溜。「佳真，佮我來去買中晝頓，通予這陣辛苦的志工食。」十一點外，頭一台貨櫃搬了，第二台貨櫃車猶未到位的閬[lang3]縫，李校長走來揣我。李校長駛伊彼台看起來有歲的烏色自動車，載我到離學校無偌遠的阿蘭碗粿，一出手就買七、八十粒。",
    "paragraph_id": 75
  },
  {
    "title": "彩虹春風",
    "author": "陳金順",
    "text": "頭家娘聽講面頭前是麻豆國小新來的校長，尚且遮的碗粿是欲請志工食的中晝頓，伊真阿沙利打八折優待。順紲講：「我佮阮遐的囡仔，攏是麻豆國小卒業的。」紲落，喚員工用兩跤紙箱仔共碗粿貯[te2]好勢，囥[khng3]入車後斗。阮向頭家娘行一個禮，閣到就近的飲料店，買兩大袋的青草茶。",
    "paragraph_id": 76
  },
  {
    "title": "彩虹春風",
    "author": "陳金順",
    "text": "轉到學校活動中心，第二台貨櫃車早就峙[tshai7]佇遐，志工當咧搬貨，這台貨櫃內底全全是泡麵，搬起來加足輕可，無偌久就予逐家搬甲空空。「各位辛苦的志工，逐家歇睏一時仔，先來食碗粿、啉涼的。做恁食免細膩，若無夠額我才閣來去買。」李校長用伊的大嚨喉空對逐家講話。「校長啊，我來共妳鬥分碗粿佮涼的予逐家。」一位生做武頓武頓、穿白色T-shirt的中年查甫人，誠熱心過來替李校長發落中晝頓。",
    "paragraph_id": 77
  },
  {
    "title": "彩虹春風",
    "author": "陳金順",
    "text": "「這位大兄，勞力哦。咱貴姓？」李校長共中年查甫人行一個禮。「校長，我小姓姓江。」中年查甫人應。無到一時仔，江大哥就共兩箱碗粿佮兩袋青草茶分了了。平素時仔，我的胃口干單會當貯一粒碗粿，彼工操了傷[siunn]過功夫，攏總食兩粒碗粿配一杯青草茶才夠喟。食飽晝，眾人佇活動中心內外揣所在歇睏。下晡點半跤兜，第三台貨櫃車的運將共逐家喚精神。",
    "paragraph_id": 78
  },
  {
    "title": "彩虹春風",
    "author": "陳金順",
    "text": "這車又閣是硬斗的礦泉水，逐家用堅定的眼神佮熱情的加油聲互相鼓舞，親像彼早起仝款，拚甲大粒汗細粒汗。欲偎三點，第三台貨櫃搬了，逐家同齊吐一下大喟，有的人忝[thiam2]甲坐咧塗跤喘袂離，有的並[phing7]踮礦泉水的外箱仔歇睏。量約半點鐘後，早起載這三、四十位志工的遊覽車出現佇面頭前，欲共怹載轉集合地點縣政府活動中心。",
    "paragraph_id": 79
  },
  {
    "title": "彩虹春風",
    "author": "陳金順",
    "text": "下晡三點外的日頭猶不止仔猛，李校長佮我徛踮麻豆國小校門口，向彼陣辛苦的志工拽[iat8]手相送。送走彼陣熱心的志工，李校長越頭對我講：「佳真，多謝妳今仔日鬥相共。著啦，我的宿舍有較隘，歹勢閣予妳佮我揳踮遐，盈暗我掣[tshua7]妳來去祖厝，佮阮阿母做伴好無？」   「校長，按呢敢袂傷過頭齪嘈[tsak-tso7]老大人？」我講出心內的顧慮。「做妳安心，阮阿母家己一人蹛，有妳做伴歡喜都袂赴哦。",
    "paragraph_id": 80
  },
  {
    "title": "彩虹春風",
    "author": "陳金順",
    "text": "」李校長笑笑掠我看一下，「妳敢知？阮阿母是麻豆國小創校以來，頭一位台灣人查某老師。妳佮伊蹛兩工，會當聽伊講永過的故事，對妳這回的採訪定著有誠大的幫助。」   「校長，我欲按怎稱呼恁阿母？是校長媽，抑是先生媽？」先問乎斟酌較袂失人的禮。「佳真，免遐厚禮數。阮阿母今年七十外，妳直接喚伊阿媽就會使。」猶是李校長較阿沙利。「校長，我明仔載敢免佮妳去學校鬥相共？」我問。",
    "paragraph_id": 81
  },
  {
    "title": "彩虹春風",
    "author": "陳金順",
    "text": "「免啦，救援物資今仔日已經齊[tsiau5]送來。明仔載我會請秘書鬥聯絡里、鄰長來領物件轉去分予災民。這兩日，妳穩心仔陪阮阿母就好。」李校長心內早就按算好勢。彼日欲暗仔，李校長載我到怹砌佇柚仔園邊的祖厝。我看著一位慈祥的老大人，唯紅磚仔砌的正身護龍行出來。伊就是李秀芳校長的阿母──吳美惠阿媽，麻豆國小頭一位台灣人查某老師。",
    "paragraph_id": 82
  },
  {
    "title": "彩虹春風",
    "author": "陳金順",
    "text": "雖然阿媽規菢[pho7]頭毛攏已經白蒼蒼，不而過，唯伊滿面皺紋的面模仔看起來，伊少年時的確是麻豆地頭的大美人。彼暝，暗頓食煞，李校長先轉去伊的宿舍。我佮美惠阿媽佇厝前埕斗開講，伊手攑一枝葵扇，躺[the]佇藤椅裡納涼，阿我坐踮椅條頂聽伊講囡仔時的故事。庄跤的八月天，風絲仔陣陣吹來。麻豆國小的歷史超過一百冬，是一間唯日本時代初期就存在的老學校。這間學校的校名，干單日本時代就改過兩擺。",
    "paragraph_id": 83
  },
  {
    "title": "彩虹春風",
    "author": "陳金順",
    "text": "1902年創校的時號名麻荳公學校，1921年改名麻豆公學校，到甲1941年閣改名麻豆北國民學校。吳美惠1940年入學麻豆公學校，到甲六冬後伊卒業的時已經改朝換代，領著的卒業證書校名改做麻豆第一國民學校。吳美惠出世佇做穡人家庭，老爸是共人贌[pak8]幾分地種柚仔的田佃。伊頂仔有兩個阿兄、兩個阿姊，厝裡雖然頭嘴濟，日子無甲偌好過。毋過，伊的老爸、老母思想不止仔開化，誠致重序細的教育。",
    "paragraph_id": 84
  },
  {
    "title": "彩虹春風",
    "author": "陳金順",
    "text": "伊閣會記得欲入學彼工，伊一透早就起床，喚阿母共伊穿制服、捋[luah8]頭鬃。欲綴[tue3]阿姊去學校進前，阿母特別共吩咐：「美惠也，自今仔日起，妳就是公學校的學生。佇學堂裡，愛聽先生的嘴，佮同窗愛和好，嘛愛拚勢讀冊，知無？」   「阿母，我知。」七歲的美惠共阿母頕[tam3]頭，重巡[ting5-sun5]的大蕊目睭睨咧睨咧。美惠予阿姊牽咧，行過阿爸咧種作的柚仔園，鼻著陣陣的柚仔芳。",
    "paragraph_id": 85
  },
  {
    "title": "彩虹春風",
    "author": "陳金順",
    "text": "伊想欲行入柚仔園，共阿爸講伊欲去公學校讀冊，不而過，阿姊講：「美惠也，阿爸這陣當咧無閒，咱莫去共攪吵，緊來去學校讀冊較要緊。」   路裡，美惠搪著幾落個仝庄仔內的囡仔。有的佮伊相像欲去公學校讀冊，有的厝裡散赤無法度入學堂。親像蹛佇怹厝邊，加伊無幾歲的阿富也，褪赤跤，穿一領粗布衫仔，手裡牽一隻水牛拄好欲去田裡。",
    "paragraph_id": 86
  },
  {
    "title": "彩虹春風",
    "author": "陳金順",
    "text": "伊看著美惠穿甲齊齊整整，予阿姊牽咧欲去入學，伊用欣慕的口氣對美惠講：「美惠也，妳欲去公學校讀冊，有夠好空的，無親像我……」話未曾講煞，阿富也水牛牽咧行過美惠身軀邊。薄日的光線射踮美惠面裡，毋知按怎，拄才聽著阿富也講遐的話，予伊感覺淡薄仔心酸。行入麻豆公學校校門，軁[nng3]過過水仔，阿姊牽美惠倒斡，掣伊到一年仔的學堂。佇學堂門口，阿姊問：「美惠也，妳今仔日頭一工入學，敢愛阿姊陪妳入去？",
    "paragraph_id": 87
  },
  {
    "title": "彩虹春風",
    "author": "陳金順",
    "text": "」   「阿姊，我毋驚，我家己入去就好。」美惠應。美惠入去學堂揀一位坐好勢，看著內面有幾落個仝庄仔頭的囡仔佮伊仝班，伊主動拽手佮怹相借問。過無偌久，上課的鈴仔聲喨喨叫。一位看起來不止仔少年，留五分仔頭的查甫先生行入學堂。伊佇烏枋頂面寫「佐藤正夫」四字，寫了，越頭對全班的學生囡仔講：「各位同學，哦嗨唷，以後恁喚我佐藤先生就會使，我會掣恁到公學校六年卒業。",
    "paragraph_id": 88
  },
  {
    "title": "彩虹春風",
    "author": "陳金順",
    "text": "」   紲落來，佐藤先生掀開點名簿仔，一個仔一個點名，順紲熟似坐佇台跤的學生囡仔。佇厝裡，美惠有聽阿爸用日本話喚過伊的名，所致，當等佐藤先生點著伊的名，伊隨共手攑懸懸，同時喝一聲「嗨！」佐藤先生真滿意頕一下頭，掠美惠笑一下。名點煞，佐藤先生喚逐家到學堂外面亭仔跤，照身懸排做兩列。了後，唯懸到矮隨個仔隨個行入學堂，懸的坐後爿、矮的坐頭前，美惠生成並伊的同學較懸大，自然tik8予佐藤先生安排坐踮尾排。",
    "paragraph_id": 89
  },
  {
    "title": "彩虹春風",
    "author": "陳金順",
    "text": "所有學生囡仔齊坐好勢，佐藤先生閣一擺喚美惠的名，美惠徛起來喝一聲「嗨！」   「吳美惠，唯今仔日起，妳就是咱這班的班長。以後，愛麻煩妳共先生鬥相共。」佐藤先生口氣不止仔溫柔。「嗨！」美惠面仔笑笑應答。佐藤先生佮所有同學拍噗[phok8]仔共美惠鼓勵。入學頭一工，猶無正式上課。佐藤先生佮逐家互相熟似了後，掣學生囡仔踅校園一輾[lian3]，踅煞，轉來學堂拚掃，拚了隨宣布散學。",
    "paragraph_id": 90
  },
  {
    "title": "彩虹春風",
    "author": "陳金順",
    "text": "散學轉厝的路裡，美惠扭[giu2]阿姊的衫仔裾，阿姊停落來：「美惠也，看妳沿路嘴笑目笑，到底啥物代誌遮呢歡喜？」   「阿姊，我共妳講，早起阮先生選我做班長呢。」美惠面帶春風。「美惠也，是有影抑無影？我自入學讀到這陣四年，阮先生攏是選查甫囡仔做班長，恁先生實在對妳有夠好的啦！」阿姊誠欣羨美惠所受的待遇。「阿姊，咱緊轉來共阿母講。」美惠牽阿姊的手那行那走。到厝，阿爸已經唯柚仔園轉來，坐佇門口埕歇睏。",
    "paragraph_id": 91
  },
  {
    "title": "彩虹春風",
    "author": "陳金順",
    "text": "「阿爸，咱美惠也足敖[gau5]的呢，拄入學就予先生選做班長。」阿姊先共阿爸報這個好消息。「美惠也，過來阿爸遮。」美惠行過阿爸身軀邊，阿爸伸手挲[so]伊的頭，紲落講：「恁先生遮呢仔疼惜妳，別日仔著較拍拚咧，毋通予人失望。」唯阿爸的眼神裡，看會出來伊對這個屘查某囝的表現不止仔滿意。「手面洗洗咧，好入來食晝矣。今，恁爸仔囝是啥物代誌遮樂暢？」阿母唯厝裡行出來，毋知怹咧歡喜啥。",
    "paragraph_id": 92
  },
  {
    "title": "彩虹春風",
    "author": "陳金順",
    "text": "「阿母，我共妳講……」美惠傱[tsong5]偎阿母身軀邊，仆佇伊耳空邊tshi7-tshi7-tshu7-tshu7。自美惠受佐藤先生致重了後，伊逐日攏誠頂真讀冊、學習，便若先生交仗伊的代誌，隨項仔隨項攏發落甲好勢好勢，毋捌延遲半擺。因由美惠gio2-toh的表現，佐藤先生愈來愈疼惜伊，按算予伊擔當班長一直到甲卒業。有幾落擺，佮佐藤先生仝辦公廳的同事，佇伊的面頭前呵咾美惠。",
    "paragraph_id": 93
  },
  {
    "title": "彩虹春風",
    "author": "陳金順",
    "text": "特別是佮伊相像唯日本來台灣教冊的查某老師川島美子，對美惠呵咾甲會觸[tak]舌：「佐藤先生，我足欣羨你，恁班裡有美惠遮呢優秀的學生，實在是你的福氣呢。」   「川島先生，多謝妳毋甘嫌。美惠確實是一位優秀的查某囡仔，只要咱好好仔栽培，後日仔伊會成做社會上有路用的人才。」佐藤先生聽著同事呵咾美惠，伊感覺不止仔光榮。「佐藤先生，甘巴地喲！」川島先生比加油的手勢。「川島先生，甘巴地！",
    "paragraph_id": 94
  },
  {
    "title": "彩虹春風",
    "author": "陳金順",
    "text": "」伊藤先生綴川島先生比加油的手勢。佐藤先生受川島先生鼓舞了後，閣較用心教育美惠。美惠升二年仔了後，有一日下課的時，佐藤先生佇學堂外面的榕樹跤問伊：「美惠，妳敢有想過？大漢以後欲食啥物頭路？」   「佐藤先生，我想欲佮你仝款，做一位受人尊敬的先生。」美惠連想一下都無，真自然應這句話。「美惠，妳是按怎會想欲做先生？」佐藤先生進一步問。「先生，因為你對待學生囡仔攏真好，毋捌罵阮，嘛毋捌拍阮。",
    "paragraph_id": 95
  },
  {
    "title": "彩虹春風",
    "author": "陳金順",
    "text": "所以，我想欲做一位佮你仝款的先生。」美惠講出真心話。「美惠，欲做一位受人尊敬的先生無簡單哦，甘巴地！」佐藤先生共美惠鼓舞。「嗨！」美惠頕頭。「美惠，我這個禮拜欲去恁兜家庭訪問，請妳轉去先共爸母講一聲。」佐藤先生講。禮拜早時仔八點外，日頭的光線掖遍大地，日鬚袂輸一條一條的金光，光甲會鑿[tshak8]人目睭。佐藤先生騎一台舊鐵馬來美惠怹兜拜訪，伊穿插齊整，戴一頂文官帽仔，看起來不止仔飄撇。",
    "paragraph_id": 96
  },
  {
    "title": "彩虹春風",
    "author": "陳金順",
    "text": "美惠佮伊的老爸佇門口埕已經聽[thing3]候有遐久仔。看著佐藤先生，美惠代先相借問：「先生，哦嗨唷。」   佐藤先生共帽仔提落來，夾佇胳[koh]下空，行一個禮：「吳桑、美惠，哦嗨唷。」   「先生，敖早。」吳桑共佐藤先生頕頭回禮。「美惠也，入去斟[thin5]一甌茶予先生止嘴焦[ta]。」吳桑吩咐美惠。「阿爸，我隨去。」美惠應。「先生，咱來去樹仔跤遐較袂熱。",
    "paragraph_id": 97
  },
  {
    "title": "彩虹春風",
    "author": "陳金順",
    "text": "」吳桑引掣佐藤先生行去樹蔭跤的椅條坐。「先生，請啉茶。」美惠雙手捀[phang5]一甌茶提予佐藤先生。「美惠，阿里加多。」佐藤先生說多謝。佐藤先生啉一嘴茶，瞻[tann]頭對吳桑講：「吳桑，我聽講恁兜有一片柚仔園，種袂少柚仔。」   「先生，柚仔園是阮共人贌幾分仔地來種作的。採收期閣無偌久就欲到矣，下早仔阮查某人佮遐的囡仔，先去園裡做穡，所致才無佇厝裡招待先生。」吳桑簡單說明。",
    "paragraph_id": 98
  },
  {
    "title": "彩虹春風",
    "author": "陳金順",
    "text": "「吳桑，敢方便掣我來去柚仔園看一下，無定著我會當共恁鬥相共。」佐藤先生看起來誠有趣味的款。「先生，這陣天氣熱火火，我驚你會著痧。」吳桑淡薄仔煩惱。「吳桑，你免煩惱，我的身體勇假若一隻牛咧。」佐藤先生真有自信。「美惠也，共先生的帽仔提入去收乎好，換一頂葵笠仔出來予伊。」吳桑交代美惠。佐藤先生共葵笠仔戴咧頭殼頂，面頂彼領siat-tsuh褪落來，摺好勢囥咧鐵馬後座。伊歡頭喜面綴吳桑佮美惠去柚仔園。",
    "paragraph_id": 99
  },
  {
    "title": "彩虹春風",
    "author": "陳金順",
    "text": "未曾行到柚仔園，佐藤先生就予柚仔花的芳味唌[siann5]去，伊共目睭瞌[kheh]起來，用鼻仔去感受彼款特殊的氣味。到柚仔園了後，佐藤先生看美惠的老母佮兄姊佇遐無閒切[tshih]切，伊嘛喝欲鬥相共。吳桑掣佐藤先生到柚仔欉下底，提一枝剪仔予伊，教伊按怎替柚仔欉剪枝。規下早，佐藤先生遮剪遐剪，剪甲滿身重汗，不而過，伊感覺誠有成就，這擺難得的經驗，予伊深深體會做穡人跤踏土地的實在感。",
    "paragraph_id": 100
  },
  {
    "title": "彩虹春風",
    "author": "陳金順",
    "text": "彼工中晝，吳桑留佐藤先生佇厝裡食便菜飯。看著吳桑規家口仔坐一塊桌圓圓，雖然桌頂菜色簡單，毋過，逐家面裡現出滿足的笑容。這款情景，予離開故鄉日本，孤身蹛佇宿舍的佐藤先生誠欣羨，嘛予伊感染足久以來罕得有的家庭溫暖。「先生，這袋柚仔請你紮[tsah]轉去宿舍，通好分予同事食。」佐藤先生欲離開進前，吳桑用布袋貯一大袋柚仔，直接共囥咧鐵馬後座，用草索仔綁予穩當。",
    "paragraph_id": 101
  },
  {
    "title": "彩虹春風",
    "author": "陳金順",
    "text": "「吳桑，來遮共恁攪擾，閣提一大袋柚仔轉去，實在真歹勢。」佐藤先生誠細膩。「先生，你來柚仔園鬥相共規早起，干單提這袋柚仔轉去，顛倒是我感覺較歹勢。不而過，這批柚仔猶未夠分，若無好食，請毋通見怪。過一站仔，柚仔若夠分，歡迎先生招同事做伙來挽。」吳桑誠好禮。「吳桑，阿里加多。」佐藤先生共吳桑行禮。「美惠也，過來送先生。」吳桑喚。「先生，唦喲哪啦。」美惠也傱偎來佐藤先生身軀邊，拽手相送。「唦喲哪啦。",
    "paragraph_id": 102
  },
  {
    "title": "彩虹春風",
    "author": "陳金順",
    "text": "」佐藤先生坐起鐵馬頂，向美惠佮吳桑拽手。過無偌久，彼冬頭一個風颱掃過台灣南部。美惠怹兜的柚仔園採收無到一半，偆的袂赴採收的柚仔，予風颱掃甲倒籬顛斗。美惠的老爸、老母看著這款扮勢，規工憂頭結面、吐大喟。風颱學校停課。規陣囡仔攏佇厝裡歇睏。等風颱的裙尾掃過，風雨較無遐大陣，吳桑招怹某棕蓑幔[mua]咧，對一陣囡仔講：「趁這陣風雨較細，我佮恁阿母來去園裡巡一下，恁踮佇厝裡較安全，毋通拋拋走，有聽著無？",
    "paragraph_id": 103
  },
  {
    "title": "彩虹春風",
    "author": "陳金順",
    "text": "」   「阿爸，我佮恁來去園裡鬥抾[khioh]柚仔好無？」美惠講。「戇查某囝，我佮恁阿母來去就好，恁乖乖仔踮佇厝裡等。」吳桑應。「吳桑，吳桑…」佐藤先生穿一軀[su]雨幔，規身軀澹[tam5]漉漉傱入來。「先生，風颱天你無佇宿舍歇睏，哪會走來遮？」吳桑看著佐藤先生傱入來，略仔掣一趒[tio5]。",
    "paragraph_id": 104
  },
  {
    "title": "彩虹春風",
    "author": "陳金順",
    "text": "「吳桑，風颱天學校停課，這陣風雨有變較細，我趕緊踏鐵馬趕過來，想講加減出寡力，看是毋是會當減少柚仔園的損失？」佐藤先生講出伊來遮的目的。「先生，你做人有夠好，點燈仔火都無地揣哦。」美惠的老母講。「先生。」美惠提一條焦的面巾仔出來，欲予佐藤先生拭面裡的雨水。「美惠，阿里加多。」佐藤先生共手面拭焦，伸手挲美惠的頭，表示感謝。佐藤先生綴吳桑翁某去柚仔園。",
    "paragraph_id": 105
  },
  {
    "title": "彩虹春風",
    "author": "陳金順",
    "text": "這片無偌久進前才行踏過的土地，唯原本一排一排勇健的柚仔欉，變做予風颱掃甲東倒西歪的模樣，實在予伊不止仔感慨。佐藤先生綴吳桑共看起來猶閣好好的柚仔抾入布袋，吳桑怹某共歹去的柚仔集中，煞尾才做伙處理。食飽晝，風雨斷點。吳桑答應予彼陣囡仔綴怹去園裡鬥相共。佐藤先生一直幫忙到日頭落山，才踏伊的鐵馬轉去宿舍。當該然，吳桑閣佇佐藤先生的鐵馬後座綁一大袋柚仔。",
    "paragraph_id": 106
  },
  {
    "title": "彩虹春風",
    "author": "陳金順",
    "text": "佐藤先生自細漢就是運動選手，尤其佇日本讀師範的時，擔當學校田徑隊的隊長。彼陣，伊參加校外的比賽，捌提過幾落塊獎牌。麻豆公學校彼時已經改名做麻豆北國民學校，佐藤先生向校長表示，伊志願擔當學校田徑隊的教練。「美惠，妳敢願意參加先生訓練的田徑隊？」美惠升三年仔了後，有一日下課，佐藤先生對伊講。「先生，我敢會使得？」美惠問。「妳體格遮呢仔好，誠適合走標，若無參加訓練有影拍損。",
    "paragraph_id": 107
  },
  {
    "title": "彩虹春風",
    "author": "陳金順",
    "text": "毋過，這件代誌愛經過序大人同意。今仔日散學，我佮妳做陣轉去問恁爸母的意見。」佐藤先生在來做代誌攏誠慎重。彼日散學，佐藤先生騎鐵馬載美惠轉去厝裡。吳桑拄好唯柚仔園轉來，做穡的傢俬頭仔猶未款好勢，伊看著佐藤先生載查某囝轉來，誠好禮共相借問：「先生，有影誠失禮，予你遮撥工載美惠也轉來。來，入來內面坐啦。」   「牽的啊，斟一甌茶予先生。」吳桑大嚨喉空喚怹某。「有聽著啦，隨來。」吳桑怹某應。",
    "paragraph_id": 108
  },
  {
    "title": "彩虹春風",
    "author": "陳金順",
    "text": "「吳桑，有一項代誌想欲佮你參詳。」入去厝裡坐好勢了後，佐藤先生代先開嘴。「先生，有啥物代誌做你直接講出來，哪就遐細膩？」吳桑講。「先生，請啉茶。」吳桑怹某捀一甌茶出來，囥咧佐藤先生的面頭前。「阿里加多。」佐藤先生向吳桑怹某頕一下頭。「先生，是毋是阮美惠也佇學校共你添麻煩？」吳桑目頭略仔結結。「吳桑，美惠佇學校一切攏表現甲誠gio2-toh，伊無共我添麻煩。」佐藤先生掠美惠看一下。",
    "paragraph_id": 109
  },
  {
    "title": "彩虹春風",
    "author": "陳金順",
    "text": "「阿爸，是先生欲訓練我走標啦。」美惠講。「是啦，吳桑。我最近佇學校組田徑隊，想欲拜託吳桑答應予美惠參加。」佐藤先生講。「先生，我掠準是美惠也共你添麻煩咧，東時仔是欲訓練走標。這誠好啊，走標會當鍛練身體，當該然嘛愛予伊參加。」吳桑頕頭答應。「一個查某囡仔人按呢無得無定敢好？」吳桑怹某雄雄插話。「妳毋通袂記得，」吳桑掠怹某看一下，「美惠也自細漢就佇庄仔頭佮園裡傱來傱去，身體毋才會遮呢勇健。",
    "paragraph_id": 110
  },
  {
    "title": "彩虹春風",
    "author": "陳金順",
    "text": "尚且，先生自伊入學就看顧到今，即馬揀伊訓練走標，絕對袂重誕[ting5-tann5]，妳免佇遐厚操煩。」   紲落來，佐藤先生佇學校攏總揀成十位學生仔參加田徑隊。除了美惠讀三年仔以外，偆的攏是四年佮五年的學生。伊利用散學以後的時間，隨個仔隨個去拜訪隊員的序大人，得著家長頕頭同意。自按呢，美惠逐日散學以後，攏留落來學校運動埕訓練走標。",
    "paragraph_id": 111
  },
  {
    "title": "彩虹春風",
    "author": "陳金順",
    "text": "佐藤先生認定美惠的體格誠適合一百米走標，伊共美惠講，只要配合伊的安排接受訓練，伊有信心，一冬後，美惠絕對有實力代表麻豆街參加曾文郡運動會。佐藤先生除了嚴格訓練田徑隊的學生以外，對怹的身體健康嘛相當致重。伊親身拜託學校工友逐日散學進前燃[hiann5]茶，予學生仔佇滿身重汗以後通好補充水分，伊嘛不時佇訓練結束了後，家己開錢請學生仔食物件，予怹補充體力。",
    "paragraph_id": 112
  },
  {
    "title": "彩虹春風",
    "author": "陳金順",
    "text": "遮的美惠攏看在眼內，嘛用閣較頂真、拚勢的態度接受佐藤先生的訓練。「美惠，妳起跑的反應傷慢。」   「美惠，妳的跤步猶無夠在穩。」   「美惠，妳手股頭前後振動的幅度傷細。」   「美惠，妳衝線的喟力愛閣加強。」   寢[tshim2]開始參加訓練，美惠幾落項動作攏做了無夠確實，不而過，佐藤先生誠有耐性，一遍閣一遍共美惠提醒、指點。",
    "paragraph_id": 113
  },
  {
    "title": "彩虹春風",
    "author": "陳金順",
    "text": "美惠佇逐日訓練的過程中，攏共體力拚盡磅，定定走甲規領衫仔澹漉漉，一陣風吹來，衫仔澹了閣再焦，一逝[tsua7]來一逝去，衫仔焦了閣再澹，伊一擺紲一擺照先生的指示改正原底的欠點。落尾，美惠用伊的表現證明佐藤先生當初時無揀毋著人。半冬了後，美惠一百米走標的成績進步不止仔濟。隔轉年春天，美惠真正取得參加曾文郡運動會的資格。運動會佇麻豆西國民學校舉辦，由曾文郡郡守大人親身主持。",
    "paragraph_id": 114
  },
  {
    "title": "彩虹春風",
    "author": "陳金順",
    "text": "彼日早時八點，留兩撇嘴鬚的郡守大人穿一軀烏色官服，腰裡縖[ha5]一枝長劍，準時出現佇司令台頂面。郡役所重要官員、麻豆街街長、各庄庄長、各校校長，攏被安排踮司令台佮郡守大人鬥陣觀禮。運動埕裡除了參賽的選手以外，各隊教練、選手家屬佮來鬥鬧熱的民眾量約成千人，共規個運動埕揳甲挨挨陣陣，袂輸麻豆代天府的廟會。美惠所參加的女童組一百米走標賽，佇早時十點跤兜開始。",
    "paragraph_id": 115
  },
  {
    "title": "彩虹春風",
    "author": "陳金順",
    "text": "這組攏總有六位選手，除了美惠代表麻豆街以外，閣有代表下營庄、六甲庄、官田庄、大內庄的選手，加上代表地主麻豆西國民學校的小林靜子。吳美惠排佇第三跑道，伊的倒手爿[ping5]第二跑道是大內庄有Siraya血統的潘秋霞，正手爿第四跑道是日本囡仔小林靜子。砰！比賽銃聲響起，小林靜子代先衝出去，吳美惠共伊綴牢[tiau5]咧，潘秋霞小可慢一跤步。",
    "paragraph_id": 116
  },
  {
    "title": "彩虹春風",
    "author": "陳金順",
    "text": "啥知，到甲五十米跤兜，潘秋霞傱過兩人頭前，一路到底，代先衝過終點線。小林靜子、吳美惠分佔二、三名。前三名成績拄好分別差0.1秒。美惠雖然提第三名，毋過伊對比賽結果無啥滿意。伊衝過終點線了後，目屎不知不覺津[tin]落來。佐藤先生趕緊傱偎安慰伊：「美惠，妳才讀四年爾[nia7]，其他兩人攏已經五年矣，妳頭擺參加就提著第三名，確實無簡單。咱繼續拍拚練，明年閣來比懸低，千萬毋通失志，甘巴地！",
    "paragraph_id": 117
  },
  {
    "title": "彩虹春風",
    "author": "陳金順",
    "text": "」   美惠聽佐藤先生的鼓勵，用手紻[ng2]共目屎拭乎焦。曾文郡運動會了後，美惠仝款逐日綴佐藤先生投入訓練。過無偌久，美軍開始爆擊台灣，唯北到南，次數那來那緊捷[tsiap8]。麻豆雖然毋是大都市，不而過，因為這踏是曾文郡的行政中心，三不五時仔嘛是愛佮人走空襲。為著學生囡仔的安全，麻豆北國民學校校長吩咐全校先生，美軍若來爆擊走空襲的時，愛共所有學生仔疏開去防空壕匿[bih]乎好勢。",
    "paragraph_id": 118
  },
  {
    "title": "彩虹春風",
    "author": "陳金順",
    "text": "美軍逐回爆擊麻豆街的時間量約攏佇中晝跤兜，所致，對佐藤先生訓練學生囡仔走標，基本tik8無啥物影響。毋過，一日欲暗仔，佐藤先生當咧運動埕訓練走標，雄雄聽著空襲警報佇耳空邊霆[tan5]甲hoonn-hoonn叫，伊大聲喚學生仔緊走去防空壕匿。彼時，伊當咧指點美惠走標的技巧，怹兩人離防空壕嶄[tsam2]然仔遠，伊牽美惠的手，以走百米的速度傱向防空壕。",
    "paragraph_id": 119
  },
  {
    "title": "彩虹春風",
    "author": "陳金順",
    "text": "佇離防空壕偆無幾步的所在，佐藤先生看著一粒炸彈唯天頂撣[tan3]落來，伊喚美惠緊仆咧塗跤，伊規個人偃[ann3]踮美惠身軀頂，炸彈落地，碎片開枝散葉，共塗沙粉炸甲規個坱[ing]phong5-phong5。佐藤先生雖然無直接予炸彈炸著，毋過，伊的身軀頂牢袂少炸彈碎片，規個血湤[sai]湤。",
    "paragraph_id": 120
  },
  {
    "title": "彩虹春風",
    "author": "陳金順",
    "text": "美惠猶袂赴著驚，就看著佐藤先生身受重傷，伊聲喉拚盡磅，喚防空壕內面的學生仔出來看顧先生，伊趕緊傱去揣校工來鬥相共。落尾，由校工佮查甫學生輪流用軟床共佐藤先生送到街裡的病院。美惠因為綴逐家送先生去病院，所致，日頭落山誠久了後才轉到厝裡。佐藤先生予炸彈爆擊的代誌，伊共規個頭直來尾直去講予爸母知。隔轉工透早，美惠的老爸吳桑騎鐵馬去市仔，買兩尾鮮鮮的虱目魚，轉來喚牽手濫薑絲煮湯。",
    "paragraph_id": 121
  },
  {
    "title": "彩虹春風",
    "author": "陳金順",
    "text": "美惠去園裡挽一蕊拄仔莩穎[puh-inn2]的柚仔花。爸囝兩人做伙去病院探望佐藤先生。前一暗，佐藤先生的空嘴手術好勢，一個人踮佇病房歇睏。吳桑兩父仔囝揣到位的時，伊拄仔精神無偌久。「先生，你有要緊無？」吳桑一見面先關心佐藤先生的傷勢。「吳桑，我昨暗手術了，只要歇睏幾日仔就會當出院。」佐藤先生應。「先生，我捾虱目魚湯來予你補一下，這阮查某人拄仔煮好的，趁鮮啉兩嘴。",
    "paragraph_id": 122
  },
  {
    "title": "彩虹春風",
    "author": "陳金順",
    "text": "」吳桑拍開鐵匣[kheh]仔的蓋，貯一碗魚湯捀予佐藤先生。「先生，這蕊柚仔花我早起佇園裡挽的，祝你早日恢復健康。」美惠送花予佐藤先生。「美惠，阿里加多。」佐藤先生共花提起來面頭前，鼻伊的芳味。幾工了後，佐藤先生身軀頂的空嘴逗逗仔堅疕[phi2]，伊堅持辦出院。雖然，校長吩咐伊踮宿舍加歇睏幾日，毋過，伊枴仔托[thuh]咧，猶原行入學堂上課。",
    "paragraph_id": 123
  },
  {
    "title": "彩虹春風",
    "author": "陳金順",
    "text": "甚至，伊欲暗仔照常托枴仔，坐佇運動埕邊仔的榕樹跤，訓練學生仔走標。佐藤先生轉去學校隔轉工的早會，校長佇全校師生的面頭前，頒發一張賞狀予伊，褒獎伊拄著爆擊無顧生命危險，盡力保護學生囡仔的安全。看著這一幕，徛佇學生仔隊伍裡的美惠，感動甲流目油。過無偌久，佐藤先生枴仔離手，毋那規個人身體復原，嘛恢復永過彼款活跳跳的精神。佐藤先生復原了後，並以早閣較嚴格訓練田徑隊。",
    "paragraph_id": 124
  },
  {
    "title": "彩虹春風",
    "author": "陳金順",
    "text": "伊對美惠的要求佮鍛練一日一日加強，目標干單一項，就是向望美惠會當佇明年的比賽裡，展現出一冬來嚴格訓練的成果。第二年春天，美惠閣一擺代表麻豆街，參加曾文郡運動會。留兩撇嘴鬚的郡守大人佮前一冬相像，穿一軀烏色官服，腰裡縖一枝長劍，早時八點準時上台主持運動會開幕典禮。運動埕裡選手佮民眾仝款挨挨陣陣、鬧熱滾滾。早時十點跤兜，美惠所參加的女童組一百米走標賽，氣氛不止仔緊張。",
    "paragraph_id": 125
  },
  {
    "title": "彩虹春風",
    "author": "陳金順",
    "text": "因為舊年得著前三名的潘秋霞、小林靜子佮吳美惠，欲閣踮仝一個場地的跑道拚輸贏。舊年得頭名的潘秋霞排佇第四跑道，伊的倒手爿第三跑道是小林靜子，正手爿第五跑道是吳美惠。砰！銃聲響起，三個人差不多仝一個時間衝出去。頭前六十米，潘秋霞略仔領先，吳美惠共伊綴牢牢，小林靜子小可慢一跤步。到甲八十米跤兜，吳美惠共喟力拚盡磅，開始超過潘秋霞，一路衝過終點線。比賽結局，吳美惠提頭名，第二名潘秋霞，第三名小林靜子。",
    "paragraph_id": 126
  },
  {
    "title": "彩虹春風",
    "author": "陳金順",
    "text": "吳美惠的成績並潘秋霞較緊0.3秒。衝過終點線了後，吳美惠佮舊年仝款流目屎，不而過，這回伊流的是歡喜的目屎。佐藤先生早就徛佇終點線外面等候，當等美惠衝過終點線彼一目睨，師生兩人絚[an5]絚攬做伙，袂輸欲共過去一冬來辛苦的訓練攏化做甘甜的記智。吳美惠佇曾文郡運動會得著一百米走標金牌，會當代表曾文郡參加三月日後舉辦的台南州運動會。",
    "paragraph_id": 127
  },
  {
    "title": "彩虹春風",
    "author": "陳金順",
    "text": "為著佇台南州運動會有gio2-toh的表現，佐藤先生對美惠的訓練一點仔都毋敢放鬆。美惠本人嘛對三月日後的比賽抱著誠大的向望。量約一月日後，佐藤先生接著一項歹消息，予伊毋知欲按怎對美惠開嘴？彼日黃昏，美惠照常佇運動埕訓練走標，歇睏的時，伊看佐藤先生面帶憂容。伊行偎身軀邊關心：「先生，你是毋是咧煩惱啥物代誌？」   「美惠，這件代誌若講出來，恐驚妳會誠失望。」佐藤先生用無奈的眼神看美惠。",
    "paragraph_id": 128
  },
  {
    "title": "彩虹春風",
    "author": "陳金順",
    "text": "美惠嘛掠佐藤先生看一下。「今仔日，我接著一項歹消息，唉…」佐藤先生吐一下大喟，「今年台南州運動會決定欲取消。」   「先生，你敢知影是啥物原因？」美惠目頭結結。「因為這幾月日以來，美軍對台灣爆擊的次數愈來愈濟，台南州廳顧慮選手佮觀眾的安全，不得已才取消台南州運動會。」佐藤先生講。「唉…」美惠嘛吐一下大喟，「按呢咱訓練遮久毋著無彩工。」   幾月日後，美軍佇日本廣島、長崎撣原子彈。",
    "paragraph_id": 129
  },
  {
    "title": "彩虹春風",
    "author": "陳金順",
    "text": "日本天皇發表降服宣言。過無偌久，佐藤先生接著被遣送轉去日本的通知。佐藤先生欲離開麻豆彼日。透早露水澹衫，美惠家己一人走去柚仔園，親手挽十外蕊當咧莩穎的柚仔花。提轉厝裡，伊共柚仔花結踮草索仔頂面，成做一個媠[sui2]噹噹的花環。美惠招老爸吳桑做陣去麻豆北國民學校送佐藤先生，佇校門口，美惠共柚仔花環掛踮佐藤先生的頷頸頂。",
    "paragraph_id": 130
  },
  {
    "title": "彩虹春風",
    "author": "陳金順",
    "text": "佐藤先生共花環提咧面頭前鼻了閣再鼻，伊講：「吳桑、美惠，恁敢願意掣我閣來去柚仔園一逝？」   「先生，我共你鬥捾行李。」吳桑手伸出來共行李接過去。「吳桑，按呢哪會好意思？」佐藤先生講。「先生，你對阮美惠也遮呢照顧，這是我該當做的。」吳桑應。美惠伸手去牽佐藤先生，行向柚仔園的路裡，伊那行目屎那滴落來。柚仔園踅一輾，佐藤先生顯露不止仔滿足的表情。",
    "paragraph_id": 131
  },
  {
    "title": "彩虹春風",
    "author": "陳金順",
    "text": "伊欲離開進前，美惠自衲[lak]袋仔撏[jim5]出一個細跤的青色布袋仔交踮伊的手，「先生，這跤布袋仔是我親手紩[thinn7]的，內底是欲送你的禮物，愛聽候你佇船頂才通拍開來看。」美惠目屎含目墘。「美惠，妳愛會記得，無論按怎改朝換代，攏愛做一個對這塊土地有貢獻的人。」佐藤先生將這句話送予美惠，當做臨別相送的紀念。幾點鐘後，佐藤先生順序跁起哩船頂。",
    "paragraph_id": 132
  },
  {
    "title": "彩虹春風",
    "author": "陳金順",
    "text": "伊徛佇甲板頂面，那搧海風那拍開美惠送伊的袋仔，內面是一封批信佮美惠得著曾文郡運動會頭名的金牌。批信按呢寫： 敬愛的佐藤先生：   知影你欲離開台灣，美惠實在誠毋甘。多謝你五冬來的教示佮疼惜，我會共這份恩情永久囥咧心肝底。雖然，袂當參加台南州運動會不止仔無彩，毋過，美惠仝款欲將曾文郡運動會的金牌送予先生。以後，只要先生數念美惠，就共這塊金牌提出來看看咧，按呢就會當想起美惠的模樣。",
    "paragraph_id": 133
  },
  {
    "title": "彩虹春風",
    "author": "陳金順",
    "text": "學生美惠敬筆                          昭和二十年十月初五   讀煞美惠的批信，佐藤先生滿面齊是感傷的目屎。一陣海風吹來，目屎真緊焦去，干單留落若有若無的淚痕。「二十冬前，我唯麻豆國小辦退休，無意中探聽著佐藤先生的消息。彼冬歇熱，阮查某囝秀芳陪我去日本探望伊老大人。到位的時，佐藤先生破病甲誠傷重。不而過，伊猶會記得我囡仔時的代誌。",
    "paragraph_id": 134
  },
  {
    "title": "彩虹春風",
    "author": "陳金順",
    "text": "我欲告辭進前，伊共我送伊彼跤青色布袋仔提出來，原封不動交還我，順紲用伊無啥喟力的雙手，替我共金牌掛踮頷頸頂。」彼暝，佇有月光的埕斗，美惠阿媽共彼跤早就褪色的布袋仔提予我看，內面彼塊金牌雖然已經暗淡失去光彩，毋過，彼對美惠阿媽來講，是伊佮佐藤先生一甲子較加的美麗記智。「美惠阿媽，聽煞妳佮佐藤先生的故事，我心內誠感動。",
    "paragraph_id": 135
  },
  {
    "title": "彩虹春風",
    "author": "陳金順",
    "text": "因為佐藤先生的牽教，予妳一路唯小學、初中讀到師範學校，落尾成做麻豆國小頭一位台灣人查某老師。」我講。美惠阿媽聽我講遐的話，伊輕輕仔頕頭。我咧想，美惠阿媽自細漢受佐藤先生影響，大漢毋才會當成做受人敬重的老師。阿伊的查某囝秀芳踵著伊，落尾才有機會擔當麻豆國小頭一位女校長。佇清風吹涼的庄跤暗暝，躺踮藤椅裡的美惠阿媽，手裡的葵扇輕略仔拽，面裡的笑容微微。",
    "paragraph_id": 136
  },
  {
    "title": "彩虹春風",
    "author": "陳金順",
    "text": "唯伊面裡的笑容看會出來，伊對家己這一生該當感覺誠安慰。隔轉工早起，我佮美惠阿媽相辭。家己一人散步到麻豆國小，行去校長室揣李秀芳校長。彼陣，風災救援物資的工課已經發落好勢，李校長總算會當穩心仔接受我的訪問。「佳真，妳這兩工佮阮阿母做伙，該當聽著袂少精彩的故事。」李校長一看著我隨講這句話。我笑笑頕頭，比一枝大頭拇。",
    "paragraph_id": 137
  },
  {
    "title": "彩虹春風",
    "author": "陳金順",
    "text": "李校長越頭拍開伊座位後壁的冊櫃，唯內面提出一本厚篤[tut]篤的精裝冊，囥佇我面頭前，「佳真，這本《麻豆鎮志》頂半年才拄仔出版，內底有袂少關係麻豆國小的歷史佮紀錄，予妳紮轉去參考。」   「李校長，予妳誠勞力。」我講。「佳真，咱來去校園踅踅繞[lau]繞咧，一爿行一爿看，妳想著啥就共我問啥，按呢較袂傷過嚴肅。」李校長講。",
    "paragraph_id": 138
  },
  {
    "title": "彩虹春風",
    "author": "陳金順",
    "text": "彼日欲暗，當等我採訪結束向李校長行禮相辭，伊手捾一袋柚仔抵[tu]予我，「佳真啊，柚仔是學生家長送的。這回麻豆雖然做水災，毋過，遮的柚仔是進前就採收起來的，食看覓，真甜哦！」   彼擺去麻豆國小訪問李秀芳校長，回程的時我的行李滇滿滿。內中，除了有形的參考資料佮甜吻[but]吻的柚仔以外，閣有李秀芳校長參美惠阿媽的愛。",
    "paragraph_id": 139
  },
  {
    "title": "彩虹春風",
    "author": "陳金順",
    "text": "落尾，阮指導教授因為遐的豐富的參考資料，順利佇學術期刊發表〈南部地區百年小學研究〉的論文。一冬後，我通過論文口試，提著碩士學位。舊年，我考牢台南市國小在額老師，分發去一間草地國小教社會科。到這陣，我猶不時數念美惠阿媽迷人的笑容。──2012.7.22寫佇赤崁南門仔     2012.9.23-10.6《台灣時報》副刊連載 天真善美   「社長，予我落去林仔邊採訪莫拉克風災的新聞好無？",
    "paragraph_id": 140
  },
  {
    "title": "彩虹春風",
    "author": "陳金順",
    "text": "」報社記者詹天良共[ka7]社長拜託。「天良也，咱只是一間小報社，哪有遐濟人力通派去各地採訪風災新聞？閣再講，干單食蹛佮交通的費用，社裡嘛負擔袂起。」社長目頭結結回應。「社長，假使你答應予我去林仔邊採訪，食蹛佮交通費用，我會當家己發落。」詹天良講。「實在無你法，真正是紅目有仔鬥鬧熱。予你去啦，毋過，愛會記得寫較精彩咧。」社長總算頕[tam3]頭答應。",
    "paragraph_id": 141
  },
  {
    "title": "彩虹春風",
    "author": "陳金順",
    "text": "詹天良駛彼台朋友送伊的烏色二手車，唯土城交流道上福爾摩沙高速公路，這台車齡十外冬的自家用，已經老甲袂輸老牛咧拖車，使致詹天良沿路佇休息站停睏幾落擺，誠無簡單才駛到林仔邊交流道。落交流道，行台17線入去林仔邊鄉，這時，天色紅煌[huann2]紅煌，日頭漸漸仔欲落山。一入去林仔邊，詹天良目睭內所看著的，攏是滿流直界的路糊仔糜。這是莫拉克風災發生了後第五工黃昏的景緻。",
    "paragraph_id": 142
  },
  {
    "title": "彩虹春風",
    "author": "陳金順",
    "text": "佇林仔邊，除了滿流直界的路糊仔糜以外，沿路所看著的鄉民，怹的眼神全是無奈佮哀怨。腹肚咕咕叫的詹天良，想欲揣[tshue7]麵店仔食一碗麵止飢，不而過，店家袂輸講通和仝款，逐家攏關門閂戶，無咧做生理。駛到中林路，看著遠遠一位燈火光澄[tenn5]澄的所在，詹天良共車插咧路邊，行偎一下看，東時仔是一間嶄然仔大間的宮廟，瞻[tann]頭看，頂頭一塊金色牌匾，「慈濟宮」三字浮踮面頂。",
    "paragraph_id": 143
  },
  {
    "title": "彩虹春風",
    "author": "陳金順",
    "text": "廟的正手爿，有一陣身穿藍色長衫、白色長褲的志工，佇遐無閒切[tshih]切、傱[tsong5]出傱入，攢[tshuan5]飯菜予踮遐排列排甲躼躼長的鄉親食，廟柱佮廟柱之間綁一條白色布條仔，頂面用綠色的字寫「慈濟功德會莫拉克風災食物發放處」。",
    "paragraph_id": 144
  },
  {
    "title": "彩虹春風",
    "author": "陳金順",
    "text": "詹天良想欲綴鄉親排隊領燒燙燙的物件食，毋過感覺歹勢歹勢，就佇伊當咧頓蹬[tun3-tenn]的坎站，一位慈濟的女性志工行偎身軀邊，雙手合十：「師兄你好，腹肚枵矣乎？免歹勢，請過來佮逐家做陣排隊領物件，感恩。」   「師姊妳好。」詹天良學對方雙手合十，同時抵[tu]一張名誌予伊，「我號做詹天良，是唯台北落來的記者，欲來遮採訪莫拉克風災的新聞，拄才到林仔邊無偌久，想欲揣一間麵店仔食麵，煞揣攏無。",
    "paragraph_id": 145
  },
  {
    "title": "彩虹春風",
    "author": "陳金順",
    "text": "」   「師兄，你有影誠發心，專工唯台北落來採訪。按呢啦，你若無棄嫌，我遐猶有幾粒中晝偆的菜包，你先暫且止飢，較停仔才舀[iunn2]寡燒湯來配。」女志工的胸前結一塊慈濟發的證件，頂面寫「慈濟志工洪惠蘭」。「洪師姊，勞煩妳矣。」詹天良應。詹天良一手提菜包、一手捀[phang5]燒湯，揀一位壁角仔坐落，並[phing7]咧食伊今仔日的頭一頓。",
    "paragraph_id": 146
  },
  {
    "title": "彩虹春風",
    "author": "陳金順",
    "text": "佇伊邊仔有一位留平頭，看起來做穡人款，頭鬃白一半較加的阿伯也，飯食飽當咧哱[pok]薰，伊掠詹天良金金看，「少年的，你毋是咱在地人乎？」   「阿伯也，我是唯台北落來的報社記者，你敢願意接受我採訪？」詹天良那講那唯衲[lak]袋仔撏[jim5]錄音筆出來。「哦，報社記者哦。」阿伯也掠詹天良手裡的錄音筆直直看，「少年的，你手提彼枝是啥？」   「阿伯也，這枝是欲錄音用的錄音筆啦。」詹天良笑笑仔應。",
    "paragraph_id": 147
  },
  {
    "title": "彩虹春風",
    "author": "陳金順",
    "text": "「好啊，」阿伯也共薰橛[kueh8]仔撣[tan3]咧塗跤，用跤踏乎化，「你欲問我啥？」   「阿伯也，借問你啥物大名？」詹天良問。「我小姓姓蘇，單名一字炳，人攏喚我酥餅，按呢較好記啦。」阿伯也講。阿伯也講怹兜徛踮水利村，佇遐有一堀魚塭仔，內面飼袂少虱目魚。三十外冬前，林仔邊這箍圍仔開始時行做魚塭仔。",
    "paragraph_id": 148
  },
  {
    "title": "彩虹春風",
    "author": "陳金順",
    "text": "怹老爸想講做穡做規世人，攏著看天食飯，若運途霉[bai2]搪[tng7]著風颱，規年迵[thang3]天的收成凡勢攏會烏有去。聽厝邊隔壁講，做魚塭仔雖然厚工，毋過省本多利，參做田、種果子比起來加誠會和。自按呢起，佇原底的田地挖一堀魚塭仔飼虱目魚，彼陣，阿伯也拄做兵退伍無偌久，嘛綴老爸潦落去做魚塭仔，目一下睨欲偎四十冬。「阿伯也，聽你按呢講，這幾十冬來，魚塭仔對林仔邊的經濟有不止仔大的幫贊。",
    "paragraph_id": 149
  },
  {
    "title": "彩虹春風",
    "author": "陳金順",
    "text": "不而過，嘛因為挖傷濟魚塭仔，造成土地落陷的危機，便若落大雨，林仔邊就會做大水。咱遮的鄉親對這款情形，敢有啥物想法？」詹天良問。「欲有啥物想法？」阿伯也閣點一枝薰，吐一下大喟：「攏嘛為著顧腹肚。你共想啦，種果子仔一冬收成一擺，袂赴市啦，除非是種較好價的烏珍珠蓮霧。不而過，話閣講倒轉來，烏珍珠會當種成功，嘛是因為海水倒頭灌，造成田地鹽分厚，若無遮的『鹹屎地』，恁即馬欲哪食會著甜閣脆的烏珍珠？",
    "paragraph_id": 150
  },
  {
    "title": "彩虹春風",
    "author": "陳金順",
    "text": "」   「是講，既然烏珍珠遮呢好價，是按怎逐家無欲加種寡，來減少魚塭仔使致土地落陷的危機咧？」詹天良講出伊的憢[giau5]疑。詹天良咧講話的時，一位中範[pan7]體格的中年人行過來佮阿伯也相借問。「這個阮水利村的村長伯也啦。」阿伯也向詹天良紹介。「村長伯也，這個少年的是唯台北落來的記者。」阿伯也越頭共村長紹介詹天良。詹天良順這個勢共名誌抵予村長。",
    "paragraph_id": 151
  },
  {
    "title": "彩虹春風",
    "author": "陳金順",
    "text": "「詹先生，」村長掠名誌看一下，瞻頭講：「你拄才問的問題我有聽著。實在講，咱林仔邊土地落陷的問題，毋是干單魚塭仔抽地下水這項，台糖公司佮砂石仔場嘛是兇手。」   「村長，這按怎講？」詹天良問。「來，我講一個現成的例予你聽。」村長講，頂月日屏東縣政府為著林仔邊地下水位下降，要求台糖設佇力力溪頂流的農場停止抽地下水。",
    "paragraph_id": 152
  },
  {
    "title": "彩虹春風",
    "author": "陳金順",
    "text": "結局台糖公司毋肯，諍[tsenn3]講怹有共相關單位申請合法的抽水權，顛倒是林仔邊遮的魚塭仔的抽水機攏無申請抽水權，是無合法的。屏東縣政府只好共這件代誌按下。「彼[he]砂石仔場閣較惡質。",
    "paragraph_id": 153
  },
  {
    "title": "彩虹春風",
    "author": "陳金順",
    "text": "」阿伯也接咧村長的話尾講：「佇咱林仔邊溪頂流遐有一間砂石仔場，逐工無日無暝佇彼踏挖砂石仔，一thoo-la-khuh接一thoo-la-khuh的砂石仔車駛離開林仔邊，共咱林仔邊溪溪底品質上界gio2-toh的砂石仔，車車去都市砌厝予好額人蹛。」   「村長，這款情形敢無法可治？」詹天良問。「台糖佮砂石仔場，一爿白道、一爿烏道，這通人知的代誌。」村長講。",
    "paragraph_id": 154
  },
  {
    "title": "彩虹春風",
    "author": "陳金順",
    "text": "彼暗，詹天良佇服侍[sai7]媽祖婆的慈濟宮廟內，揣一位清氣的所在，展開伊紮來的睏袋仔，就地安歇。雨，袂輸免錢的超級大港水道水，唯天頂一直濺[tsuann7]落來，無甲一時停，共規個林仔邊淹甲親像水底世界，逐家叫苦連天。林仔邊溪的駁[poh]岸，佇莫拉克風颱掃過了後，嘛規個予大水沖甲崩崩去。大水淹到一層樓仔懸，救難小組駛橡奶船，四界走傱搶救災民。",
    "paragraph_id": 155
  },
  {
    "title": "彩虹春風",
    "author": "陳金順",
    "text": "雨，愈落愈大陣，愈落愈粗殘……   「啊－啊－」詹天良規身軀重汗，喝甲大細聲。「師兄，你是按怎？」詹天良感覺有人咧搖伊的肩胛頭，雄雄精神，原來拄才是咧做惡夢。伊目睭揉[jue5]揉咧，擘[peh]金，看著徛佇伊邊仔的是慈濟的洪惠蘭師姊。「洪師姊，歹勢，我拄才做一個林仔邊淹大水的惡夢。」詹天良趕緊跁[peh]起來。「師兄，這予你拭汗。」洪惠蘭唯衲袋仔撏一條素色的手巾仔，提予詹天良。「洪師姊，勞力。",
    "paragraph_id": 156
  },
  {
    "title": "彩虹春風",
    "author": "陳金順",
    "text": "」詹天良雙手合十。這時，天拄拍昲[phu2]光。一陣慈濟的師兄、師姊，已經來佇慈濟宮，展開一工的工[khang]課，款早頓的款早頓，拚掃的拚掃，逐家用勞動佮汗水來迎接新的一日。詹天良共睏袋仔收好勢，行入便所簡單洗一下手面，手面洗好，來到慈濟志工咧款早頓的所在，真拄好閣搪著洪惠蘭師姊。「洪師姊，今仔日恁慈濟志工敢有欲共林仔邊鄉親鬥清厝內？」詹天良問。",
    "paragraph_id": 157
  },
  {
    "title": "彩虹春風",
    "author": "陳金順",
    "text": "「師兄，這項清厝內的工課，短期內阮會一直做落去，予鄉親會當早一日重建家園。較停仔，唯各地來的志工會陸續到位。」洪惠蘭講。「按呢，我想欲綴慈濟的隊伍做伙行動，敢會使？」詹天良的笑容袂輸初升的日頭。「師兄，歡迎你做伙來種福田。」洪惠蘭掠詹天良笑一下，「毋過，欲種福田進前，嘛著愛先食乎飽才有元氣。今，素糜已經煮好，先來食一碗。」   早頓食飽無偌久，慈濟救災隊伍逗逗仔到位。",
    "paragraph_id": 158
  },
  {
    "title": "彩虹春風",
    "author": "陳金順",
    "text": "怹的穿插不止仔整齊，佮洪惠蘭仝款頂身藍色長衫，下底白色長褲。眾師兄姊的手裡攏提傢俬，親像沙銚[thio]、戕[tshiang5]仔、掃帚、畚箕、鐵桶仔這寡拚掃的物件，逐項都攢甲齊[tsiau5]勻啊齊勻。「詹師兄，這位是今仔日救災的總領隊林文通師兄。」洪惠蘭掣[tshua7]詹天良到一位看起來斯文款的中年人面頭前。「林師兄，這位詹天良師兄是台北來的記者。",
    "paragraph_id": 159
  },
  {
    "title": "彩虹春風",
    "author": "陳金順",
    "text": "伊誠發心，今仔日欲綴咱的隊伍做伙共鄉親鬥清厝內，較停仔勞煩你拍派工課予伊。」洪惠蘭對林文通講。「詹師兄，歡迎、歡迎。」林文通主動佮詹天良握手。這日，天氣不止仔翕[hip]熱，日頭袂輸咧展雄威仝款，溫度衝[tshing3]甲三十外度，未曾做穡汗就流甲規身軀。詹天良頭戴葵笠仔，頷頸頂披一條面巾，跤底襱[long]一雙烏色靴管，兩爿褲跤總撆[pih]起來，手攑一枝沙銚，親像欲落田做穡的模樣。",
    "paragraph_id": 160
  },
  {
    "title": "彩虹春風",
    "author": "陳金順",
    "text": "詹天良綴慈濟師兄姊去媽祖廟邊彼條巷仔裡鬥清路糊仔糜，這踏的路糊仔糜差不多三十公分厚，連欲行路都相當困難。好佳哉，這條量約百外米長的巷仔，除了慈濟志工以外，另外彼爿頭猶有穿草綠色軍服的阿兵哥咧鬥相共。詹天良心內按呢想，有遮的青春少年的阿兵哥，救災的速度檢采會較緊快。",
    "paragraph_id": 161
  },
  {
    "title": "彩虹春風",
    "author": "陳金順",
    "text": "慈濟志工排做兩列，有的攑沙銚搉[khat]路糊仔糜，將路糊仔糜搉入鐵桶仔佮塑膠畚箕，有的傳接鐵桶仔佮畚箕裡的路糊仔糜，一個接一個，共遮的破壞鄉親家園的兇手，拚出去外面。佇詹天良所徛的正對面，拄好是一位地勢較低的正身護龍，這踏路糊仔糜淹到跤頭趺[u]，遮有兩隻行動猛[me2]醒的山貓佇咧展威，閣較按怎講，機器的效率總是並人工緊咧幾落倍。",
    "paragraph_id": 162
  },
  {
    "title": "彩虹春風",
    "author": "陳金順",
    "text": "確實有影，無到半工的時間，原本淹到跤頭趺的路糊仔糜，已經清一半較加。早時十點外，透世人罕咧做粗重的詹天良，規身軀衫仔褲早就澹甲出汁。伊歇一下喘，提頷頸仔頂的面巾共額頭稍拭一下，閣再唯後壁褲袋仔撏礦泉水出來啉兩嘴。這陣，伊聽著尻脊後有人咧喚伊：「少年的，阮厝內全全路糊仔糜，干單阮兩翁仔某佇咧拚，仙拚都拚袂離，你敢會當共阮鬥相共？」   詹天良越頭看，是一位量約五十外歲的奧巴桑徛踮伊後壁。",
    "paragraph_id": 163
  },
  {
    "title": "彩虹春風",
    "author": "陳金順",
    "text": "「奧巴桑，妳稍等一下，我共阮領隊講一聲。」詹天良講。詹天良向慈濟領隊林文通報告，得著同意了後，伊隨綴奧巴桑行入厝內。一入去厝裡，漚翕的空氣佮空氣內面的怪味，予詹天良差一屑[sut]仔烏暗眩。伊緊共嘴掩掛起來，「奧桑巴，彼是啥物味，哪會遮呢歹鼻？」透過嘴掩，詹天良開嘴問。「少年的，彼是阿摩尼亞的味。阮佇路口開農藥店，厝裡當做倉庫，做大水一寡農藥袋仔煞破破去，才會規厝間攏阿摩尼亞的味。",
    "paragraph_id": 164
  },
  {
    "title": "彩虹春風",
    "author": "陳金順",
    "text": "」奧巴桑用手紻[ng2]拭扞，紲落講：「你若感覺味歹鼻，清幾分鐘就行出去外口，欶[suh]一下仔新鮮的空氣咧。」   事實上，這個坎站、這款地頭，欲哪有新鮮的空氣通欶？中晝，慈濟志工隊轉去媽祖廟歇睏。洪惠蘭師姊提一個素食便當予詹天良，詹天良雙手合十回禮。雖然，伊早就枵甲大腸告小腸，不而過，鼻規早起阿摩尼亞的氣味，予伊的腸仔腸肚強欲反[ping2]腹。",
    "paragraph_id": 165
  },
  {
    "title": "彩虹春風",
    "author": "陳金順",
    "text": "飯扒無幾嘴，詹天良就食袂落，只好加灌寡礦泉水止飢。下晡，詹天良請洪惠蘭師姊轉告林文通領隊，伊欲家己一個四界行行看看咧，順紲寫一寡採訪稿，明仔載通好刊出來。詹天良雙跤步輦，往市中心逗逗仔行。伊行到一間超市，想欲入去內面買兩罐礦泉水，煞看著這間超市袂輸一座空城仝款，內面干單偆一寡這個坎站用較袂著的物件，其他較搶市的，親像礦泉水啦、泡麵啦，老早就夆[hong5]掃甲空空。",
    "paragraph_id": 166
  },
  {
    "title": "彩虹春風",
    "author": "陳金順",
    "text": "「先生，歹勢啦，礦泉水早就無貨矣。連阮家己欲啉的，嘛是共救災的志工討來的。」坐踮櫃枱後面是一位中年婦仁人。「勞力。」詹天良無意無意回應。「媽，我出去一下。」內面行出來一位二十外歲的查某囡仔，伊頂身穿一領白色T-shirt，下身一領短褲節仔，烏肉底，目睭大蕊、重巡，頭毛削甲短短薄薄。「妳這個死查某鬼仔，厝裡攏蹛袂牢[tiau5]，今是欲去佗位樂陶？」中年婦仁人無好聲嗽。「林仔邊車頭。",
    "paragraph_id": 167
  },
  {
    "title": "彩虹春風",
    "author": "陳金順",
    "text": "」查某囡仔頭連越一下都無，傱出外口發動伊的Oo-too2-bai2。詹天良綴查某囡仔尻脊後行出店口，「小姐，妳拄才講欲去林仔邊車頭。」   「無毋著，我欲去林仔邊車頭。」查某囡仔口氣肯定。「林仔邊車頭聽講淹甲規個攏路糊仔糜，車班暫停，妳欲去遐創啥？」詹天良問。「我佮朋友相招欲去鬥清路糊仔糜。」查某囡仔應甲直理直路。「我敢會當佮妳做伙去？」   「當然嘛好。來，起來。」查某囡仔手比椅座仔。",
    "paragraph_id": 168
  },
  {
    "title": "彩虹春風",
    "author": "陳金順",
    "text": "「Hann5？」詹天良一時反應袂過來。「起來，我載你去。」查某囡仔出力拍椅座仔。「敢無欲戴安全帽仔？」   「你台北來的乎？真正是都市倯[song5]，阮遮無時行戴安全帽仔啦。」查某囡仔共詹天良詼[khue]。「我是台北來的記者，請問欲按怎稱呼？」詹天良抵名誌予查某囡仔。「我號做胡玉真，人攏叫我烏珍珠。」   詹天良坐起50c.",
    "paragraph_id": 169
  },
  {
    "title": "彩虹春風",
    "author": "陳金順",
    "text": "c的Oo-too2-bai2後座，因為車細台，兩個人身軀不止仔偎，後壁無所在通扞[huann7]，詹天良一時毋知雙手欲囥佇佗？胡玉真誠大方，喚詹天良攬伊的腰無要緊。若無，較停仔伊油門摧落，恐驚會跋落車跤。來到林仔邊車頭，詹天良看著路糊仔糜淹甲強欲和月台平懸。遮有幾落位鐵路局的員工佮一陣在地的青年男女，逐家手提傢俬拚勢咧清路糊仔糜。胡玉真佮眾人拽[iat8]手相借問，順紲紹介詹天良參這陣朋友熟似。",
    "paragraph_id": 170
  },
  {
    "title": "彩虹春風",
    "author": "陳金順",
    "text": "詹天良中晝雖然飯扒無幾嘴，腹肚枵甲大腸告小腸，毋過，伊看著這陣青年男女遮呢仔拚勢，伊嘛緊共褲跤撆起來，佮逐家做伙出力清淹甲規車頭的路糊仔糜。閣較按怎講，這踏的環境總比早起佇充滿阿摩尼亞的厝間較gio2-toh。眾人佇林仔邊車頭清路糊仔糜，清甲日頭欲落山才停睏。提著鐵路局分的便當了後，其他的人攏紮轉去厝裡食，干單詹天良佮胡玉真留咧月台頂，那食便當那開講。",
    "paragraph_id": 171
  },
  {
    "title": "彩虹春風",
    "author": "陳金順",
    "text": "已經枵規工體力早就透支的詹天良，無三兩下手就共規粒便當掃甲空空。胡玉真知影伊中晝無啥食，緊共家己食偆一半的便當抵予伊。詹天良接過便當的時，看著胡玉真白色T-shirt胸前沐[bak]甲規個攏路糊仔糜，胡玉真承[sin5]著詹天良的眼光，激司奶[sai-nai]的口氣講：「天良兄，你掠人的胸坎一直看，人會歹勢呢。」   「玉真，失禮，我毋是刁工的。」詹天良面仔紅貢貢。「免緊張，佮你滾耍笑的。",
    "paragraph_id": 172
  },
  {
    "title": "彩虹春風",
    "author": "陳金順",
    "text": "」   「玉真，妳便當予我食，較停仔腹肚會誠快枵。」詹天良淡薄仔毋甘。「我在地人呢，哪會驚食無？」胡玉真笑笑仔應。詹天良便當食了，胡玉真提議去水利村的駁岸邊搧海風。胡玉真講伊欲報路，喚詹天良騎伊的Oo-too2-bai2載伊去。無一搭仔久天色齊暗落來，詹天良路況無熟，車毋敢騎傷雄。未曾到駁岸邊，就感受著海風那來那透，一陣閣一陣搧過來。",
    "paragraph_id": 173
  },
  {
    "title": "彩虹春風",
    "author": "陳金順",
    "text": "怹兩人攏干單穿一領短紻的T-shirt、無疊外衫，胡玉真共頭輕輕仔靠踮詹天良的肩胛頂，雙手共伊的腰攬牢牢。「玉真，風那來那透，咱攏無紮外衫，我驚妳會感著，咱來轉好無？」佇頭前搧風的詹天良不止仔體貼。「天良兄，有你佇頭前替我擋風，我毋驚。」胡玉真共詹天良攬愈牢。到甲水利村駁岸邊，共Oo-too2-bai2插好勢，詹天良看著頭前十公尺一個熟似的人影，等對方行較偎近，伊代先相借問：「蘇炳伯也。",
    "paragraph_id": 174
  },
  {
    "title": "彩虹春風",
    "author": "陳金順",
    "text": "」   天暗，老人目色無啥好，認袂出來徛佇伊面頭前的是誰人？「少年的，你是…」   「阿伯也，你敢袂認得？我是台北來的記者詹天良，昨暗咱才佇媽祖廟見過面。」詹天良講。「哦，是詹的哦。」阿伯也目睭貼偎瞋[tsin5]，總算予伊認出來，「今，日頭都落山，風閣遮呢透，你來駁岸邊欲創啥？」   「我佮朋友來駁岸邊搧海風。」詹天良應。「恁即馬的少年乎，毋知咧想啥？」阿伯也幌頭。「阿伯也，恁兜敢蹛佇遮？",
    "paragraph_id": 175
  },
  {
    "title": "彩虹春風",
    "author": "陳金順",
    "text": "借我一領外套好無？較停仔欲走，我會提去還你。」詹天良講。「阮兜就蹛佇頭前，你若無嫌臭老羶[hian3]，才綴我轉來挔[hiannh]。」阿伯也誠阿沙利答應。詹天良綴阿伯也轉去怹兜借一領外套，轉來駁岸邊，共外套幔[mua]咧胡玉真身軀頂。胡玉真伸手牽詹天良跁起駁岸頂，兩人肩胛相並坐咧，胡玉真共一半外套披咧詹天良肩胛頭，「按呢較袂寒。」伊輕聲仔講。「天良兄，你啥物時陣欲轉去台北？」胡玉真問。",
    "paragraph_id": 176
  },
  {
    "title": "彩虹春風",
    "author": "陳金順",
    "text": "「我大概後禮拜就欲轉去，袂當一擺落來傷久。若無，恐驚會予社長刣頭。」詹天良笑笑仔應。「過幾工仔，等林仔邊車頭清甲差不多，阮遮的在地青年欲做伙組織『林仔邊青年重建工作室』，為故鄉盡淡薄仔喟力。天良兄，你敢會來參加阮的成立大會？」胡玉真講話的口氣雄雄變較嚴肅。「遮呢要緊的代誌，我當然嘛愛去參加。」詹天良輕輕仔搦[lak8]胡玉真的手，「玉真，按呢妳本底的頭路欲按怎？",
    "paragraph_id": 177
  },
  {
    "title": "彩虹春風",
    "author": "陳金順",
    "text": "」   「莫拉克風災發生了後，我本底佇高雄旅行社的頭路就辭掉矣，決心轉來故鄉拍拚。」   「妳共頭路辭掉，恁序大人敢有啥物看法？」   「阮爸母顛倒頭歡喜，想講紡[phang2]見的查某囝閣抾[khioh]轉來。」   「這話按怎講？」   「我本底佇旅行社做導遊，不時愛掣團四界溜溜去，規年迵天罕得佮厝裡的人見面。",
    "paragraph_id": 178
  },
  {
    "title": "彩虹春風",
    "author": "陳金順",
    "text": "」   「妳轉來故鄉，除了參與重建的工課以外，生活欲按怎打揲[tann2-tiap8]？」   「我會使共阮母也鬥顧店，嘛會當共阮爸也佮阿兄鬥顧園裡的烏珍珠。」   詹天良佮胡玉真佇駁岸頂開講到月娘佇天頂探頭，才結束這場初秋的約會。詹天良先共外套挔轉去還蘇炳伯也，才騎著五十仔搢[tsinn3]風載胡玉真轉去厝裡。了後，伊逗逗仔散步行轉去媽祖廟，準備用伊的Notebook寫今仔日的新聞稿。",
    "paragraph_id": 179
  },
  {
    "title": "彩虹春風",
    "author": "陳金順",
    "text": "紲落來成禮拜，詹天良攏佮胡玉真做伙去林仔邊車頭清路糊仔糜，會當講是仝出仝入、仝行仝命。逐日早起，詹天良先佇媽祖廟食慈濟志工攢的素食早頓，八點跤兜，胡玉真會騎Oo-too2-bai2來載伊去林仔邊車頭。雖然，每工攏唯早仔做到暗，舞甲滿身重汗，衫仔褲沐甲烏嚜[ma3]嚜，毋過，對怹兩人來講，會當互相佇身軀邊相放伴，較苦嘛會變甘甜。",
    "paragraph_id": 180
  },
  {
    "title": "彩虹春風",
    "author": "陳金順",
    "text": "佇林仔邊車頭最後彼日，眾人知影得欲完工，所致做代誌特別拚勢，量約偎晝就共工課做了。鐵路局為著表示對這陣青年志工的感謝，彼日中晝的便當特別加菜，順紲送逐家「永保安康」的紀念車票一套。胡玉真仆[phak]踮詹天良的耳空邊細聲講：「紀念車票咱共收落來，今仔日便當莫領，我掣你來去食好料的。」   「欲去佗位食好料的？」詹天良問。「較等咧你就知。」胡玉真激神秘款。",
    "paragraph_id": 181
  },
  {
    "title": "彩虹春風",
    "author": "陳金順",
    "text": "這工中晝無雲薄日，胡玉真的心情嘛參天氣相像，伊的歡喜攏寫佇面裡。伊載詹天良往西北爿一直騎，騎到林仔邊佮東港的交界，看著「東港鎮」的路標，詹天良一問，才知影胡玉真欲載伊去東港食新鮮的海產。這回莫拉克，雖然東港嘛受災殃，不而過，無親像林仔邊遐呢傷重，到甲這個坎站，嘛恢復甲差不多，胡玉真才會想欲趁這半工的時間，掣詹天良去東港食海產，順紲四界行行看看咧。",
    "paragraph_id": 182
  },
  {
    "title": "彩虹春風",
    "author": "陳金順",
    "text": "Oo-too2-bai2佇東港海產街光復路的「佳珍海產店」門口停落來，詹天良唯外觀看這棟四層樓懸的海產店，袂輸五星級的飯店，佮一般海產擔予人的感覺袂輸天差咧地仝款。伊問胡玉真：「妳掣我來遮呢高級的海產店，價數無俗乎？」   「你免煩惱，遮佮其他海產店的價數差毋成物[tsiann5-mih8]，會當講是平民價數、高等享受。尚且，出名的大導演李安佮旅遊節目主持人Janet攏來過幾落擺。",
    "paragraph_id": 183
  },
  {
    "title": "彩虹春風",
    "author": "陳金順",
    "text": "」聽胡玉真的口氣，假若對遮不止仔熟似的款。行入海產店，服務人員看怹干單兩個人，誠好禮掣怹起哩二樓的包廂。「做你點無要緊，這攤算我的。」胡玉真展開設計甲媠噹噹的菜單，囥咧詹天良面頭前。「咱干單兩個人，毋通點傷濟討債人的物。」詹天良應。「我看，點三菜一湯加兩碗白飯拄拄仔好。」   「遮妳較熟，妳來點就好。」   「好，我來點店裡的手路菜。『旗魚白玉』、『天蠶絲』、『那個魚』佮『魚翅丸湯』。",
    "paragraph_id": 184
  },
  {
    "title": "彩虹春風",
    "author": "陳金順",
    "text": "」胡玉真一面講一面指菜單頂面的菜色，一面拽服務人員過來。服務人員看著胡玉真拽手招呼隨行偎來，用烏色原子筆佇點菜單頂面做記號。「小姐，我閣加點一盤『招牌黑鮪魚』。」胡玉真想著烏甕串[tshng3]迷人的滋味，嘴瀾[nua7]水強欲津落來。因為風災拄過無偌久，閣再加上毋是歇睏日，所致店裡生理無甲偌佳易[iah8]，怹點的四菜一湯無一時仔齊送過來。",
    "paragraph_id": 185
  },
  {
    "title": "彩虹春風",
    "author": "陳金順",
    "text": "詹天良原底煩惱胡玉真點傷濟食袂了，看著上桌的菜色重質無重量，伊才共心肝底的石頭囥落來。「玉真，我會記得妳拄才有點『那個魚』，到底是佗一盤？」詹天良誠好玄。「就是你面頭前這盤糋[tsinn3]甲外表金黃金黃，內底食起來軟軟綿綿的物件。」胡玉真那講那挾一塊塞咧詹天良的嘴。「有影足好食的，妳嘛來一塊。」詹天良隨挾一塊回敬胡玉真。「著啦，『那個魚』到底是啥物魚？」詹天良發揮記者逐項代誌問到底的本色。",
    "paragraph_id": 186
  },
  {
    "title": "彩虹春風",
    "author": "陳金順",
    "text": "「『那個魚』的學名號做『小鰭鎌齒魚』，是東港出名的特產，一年四季攏會當佇這踏的外海看著怹的影跡。天良兄，你敢知影這款魚是靠啥物生存？」胡玉真講甲不止仔專業，閣袂輸欲考倒學生。詹天良笑笑幌頭。「你絕對想袂到，就是拄才菜單頂面嘛有的『櫻花蝦』。」胡玉真公布標準答案。這頓美味紲嘴的中晝頓，佇樂暢、輕鬆的氣氛裡，量約食點外鐘結束。",
    "paragraph_id": 187
  },
  {
    "title": "彩虹春風",
    "author": "陳金順",
    "text": "行落樓跤，詹天良共皮包仔提出來想欲納數，胡玉真跤手猛掠，唯牛仔褲後爿衲袋仔撏出幾張銀票，搶佇詹天良頭前交佇櫃枱小姐手裡。兩個人四蕊目睭相相[sio-siong3]，差一屑仔笑出來。「天良兄，咱來去小琉球繞[lau]繞咧好無？」離開佳珍海產店，胡玉真講。「小琉球欲按怎去？」詹天良問。「唯東港碼頭坐交通船，大概半點鐘以內就會到小琉球。」胡玉真應。",
    "paragraph_id": 188
  },
  {
    "title": "彩虹春風",
    "author": "陳金順",
    "text": "怹拆兩張公營交通船往回船票，攏總760箍，這條錢詹天良堅持伊欲出。下晡兩點，怹所坐的「吉祥如意輪」準時起行，兩點半跤兜，交通船佇大福漁港靠岸。這陣，離尾班交通船唯小琉球起行的時間只偆三點鐘，無法度予怹逐位耍透透。怹決定今仔日干單去烏鬼洞、山豬溝佮美人洞這三個所在就好，其他景點後回才閣來。詹天良佮胡玉真租一台Oo-too2-bai2相載，怹沿環島公路按順時針方向騎，頭一站先到小琉球西南爿的烏鬼洞。",
    "paragraph_id": 189
  },
  {
    "title": "彩虹春風",
    "author": "陳金順",
    "text": "怹佇烏鬼洞外面票口買兩張全票240箍，這條錢胡玉真搶咧納。胡玉真感覺開這條錢誠會和，因為開一擺錢連山豬溝佮美人洞攏會當耍透透。入去內面，佇洞口邊仔看著一塊水藍色的告示牌，頂面簡單說明烏鬼洞的起源。唯遐會當看出來三百外冬前，荷蘭人派兵攻打小琉球，蹛佇島上的原住民匿踮洞裡，結局三百外人予荷蘭人用火燻死佇內面，後來的人才共這個所在號做「烏鬼洞」。「荷蘭人實在足粗殘的。",
    "paragraph_id": 190
  },
  {
    "title": "彩虹春風",
    "author": "陳金順",
    "text": "」那看告示牌，胡玉真那慼[tsheh]喟。洞外，有一個阿婆也峙[tshai7]一塊紙枋，頂面寫講租手電仔一枝十箍。詹天良看頭前幾落個人客攏共阿婆也捀場，伊嘛撏十箍銀角仔出來。胡玉真看著，直接牽伊的手行入洞內，唯褲袋仔提手機仔出來，揤[tshih8]落，靠手機仔的光就聽[thing3]好照路。事實上，洞內雖然坎坎坷坷隘擠[tsinn]擠，不而過，干單短短仔一節路，無偌久就行透。",
    "paragraph_id": 191
  },
  {
    "title": "彩虹春風",
    "author": "陳金順",
    "text": "離開充滿血淚傳奇的烏鬼洞，詹天良佮胡玉真騎Oo-too2-bai2到下一站山豬溝。這踏除了柴枋仔做的步道佮柴椅以外，大體上維持上界自然的景緻。遮有礁岩石洞、一線天、觀海平台佮四界攏看會著的老榕樹，佇這個天然的園區內底，心情放輕鬆勻勻仔行踏，會當享受森林的芬多精，有影予人心涼脾肚開。",
    "paragraph_id": 192
  },
  {
    "title": "彩虹春風",
    "author": "陳金順",
    "text": "行出園區了後，胡玉真才看著正爿入口有一塊山豬溝的簡介，頂面所寫山豬精共仙女偷藏衫仔的典故，佮烏鬼洞的傳說相比並，的確加誠趣味，嘛較符合人性。伊用兩枝指頭仔，共詹天良的鼻頭托[thuh]懸，笑笑仔講：「你看，恁查甫人就是豬哥性帶遮重。」   怹本底按算欲閣去美人洞，毋過頭前彼兩個景點時間節無好勢，若無緊趕去碼頭坐尾班船，今仔日恐驚愛夆留踮小琉球隔暝。「有影誠無采，無法度去美人洞tshit迌。",
    "paragraph_id": 193
  },
  {
    "title": "彩虹春風",
    "author": "陳金順",
    "text": "」胡玉真一個嘴仔翹甲半天懸。「妳本人就是一位大美人矣。」詹天良輕輕仔唚[tsim]胡玉真的嘴頗[phe2]。「你真討厭呢。」胡玉真無料著詹天良會來這招，出手搥伊的胸坎。天色漸黃昏，欲暗仔五點二十跤兜，怹環島公路箍差不多規半輾，總算順序轉到大福漁港碼頭，會赴坐尾班船。",
    "paragraph_id": 194
  },
  {
    "title": "彩虹春風",
    "author": "陳金順",
    "text": "八月十五彼一工，船欲離開琉球港，    只有船煙白茫茫，全無朋友來相送，    滿腹憂悶心沉重，看無愛人伊一人，    堅心忍著純情夢，帶著寂寞來出帆。……………………   回航的船隻起行，胡玉真徛佇甲板頂憂憂仔唱歌。海風吹來透心涼，幾隻海鳥展翅唯面頭前飛過。「玉真，頭擺聽查某囡仔唱〈行船人的純情曲〉，無想著唱甲遮呢仔有感情。」詹天良手比大頭拇。「天良兄，是你毋甘嫌。",
    "paragraph_id": 195
  },
  {
    "title": "彩虹春風",
    "author": "陳金順",
    "text": "」胡玉真聲調並平素時仔較嚴肅，「你敢知？過身七、八冬的陳一郎是東港人，阮叔伯大兄佮伊是死忠兼換帖的好朋友。阮林仔邊的討海人，足濟人攏真佮意這首〈行船人的純情曲〉。」   隔轉工早時十點，一陣青春活跳的林仔邊在地青年，佇大路角附近的鄉立圖書館三樓會議室，舉辦「林仔邊青年重建工作室」成立大會。現場攏總來二、三十位青年男女，予在來恬靜的會議室鬧熱滾滾。胡玉真佮詹天良嘛準時到位。",
    "paragraph_id": 196
  },
  {
    "title": "彩虹春風",
    "author": "陳金順",
    "text": "為欲落實環保理念，會場無結紅布條仔，干單踮白枋頂面寫字代替。會中，胡玉真予眾人推搡[sak]出來擔當執行長。這個工作室的組織，初期簡單分做活動組、事務組佮公關組。活動組佮事務組的組長攏由在地青年自願擔任，公關組組長逐家你看我、我看你犀牛仔照角，攏無甲半個人攑手認注[tu3]。「各位，我邊仔這位詹天良先生，是台北報社的記者，伊的人面並咱較闊，我建議由伊來擔任公關組的組長。」胡玉真大聲向眾人推薦。",
    "paragraph_id": 197
  },
  {
    "title": "彩虹春風",
    "author": "陳金順",
    "text": "「玉真，我踮佇台北恐驚無方便，尚且我嘛毋是在地人。」詹天良攑手回應。「只要認同阮重建林仔邊的宗旨，攏會當參與工作室的事務，無定著在地人才會使，逐家講著無？」胡玉真口氣堅定。「著啦，著啦。」眾人贊聲。「煞袂曉搬來林仔邊佮阮做伙拍拚。」有人按呢鼓吹。「即馬通訊遮呢利便，天良兄你就莫閣推辭矣。」胡玉真講。「既然逐家無相棄嫌，小弟願意擔任公關組長，請各位多多指教。」詹天良徛起來共逐家行禮。",
    "paragraph_id": 198
  },
  {
    "title": "彩虹春風",
    "author": "陳金順",
    "text": "現場噗[phok8]仔聲一陣響。「玉真，我等咧就欲直接上高速轉去台北，明仔載愛去報社上班。」詹天良載胡玉真轉去，佇怹兜門嘴告別。「天良兄，此去請你保重。毋通袂記，林仔邊有人咧等你。」胡玉真共詹天良的雙手搦牢牢。第二工，詹天良準時到報社上班。伊共這段期間所寫關係林仔邊的新聞揣出來，用限時掛號各寄兩份予胡玉真。欲暗，社長喚助理請伊入去社長室。「天良也，阮這間細間廟仔無才調服侍你這仙大佛。",
    "paragraph_id": 199
  },
  {
    "title": "彩虹春風",
    "author": "陳金順",
    "text": "」詹天良一踏入社長室，社長毋那倒剾[khau]正削，閣共伊去林仔邊採訪彼幾張新聞紙撣咧面頭前。「你按呢，我毋知欲按怎共遐的股東交代。」   「社長，你有話直接講無要緊。」詹天良心內有數。「你落去林仔邊一禮拜較加，才報這幾條仔新聞，實在講袂得過。」社長的口氣有較軟略，「天良也，莫講我虧待你，這是這月日的月給，內面有加算半個月予你，請你一禮拜內共工課交接清楚。」社長提一包牛皮紙袋仔抵予詹天良。",
    "paragraph_id": 200
  },
  {
    "title": "彩虹春風",
    "author": "陳金順",
    "text": "詹天良無講無譫[tann3]，越咧行出社長室。雖然，伊知影社長按呢做違反勞基法，毋過，伊的心內已經有按算。一禮拜後，詹天良工課交接好勢。伊佮辦公室內面所有同事握手講再會，不而過，伊無閣踏入社長室一跤步。欲離開報社的時，總機小姐交予伊一箱拄才宅急便送來的物件。唯箱仔外殼看會出來是胡玉真寄予伊的。行落樓跤，外面當咧落西北雨。詹天良無紮雨傘，半行半走傱到巷仔內駛伊彼台二手銅管仔車。",
    "paragraph_id": 201
  },
  {
    "title": "彩虹春風",
    "author": "陳金順",
    "text": "轉去稅厝徛，詹天良去浴間仔捎[sa]一條毛巾，凊采共頭鬃拭兩下仔。拍開胡玉真寄來的物件，原來是一箱烏珍珠蓮霧。紲落來成禮拜，詹天良共台北一寡人情世事處理好勢，順紲共伊用袂著的冊裝箱，寄落去林仔邊圖書館當做相送。了後，伊共偆的傢伙攏擠咧車的後座佮後斗，家己一個恬恬仔載落林仔邊。到甲林仔邊，詹天良才敲手機仔通知胡玉真，胡玉真看伊共所有物件攏擠咧銅管仔車，有影予伊驚一趒[tio5]。",
    "paragraph_id": 202
  },
  {
    "title": "彩虹春風",
    "author": "陳金順",
    "text": "「天良兄，你哪會載遮呢濟物件落來？」胡玉真問。「我予社長刣頭，順這個勢搬落來林仔邊佮恁做陣。」   「你哪會無事先通知，我通好先替你揣厝？」   「想講予妳一個surprise。」   「我有影誠surprise！你按呢臨時臨要…，無，你暫且蹛佇工作室，厝我才共你鬥揣。」   胡玉真共詹天良鬥搬物件入去工作室，搬好了後，伊講：「天良兄，人共你鬥搬物件真忝呢。你欲按怎補償我？",
    "paragraph_id": 203
  },
  {
    "title": "彩虹春風",
    "author": "陳金順",
    "text": "」   「只要妳講會出嘴，我攏照品照行。」   「咱閣來去小琉球好無？頂回美人洞耍無著。」   詹天良載胡玉真去東港碼頭坐交通船。雖然天色漸漸暗，毋過，這回怹無咧趕時間，會當佇小琉球隔暝。船逗逗仔駛起行，海風陣陣吹來，予怹感覺心涼脾肚開。",
    "paragraph_id": 204
  },
  {
    "title": "彩虹春風",
    "author": "陳金順",
    "text": "這回，換詹天良開嘴唱歌：    ……………………    船若入港兩三工，又擱趕緊欲出港，    阮的愛人無來送，叫阮怎樣來出帆，    行船的人免怨嘆，心情著愛放輕鬆，    等船重入琉球港，約束心愛伊一人。詹天良的歌聲帶淡薄仔滄桑，聽佇胡玉真的耳空內，伊感覺身軀邊這個人有影佮島嶼南方透濫做伙。這日，咱人八月十五，中秋月當圓。──2012.8.23寫佇赤崁南門仔     2013.",
    "paragraph_id": 205
  },
  {
    "title": "彩虹春風",
    "author": "陳金順",
    "text": "1《台文戰線》第29號 彩虹春風   中晝，雨停了後，天邊出現美麗的七色彩虹。半晡，一陣春風吹過這粒恬靜的山頭，予踮佇這踏的人感覺心涼脾肚開。這時，燒和的日頭光照入這間別莊二樓的樓窗，予拄食飽無偌久，躺佇眠床頂歇睏的林彩虹淡薄仔溫暖。",
    "paragraph_id": 206
  },
  {
    "title": "彩虹春風",
    "author": "陳金順",
    "text": "房間內面當咧轉踅的曲盤，憂憂仔唱出哀怨的〈月夜愁〉：    月色照在三線路    風吹微微 等待的人那昧來    心內真可疑 想昧出彼個人    啊…怨嘆月暝    更深無伴獨相思    秋蟬哀啼 月光所照的樹影    加添阮傷悲 心頭酸目屎滴    啊…憂愁月暝    敢是註定無緣份    所愛的伊 因何乎阮放昧離    雙邊來散開 斷腸詩唱昧止    啊…無聊月暝   這塊曲盤不止仔有歷史，是三十外冬前林彩虹灌錄的頭一塊台灣歌謠專輯。",
    "paragraph_id": 207
  },
  {
    "title": "彩虹春風",
    "author": "陳金順",
    "text": "彼陣，林彩虹已經出版三、四十塊華語曲盤，每一塊攏傳遍鄉村、都市的大街小巷，會當講衝[tshing3]甲掠袂牢。雖然，林彩虹是彼個時代上界受注目的紅歌星，不而過，佇伊心肝穎仔第一致意的代誌，是會當早日出版台灣歌謠專輯。事實上，出版台灣歌謠專輯的過程並毋是遐呢順序。林彩虹猶閣會記得，彼年第二號風颱掃過台灣了後頭一個上班日，伊家己一人去唱片公司揣頭家吳桑，佮伊參詳出版台灣歌謠的代誌。",
    "paragraph_id": 208
  },
  {
    "title": "彩虹春風",
    "author": "陳金順",
    "text": "吳桑表面上對林彩虹十分客氣，請秘書小姐泡上等的藍山咖啡請伊，毋過，伊聽林彩虹講明來意了後，嘴笑目笑按呢講：「林小姐，這幾冬妳佇咱遮出的唱片，逐塊攏誠受聽眾朋友歡迎，公司傍妳的福氣，錢水嘛加誠活流，我本人代表所有股東向妳說一聲多謝。",
    "paragraph_id": 209
  },
  {
    "title": "彩虹春風",
    "author": "陳金順",
    "text": "」吳桑停睏啉一嘴咖啡，「這台灣歌謠好聽罔好聽，不而過，現此時每間電視台逐日干單會當放兩首台灣歌，市面上到底會有啥款反應，我愛閣佮其他股東參詳看覓才有法度決定，請林小姐諒解。」   林彩虹聽笑面虎吳桑講一綰話，終其尾猶是無欲接受伊的建議，面色略仔變款，皮包仔提咧做伊徛起來，「吳桑，耽誤你寶貴的時間，我先失陪。",
    "paragraph_id": 210
  },
  {
    "title": "彩虹春風",
    "author": "陳金順",
    "text": "」   吳桑手指林彩虹桌頂彼甌咖啡，「林小姐，這咖啡專工唯Jamaica（牙買加）進口的，免細膩捀起來啉看覓。」   「吳桑，歹勢，我慣勢啉茶無咧啉咖啡。」林彩虹應。「敢無欲閣坐一時仔，我喚秘書小姐泡一鈷凍頂烏龍茶請妳。」吳桑猶原嘴笑目笑。「免麻煩矣。」林彩虹向吳桑頕一下頭，行出伊的辦公室。一月日後，林彩虹佮伊的老母做伙去唱片公司拜訪吳桑。林彩虹的老母外表生做膨皮膨皮，眾人攏喚伊福氣嫂也。",
    "paragraph_id": 211
  },
  {
    "title": "彩虹春風",
    "author": "陳金順",
    "text": "福氣嫂也做人海派、嘴水好、敖佮人盤撋，林彩虹佇演藝界會當大成功，除了本身天份、頂真拍拚佮歌迷相挺以外，上界大的功勞者就是伊的老母福氣嫂也。這工，福氣嫂也專工揀一盒美國進口的上等蘋果，捾到吳桑的辦公室。一入門，福氣嫂也先伸出伊的正手，笑容滿面佮吳桑握手。「吳桑，久見，捾這盒美國進口的蘋果欲來孝敬你。」福氣嫂也雖然大吳桑袂少歲，不而過，伊的身段不止仔柔軟，會曉看扮勢伸勼。",
    "paragraph_id": 212
  },
  {
    "title": "彩虹春風",
    "author": "陳金順",
    "text": "「福氣嫂也，罕行，人來就好哪著遐功夫，妳今仔日定著無事不登三寶殿。」吳桑確實是江湖老劍仙，看頭就知影尾。「吳桑，既然按呢，我就無細膩矣。阮今仔日來遮，就是欲佮你參詳彩虹出版台灣歌謠曲盤的代誌。」福氣嫂也直透講出來遮的目的。「今，妳福氣嫂也親身出馬，無予妳一個交代嘛袂使。按呢啦，一禮拜內絕對回恁消息。」吳桑面子做予福氣嫂也。「吳桑，無閒做你。按呢，阮先失禮矣。」福氣嫂也那講話那共林彩虹使目尾。",
    "paragraph_id": 213
  },
  {
    "title": "彩虹春風",
    "author": "陳金順",
    "text": "佇福氣嫂也佮吳桑對話的過程裡，徛佇邊仔的林彩虹無話無句，袂輸伊是第三者，這層代誌佮伊無底代。有影，無到三工，林彩虹本人接著吳桑親身敲來的電話，講唱片公司答應出版伊頭一塊台灣歌謠專輯。一禮拜後，唱片製作人佮林彩虹推撨錄音的時間表。兩月日後，林彩虹頭一塊台灣歌謠專輯《月夜愁》正式上市。無偌久的時間，通台灣街頭巷尾四界攏聽會著林彩虹咧唱〈月夜愁〉、〈雨夜花〉、〈河邊春夢〉遮的優美、哀怨的歌曲。",
    "paragraph_id": 214
  },
  {
    "title": "彩虹春風",
    "author": "陳金順",
    "text": "這塊曲盤，相像予唱片公司趁著袂少錢。林彩虹用實力證明伊當初的堅持一點仔都無毋著。林彩虹唯新加坡轉來台灣已經月外日，伊唯一的查某囝韓雯琪佮隨身助理陳碧霞參伊同齊轉來。現此時，怹蹛佇林彩虹故鄉大溪鎮隔壁鄉角板山的一間別莊，這間別莊是林彩虹頂回轉來台灣彼時蓄的，不而過，因由伊共秘密保守甲密啁啁，所致外界根本毋知影這個所在。",
    "paragraph_id": 215
  },
  {
    "title": "彩虹春風",
    "author": "陳金順",
    "text": "這踏山嶺青翠、溪水透涼，鳥隻唸歌、花蕊清芳，徛佇海拔六百外公尺的所在，袂傷寒嘛袂傷熱，是一位渡假的聖地。毋過，若欲講林彩虹這擺是回鄉渡假，凡勢講伊轉來踮遮隱居靜養較有影。事實上，林彩虹轉來台灣進前，已經佇新加坡的大病院檢查出得著卵巢癌尾期。這款專屬查某人的病症，一般tik8初期無啥物明顯的症頭，往往患者本身僫得發覺致著這款病。",
    "paragraph_id": 216
  },
  {
    "title": "彩虹春風",
    "author": "陳金順",
    "text": "當等主治醫師親嘴向林彩虹講出伊得著卵巢癌，尚且家族近親內面若有人捌得著這款病症，其他親人閣再致病的機會並一般人加懸誠濟。這時，伊的腦海內才逗逗仔想起外媽斯當年嘛是致著卵巢癌來過身。",
    "paragraph_id": 217
  },
  {
    "title": "彩虹春風",
    "author": "陳金順",
    "text": "《月夜愁》曲盤內面十二首歌唱了，林彩虹喚助理陳碧霞放第二塊台灣歌謠專輯《春花望露》來聽：    今夜風微微 窗外月當圓    雙人相愛要相見 思君在床邊    昧見君 親像野鳥啼    哎喲 引阮心傷悲 害阮等歸暝    明夜月光光 照在紗窗門    空思夢想歸暝恨 昧得倒落床    昧見君 親像割心腸    哎喲 引阮心頭酸 面肉帶青黃    深夜白茫茫 霜雪落在窗    思思念念君一人 孤單守空房    昧見君 怨嘆目眶紅    哎喲 引阮病這重 情意害死人   聽著這首主題歌〈春花夢露〉，林彩虹目眶略仔紅紅，規個人陷入深落的記智內面。",
    "paragraph_id": 218
  },
  {
    "title": "彩虹春風",
    "author": "陳金順",
    "text": "彼陣，第二塊台灣歌謠專輯拄出版，林彩虹佇伊拜六暗主持的歌唱節目「春風歌聲」裡，現場演唱專輯內面的〈四季紅〉、〈滿面春風〉兩首歌，按呢安排，原底並無違反廣播電視法，仝一間電視台佇一日中間上濟會當唱兩首台灣歌的規定。",
    "paragraph_id": 219
  },
  {
    "title": "彩虹春風",
    "author": "陳金順",
    "text": "不而過，林彩虹佇節目尾聲佮觀眾朋友講再會同時，〈春花夢露〉的音樂聲輕輕響起，雖然，伊才唱煞頭一葩就進廣告，毋過，三工後電視台收著新聞局的公文，講林彩虹佇伊主持的「春風歌聲」節目裡，違反廣電法規定，相連紲唱三首「方言歌曲」，處罰這個節目停止放送一月日，林彩虹本人仝款一月日袂使出現佇電視節目裡。",
    "paragraph_id": 220
  },
  {
    "title": "彩虹春風",
    "author": "陳金順",
    "text": "聽著這個譀古消息的時，老實講，林彩虹氣甲規腹肚火，直接傱到電視台節目部揣經理王聖文理論：「王經理，『春風歌聲』遮呢受觀眾朋友歡迎，為著佇節目尾聲加唱一葩台灣歌，就愛停止放送一月日，你家己憑天良講，這款處罰敢有合情理？」   「林小姐，妳暫且莫遐呢受氣。」王聖文先安搭林彩虹，「阮攏知影妳受委屈，這層代誌我早起有向總經理報告過，……」   「總經理伊按怎講？」林彩虹拍斷王聖文的話語。",
    "paragraph_id": 221
  },
  {
    "title": "彩虹春風",
    "author": "陳金順",
    "text": "王聖文無奈掠伊看一下，「總經理伊誠肯定妳對電視台佮節目的貢獻，毋過，既然新聞局發正式公文，咱無遵守嘛袂使。」   「按呢，這一月日恁拍算按怎做？」林彩虹問。經理秘書捀兩甌燒茶入來辦公室，囥咧王聖文佮林彩虹面頭前的桌頂。「林小姐，這泡春仔茶是今年著等的冠軍茶，趁燒緊啉看覓。」王聖文好禮款待。這時，林彩虹的老母福氣嫂也接著消息趕來經理辦公室。",
    "paragraph_id": 222
  },
  {
    "title": "彩虹春風",
    "author": "陳金順",
    "text": "雖然，伊心內佮查某囝仝款真凝，不而過，表面上伊猶原激甲笑咳咳，用柔軟的態度佮王聖文盤撋。另外一方面，伊嘛好嘴苦勸林彩虹代誌拄著矣，不如看較開咧，這一月日煞袂曉共當做渡假日，兩母仔囝相招通台灣島遊覽予伊夠喟夠喟。落尾，電視台佇原底「春風歌聲」節目的時段，剪接進前放送過的片段，另外號名「周末點唱機」，照常放送林彩虹的歌聲，不而過，便若林彩虹的畫面攏換做台灣各地的光景影片。",
    "paragraph_id": 223
  },
  {
    "title": "彩虹春風",
    "author": "陳金順",
    "text": "雖然，電視台佇放送「周末點唱機」的時，有拍簡單字幕說明「春風歌聲」只是暫時停止放送。毋過，隔轉工起，電視台總機小姐電話接袂離，有的人君子風度好禮仔建議，有的人忍袂牢直接操幹譙，喚電視台趕緊恢復「春風歌聲」節目。電視台高層除了感受著濟濟觀眾的怒火以外，同時有名的廣告廠商嘛予怹相當大的壓力，若毋趕緊恢復「春風歌聲」節目，原底預定的廣告就欲撤銷。",
    "paragraph_id": 224
  },
  {
    "title": "彩虹春風",
    "author": "陳金順",
    "text": "最後，電視台總經理佮節目部經理親身到新聞局交涉，後來，新聞局另外發一封公文，頂面寫講因為電視台佮林彩虹本人誠心悔改，所致，將原底節目停止放送一月日的處罰縮短到兩禮拜。到底，電視台彼兩位高層是用啥物禮數款待新聞局，除了當事者以外，實在無人真知。林彩虹轉來台灣，佇角板山隱居靜養，除了查某囝韓雯琪佮隨身助理陳碧霞以外，無甲一個人知影。",
    "paragraph_id": 225
  },
  {
    "title": "彩虹春風",
    "author": "陳金順",
    "text": "毋那平素時仔敖甲會飛天鑽地的媒體記者無人聽著風聲，連林彩虹佇台灣的親人嘛毋知影伊確實的形蹤。這一切根底的原因，是林彩虹特別交代韓雯琪佮陳碧霞，千萬毋通露洩伊的消息，尚且欲轉來台灣彼日，林彩虹穿插簡單樸素，面裡全然無畫粧，提伊本名林春芳的護照通關。的確因為班機半暝才佇桃園機場降落，毋才無引起海關人員佮其他旅客的注目。",
    "paragraph_id": 226
  },
  {
    "title": "彩虹春風",
    "author": "陳金順",
    "text": "《春花夢露》專輯十二首歌一輪唱煞，陳碧霞主動共曲盤換做第三塊台灣歌謠專輯《送君珠淚滴》：    一路送君到車站 二人情份不甘放    依依難捨心情重 煞來目眶紅    望君真情相疼痛 為君守空房    咱情意不通昧記 我是你的人    二人離別越頭看 點點珠淚滴昧煞    親像真珠打斷線 傷心送情伴    為國服務著出外 甘願來拖磨    在軍中著愛保重 不可受風寒    三聲無奈要分開 我是堅心塊愛你    心情堅定才應該 寫批乎我知    為君思情暗悲哀 期待倒返來    阮不管三年五載 也是要等待   聽著曲盤咧放送這首〈送君珠淚滴〉，陳碧霞規個腦海內隨充滿少年時的甘甜記智。",
    "paragraph_id": 227
  },
  {
    "title": "彩虹春風",
    "author": "陳金順",
    "text": "彼個年代，林彩虹的歌迷雖然分布佇社會各階層，不而過，踮佇各地加工區的女工，會當講是伊上界死忠兼換帖的支持者。出身散赤家庭的林彩虹真知，這陣死忠兼換帖的姊妹，無論佇工場做工，抑是歇睏時仔踮宿舍裡，不管時攏咧聽伊唱的歌。因由眾人的鼓勵、支持，佇藝界這條坎坎坷坷的路裡，林彩虹才會得啖著甘甜的滋味。",
    "paragraph_id": 228
  },
  {
    "title": "彩虹春風",
    "author": "陳金順",
    "text": "彼冬，為欲感念這陣台灣經濟無名英雄的付出，林彩虹特別撥工，揀選勞動節前後連紲三個拜六暗，唯南到北分別佇高雄的楠仔坑加工區、台中的潭子加工區佮桃園的龜山工業區，舉辦三場勞工之夜歌唱會。彼陣，台南庄跤囡仔陳碧霞佇龜山工業區的華歌爾內衫公司做領班，逐日工課無閒切切，暗時罕咧免加班。伊歇睏時仔上大的娛樂，除了佮姊妹仔伴去踅夜市仔以外，就是踮佇宿舍內面聽林彩虹的曲盤。",
    "paragraph_id": 229
  },
  {
    "title": "彩虹春風",
    "author": "陳金順",
    "text": "彼工，陳碧霞佇公司召開的幹部早會裡，親耳聽著總經理對所有幹部宣布，兩禮拜後的拜六暗，林彩虹欲來龜山工業區舉辦勞工之夜歌唱會，地點就踮佇華歌爾公司的大禮堂。向望課長以上的幹部鬥發落一寡行政的事工，其他幹部嘛共消息轉告予所有員工，鼓吹逐家時到熱烈捀場。這也莫怪，華歌爾公司是彼當陣龜山工業區所有廠商內面，廠房面積上界大間，禮堂場地嘛上界四序的第一選擇。",
    "paragraph_id": 230
  },
  {
    "title": "彩虹春風",
    "author": "陳金順",
    "text": "閣較重要的是，華歌爾女工掛職員人數一千較加，歌唱會辦佇遮，用跤頭趺想嘛知定著人群佳易沖沖滾。幹部早會一開煞，陳碧霞規個人歡頭喜面，半行半走傱轉去製造部，佮伊仝班的姊妹仔伴李淑惠看伊遮呢歡喜，手頭工課先囥一邊偎過去，「領班，妳昨昏是對著愛國獎券是無？若無，哪會透早就嘴笑目笑。",
    "paragraph_id": 231
  },
  {
    "title": "彩虹春風",
    "author": "陳金順",
    "text": "」   「比對著愛國獎券閣較歡喜一百倍，」陳碧霞出手拽徛佇邊仔的張玉玲嘛閣來聽，「淑惠、玉玲，恁敢知影咱這回運途透天矣，林彩虹欲來咱公司大禮堂辦歌唱會。」   「啥物時陣？」李淑惠、張玉玲同齊問。「聽乎斟酌，兩禮拜後的拜六暗，時到恁毋通四界拋拋走，愛加招寡人來鬥捀場知無？」陳碧霞慎重交代。「知啦，領班。」兩人同齊應。",
    "paragraph_id": 232
  },
  {
    "title": "彩虹春風",
    "author": "陳金順",
    "text": "歌唱會彼日欲暗仔，陳碧霞佮濟濟華歌爾女工，為欲迎接怹心目中的大歌星，逐家相爭搶宿舍浴間仔洗身軀，李淑惠佮張玉玲跤手慢鈍搶無浴間仔，佇外面行來行去，陳碧霞聽著怹的聲嗽，喚怹入來佮伊鬥陣洗，張玉玲應：「領班，按呢敢好？」李淑惠講：「平平查某囡仔，妳是咧驚頭殼一空。」伊那講那牽張玉玲的手傱入陳碧霞的浴間仔。",
    "paragraph_id": 233
  },
  {
    "title": "彩虹春風",
    "author": "陳金順",
    "text": "怹共身軀洗乎清氣沾沾、頭鬃拭乎焦鬆，隨人挔一領慰甲俏俏的制服，徛咧落地鏡頭前，共這領面頭前一排圓鈕仔、尻脊骿繡「Wacoal」標誌的藍色制服揪乎齊整。未到六點，陳碧霞、李淑惠、張玉玲這三個司公仔聖杯就傱去大禮堂佔好位。規個大禮堂經過專業人員的布置了後，舞台氣派十足，燈光佮音響嘛張設甲予遮的平素時仔屈佇工場內面車衫的女工，隨個仔隨個目睭展大蕊、耳空搤利利。",
    "paragraph_id": 234
  },
  {
    "title": "彩虹春風",
    "author": "陳金順",
    "text": "暗時七點，佇〈望春風〉的背景音樂聲裡，身材瘦窕、規身軀白衫、白褲、白帽仔的林彩虹唯後台行出來舞台正中央。坐佇台跤，看過去規群烏黔黔的女工，袂輸看著白馬王子仝款，對舞台頂的林彩虹喝咻、拍噗仔。背景音樂漸漸細聲，林彩虹共mai-khuh攑到離嘴量約一粒拳頭母的所在，用十分誠懇的口氣對台跤的觀眾講話：「各位死忠兼換帖的姊妹逐家好，盈暗真歡喜轉來故鄉桃園的龜山工業區舉辦勞工之夜歌唱會。",
    "paragraph_id": 235
  },
  {
    "title": "彩虹春風",
    "author": "陳金順",
    "text": "今仔日，坐佇台跤的各位，攏是台灣經濟的無名英雄，嘛是這場暗會的主角。我想，咱遮有濟濟姊妹的查甫朋友，抑是親人兄弟當咧做兵、為國效勞。所致，彩虹代先為各位獻唱這首〈送君珠淚滴〉。",
    "paragraph_id": 236
  },
  {
    "title": "彩虹春風",
    "author": "陳金順",
    "text": "」   〈送君珠淚滴〉的音樂聲起，林彩虹徛踮舞台中央唱煞頭一葩，間奏的時，逗逗行落跤台那行那唱：「二人離別越頭看∕點點珠淚滴昧煞」，唱到這踏的時，坐踮頭一排的陳碧霞雄雄目眶紅紅，林彩虹真拄好行到伊面頭前，陳碧霞勉強展笑容，徛起來佮伊上界欣慕的歌星握手。",
    "paragraph_id": 237
  },
  {
    "title": "彩虹春風",
    "author": "陳金順",
    "text": "事實上，陳碧霞會佇聽著林彩虹唱〈送君珠淚滴〉的時目眶紅，除了林彩虹歌聲的感染力以外，上界重要的原因是伊青梅竹馬的愛人仔，去北部做兵了後，愛著家境富裕的台北小姐。毋才會一聽著這兩句歌詞，就予伊回想著永過遐的傷心代。彼暗的歌唱會，佇規場鬧熱滾滾的氣氛佮依依難捨的情緒裡圓滿結束。自彼回親目睭見著林彩虹了後，陳碧霞規個人心情變甲加誠輕鬆，失戀的苦楚嘛親像一陣風，來無影去無蹤。",
    "paragraph_id": 238
  },
  {
    "title": "彩虹春風",
    "author": "陳金順",
    "text": "紲落來，便若知影林彩虹啥物時間佇佗位演唱抑是錄影，只要是歇睏時仔，陳碧霞攏甘願開車錢佮時間去相挺，甚至伊嘛儉腸捏肚買花送禮物予林彩虹，成做一位死忠兼換帖的歌迷。因為按呢，伊佮林彩虹接觸的機會愈來愈濟，嘛佇林彩虹的心內留落深刻的印象。落尾，林彩虹的聲勢愈來愈大、歌迷愈絞愈濟。全台灣的歌迷串連起來，揀一個良時吉日踮台北成立「彩虹歌友會」。熱心聯絡會友的陳碧霞，被選做頭一任的副會長。",
    "paragraph_id": 239
  },
  {
    "title": "彩虹春風",
    "author": "陳金順",
    "text": "後來，林彩虹的老母福氣嫂也年歲較有，林彩虹需要一位隨身助理鬥發落代誌，陳碧霞自按呢綴佇身軀邊，一直到甲林彩虹嫁去新加坡嘛綴伊過去。黃昏，窗外天色漸漸暗落來，涼冷的山風咻咻叫，透過窗仔一陣一陣吹入房間內。林彩虹倒佇眠床頂欲偎三點鐘，規身軀腰痠背疼，伊喚查某囝韓雯琪扶伊起來，伊想欲出去門口埕散步一時仔。搭心的韓雯琪挔一領外衫予林彩虹疊咧，順紲替伊幔一條圍巾，按呢較袂感著風寒。",
    "paragraph_id": 240
  },
  {
    "title": "彩虹春風",
    "author": "陳金順",
    "text": "韓雯琪陪老母佇門口埕散步三、五分鐘，就扶伊坐踮別莊外面特製的柴椅頂懸。",
    "paragraph_id": 241
  },
  {
    "title": "彩虹春風",
    "author": "陳金順",
    "text": "林彩虹共韓雯琪的雙手搦牢牢，一面用溫柔的眼神看查某囝，一面用伊不止仔虛弱的聲音，勻勻仔唱出第四塊台灣歌謠專輯的主題歌〈望郎早歸〉：    思念我君坐在窗 東邊月娘紅    春風吹著阮一人 未得照希望    離開這久的台灣 無想咱鄉村    家內又擱這呢散 誰人未怨嘆    離開比水流卡遠 放阮在田庄    佮子一日吃一頓 消瘦面青黃    傷心怨嘆全無睏 一暝哭甲光    我君是你失打算 怎會去這遠    看見水底的鴛鴦 加添阮憂愁    目屎那流也那想 未得返家鄉    腹肚那夭也無飯 三頓蕃薯湯    想欲做工腳手軟 誰人心未酸   林彩虹每唱兩句就停睏一時仔，才閣繼續唱落去，誠無簡單才共這首歌唱甲透。",
    "paragraph_id": 242
  },
  {
    "title": "彩虹春風",
    "author": "陳金順",
    "text": "「媽，外面風透，我扶妳入來厝裡歇睏。盈暗二九暝，碧霞阿姨咧等咱圍爐。」韓雯琪驚老母身體袂堪哩。「雯琪，閣坐一時仔，我講故事予妳聽。」林彩虹陷入囡仔時的記智。林彩虹，出世佇大溪鎮草店尾，因由佇三月二十春分彼日出世，所致阿公共伊號名春芳。林家厝內散赤，老爸林三貴逐工透早天未光，就趕去並故鄉大溪加鬧熱誠濟的桃園鎮做人力車伕。除了當咧載人客的時間以外，林三貴大體上攏會佇桃園車頭外面排班聽候。",
    "paragraph_id": 243
  },
  {
    "title": "彩虹春風",
    "author": "陳金順",
    "text": "這款走車碌路、體力定定用盡磅的頭路，一月日趁無幾銑錢。為著鬥相共維持家庭的生活開銷，春芳的老母楊寶猜只好佇大溪鎮引一寡洗衫的穡頭轉來罔做。林彩虹這世人會遮呢佮意唱歌，全然是細漢時受老母的影響。伊猶會記得，彼陣伊大概仔五、六歲的款，略略仔捌代誌矣。有一擺，老母佇厝外咧洗衫，手裡衫那撋，嘴裡那咧唱：「思念我君坐在窗∕東邊月娘紅……」，稚稚漢仔的春芳干單感覺阿母唱歌誠好聽，毋過伊聽無阿母歌裡的意思。",
    "paragraph_id": 244
  },
  {
    "title": "彩虹春風",
    "author": "陳金順",
    "text": "「阿母，妳拄才咧唱的歌號做啥物名？哪會遮好聽？」天真的春芳問老母。「春芳也，這首歌號做〈望郎早歸〉。妳去攑一隻椅頭仔過來邊仔坐，阿母講古予妳聽。」春芳乖乖仔入去厝裡攑一隻椅頭仔，恬恬仔坐咧聽老母講古。這個古是真實發生佇春芳的老爸三貴也身軀頂的故事。林三貴自日本時代尾期，就佇桃園街做人力車伕，伊載人客的範圍攏是佇桃園驛頭彼箍圍仔。",
    "paragraph_id": 245
  },
  {
    "title": "彩虹春風",
    "author": "陳金順",
    "text": "彼陣，日本皇軍佇南洋的戰事捷拍捷輸，統治當局總督府透過台灣各地的保正，四界招募軍伕，講招募較好聽，事實上是強扭軍伕，共遮的當青春少年的台灣查甫囡仔，送去南洋各地參加戰爭。林三貴彼時拄佮楊寶猜結婚兩月日，就予當局召去南洋做軍伕。無偌久了後，楊寶猜發現家己有身矣。「恁阿爸予日本人召去做軍伕了後，我才知影家己有身矣。逐日都咧數念伊，向望伊早一日轉來厝裡團圓。",
    "paragraph_id": 246
  },
  {
    "title": "彩虹春風",
    "author": "陳金順",
    "text": "」楊寶猜講到遮，目眶做一下紅起來，用手紻去拭目屎，「我一個查某人揹一圈肚，暝日咧做厝內的穡頭，逐工攏嘛共目屎準飯吞。」   半冬後，日本戰敗降服。楊寶猜心內暗歡喜，想講翁婿真緊就聽好倒轉來，無定著會當親目睭看著伊腹肚內的囡仔出世。不而過，這個卑微的向望最後破滅矣。閣過半冬，林三貴才規身軀衣衫襤褸唯南洋倒轉來，彼時，伊的大漢查某囝思君已經出世三月日。",
    "paragraph_id": 247
  },
  {
    "title": "彩虹春風",
    "author": "陳金順",
    "text": "林彩虹故事講到遮，陳碧霞飯菜已經煮好，碗箸攢好勢，行出別莊外面，佮韓雯琪一人一爿扶林彩虹入去厝裡圍爐。自彼回唱歌、講古予春芳聽了後，楊寶猜就漸漸發覺這個屘查某囝對台灣歌謠誠有趣味，聲喉無較輸伊本人。別日仔時機若到，按算欲栽培伊成做歌星。自按呢起，伊共所有會曉唱的台灣歌謠，一首仔一首傳教予春芳。",
    "paragraph_id": 248
  },
  {
    "title": "彩虹春風",
    "author": "陳金順",
    "text": "過無偌久，春芳讀大溪國民學校，楊寶猜利用透早去溪仔邊洗衫的機會，掣春芳去遐練唱台灣歌謠，按呢較袂吵著厝邊頭尾。逐擺春芳若踮溪仔邊唱歌，仝庄頭佇遐洗衫的阿嬸、阿姨攏會共伊呵咾兩句，予伊心花開，笑容袂輸天頂的日頭遐呢燦爛。",
    "paragraph_id": 249
  },
  {
    "title": "彩虹春風",
    "author": "陳金順",
    "text": "有一工，天拄拍昲光，春芳綴老母去溪仔邊洗衫，佇遐練唱〈河邊春夢〉：    河邊春風寒 怎樣阮孤單    舉頭一下看 幸福人做伴    想起你對我 實在是相瞞    到底是按怎 不知阮心肝    昔日在河邊 遊賞彼當時    實情佮實意 可比月當圓    變心做伊去 將阮來放離    乎阮那想起 恨伊薄情義    四邊又寂靜 聽見鳥悲聲    目睭看橋頂 目屎滴胸前    自恨歹環境 自嘆這薄命    雖然春風冷 難得做犧牲   凡勢是春芳唱了傷過頭感動人，予邊仔遐的婦仁人聽甲耳仔仆仆仆，蹛佇怹兜厝邊的月嬌姨也，一時聽甲戇神失注意，一領猶未洗清氣的衫仔煞予溪仔水沖走去，害逐家笑甲攬腹肚。",
    "paragraph_id": 250
  },
  {
    "title": "彩虹春風",
    "author": "陳金順",
    "text": "林春芳讀大溪初中二年的時，台北的天下廣播電台舉辦第一屆台灣歌謠比賽，老母楊寶猜鼓吹伊報名參加。為著予查某囝佇舞台頂佮人會比並，楊寶猜開袂少錢買一軀粉紅色的洋裝予林春芳。比賽彼日透早，楊寶猜特別共穡頭放咧，將林春芳粧甲袂輸一位小公主，親身陪查某囝去台北社教館參與這場盛會。彼屆報名參加比賽的選手攏總五、六十人，林春芳選節奏輕快、青春活跳的〈望春風〉上台演唱，結局拍敗五十外人得著第四名。",
    "paragraph_id": 251
  },
  {
    "title": "彩虹春風",
    "author": "陳金順",
    "text": "對一個唯庄跤所在來，頭擺參加歌唱比賽的十四歲囡仔來講，這已經是誠無簡單的成就。不而過，唯楊寶猜失望的眼神裡，林春芳看會出來老母對伊的表現無滿意。彼暗，轉去厝裡，楊寶猜攑秀梳仔共林春芳篠[siau7]幾落下，篠煞，家己匿入房間仔內哮，哮一睏，才提一罐雲南白藥出來共春芳抹。佳哉，彼陣拄好寒天，學校規定制服卡其衫配長褲，林春芳的傷痕才無予老師、同學發現。",
    "paragraph_id": 252
  },
  {
    "title": "彩虹春風",
    "author": "陳金順",
    "text": "因為反應熱烈，隔轉年天下廣播電台紲落辦第二屆台灣歌謠比賽。彼陣，林春芳初中已經卒業幾落月日。這成冬來，伊歌練了閣較勤，毋那透早綴老母去溪仔邊洗衫的時練唱，黃昏時仔，伊嘛定定家己孤一人走去無人的田裡大聲唱歌。一首閣一首，一遍紲一遍，伊向望今年袂閣予阿母失望。比賽彼工，楊寶猜相像陪林春芳去台北社教館，佇路裡，兩母仔囝無話無句，楊寶猜干單用眼神共查某囝講「妳愛加油」。",
    "paragraph_id": 253
  },
  {
    "title": "彩虹春風",
    "author": "陳金順",
    "text": "彼回攏總有上百人報名比賽，林春芳特別揀〈補破網〉上台演唱，這首歌佇比賽進前，伊演練毋那百遍。這擺，伊演唱的時台風不止仔在穩，喉韻盡展，歌聲裡含帶酸甘甜的滋味，佮樂隊的伴奏配合甲不止仔密，一個音都無走閃，予全場觀眾噗仔聲拍袂離，坐佇台跤的楊寶猜聽甲心涼脾肚開，感覺誠安慰。欲暗，經過一日搭搭的歌唱比賽結束。評審共手頭統計了後的名次交予主持人，這回佮第一屆仝款取六名頒獎。",
    "paragraph_id": 254
  },
  {
    "title": "彩虹春風",
    "author": "陳金順",
    "text": "主持人唯第六名開始唸起，第五、第四、第三，唸到第二名猶無聽著「林春芳」三字。林春芳坐佇台跤緊張甲規個心臟強欲趒出來，顛倒楊寶猜老神在在。「第一名，林－春－芳，」聽著家己得著第二屆台灣歌謠比賽頭名，林春芳流落歡喜的目屎，越一下身佮老母楊寶猜相攬。「咱恭喜林春芳，遮呢少年就提著第一名，請林春芳小姐上台領獎。」主持人繼續共話講煞。",
    "paragraph_id": 255
  },
  {
    "title": "彩虹春風",
    "author": "陳金順",
    "text": "林春芳上台接受天下廣播電台董事長親身頒獎，身軀頂揹一條第一名的紅色彩帶，手裡接著一座金光閃閃的獎杯佮一個厚篤篤的紅包。轉去厝裡了後，楊寶猜共林春芳歌唱比賽頭名的獎杯峙咧大廳，順紲點幾欉清香共廳頭公媽稟告，講林家囝孫春芳今仔日光宗耀祖，祈求歷代祖先保庇春芳會當早日出頭天。得著歌唱比賽頭名，並無代表林春芳此去一帆風順、順風駛船。比賽結束了後，一直攏無啥物進展。",
    "paragraph_id": 256
  },
  {
    "title": "彩虹春風",
    "author": "陳金順",
    "text": "經過月外日，楊寶猜決定主動替查某囝舖路，伊備辦一份伴手禮，掣林春芳去台北拜訪天下廣播電台總經理賴永泰，請伊無論如何愛牽成林春芳，予伊有機會將咱優美的台灣歌謠傳承落去。落尾，透過賴永泰牽線，共林春芳紹介去怹朋友開佇台北圓環邊的蓬萊歌廳，佇遐做駐唱歌手演唱台灣歌謠。",
    "paragraph_id": 257
  },
  {
    "title": "彩虹春風",
    "author": "陳金順",
    "text": "新人林春芳頭一日去歌廳報到，就夆安排頭一個登台，伊頭一首就選進前歌唱比賽得頭名所唱彼首〈補破網〉：    見著網 目眶紅 破甲這大孔    想要補 無半項 誰人知阮苦痛    今日若將這來放 是永遠無希望    為著前途罔活動 找傢私補破網    手提網 頭就重 悽慘阮一人    意中人 走叨藏 針線來鬥幫忙    孤不利終罔振動 舉網針接西東    天河用線做橋板 全精神補破網    魚入網 好年冬 歌聲滿漁港    阻風雨 駛孤帆 阮努力無了工    雨過天晴魚滿港 最快樂咱雙人    今日團圓心花香 從今免補破網   〈補破網〉唱煞，台跤觀眾的噗仔聲摧無停，逐家攏咧互相探聽這個查某囡仔到底是啥人？",
    "paragraph_id": 258
  },
  {
    "title": "彩虹春風",
    "author": "陳金順",
    "text": "歌哪會唱甲遮呢仔好聽？初起頭，十五歲囡仔的林春芳，干單是一個小歌手，逐月日的月給所趁無幾圓，楊寶猜佮伊的親小弟參詳，安排春芳暫時借蹛佇伊板橋的厝裡。林春芳為著欲省車錢，甘願忍受枵飢佮跤痠手軟，逐暗攏唯圓環邊的歌廳步輦，行轉去母舅板橋的徛家，轉到厝攏已經三更暝半。",
    "paragraph_id": 259
  },
  {
    "title": "彩虹春風",
    "author": "陳金順",
    "text": "母舅對這一切是無話無句，不而過，伊彼個勥[khiang3]跤阿妗不時共翁婿怨嘆，講逐暝才拄睏佳睡[tsue7]，聽著電鈴聲就愛起床替伊的外甥女仔開門，實在真忝頭。「若無，妳喚我起來，我來替春芳開門。」有一擺阿妗閣咧踅踅唸，阿舅按呢應。「你逐暝攏袂輸睏到十八殿咧，敢喚會起床？」阿妗隨共揬[tuh8]轉去。阿舅予阿妗揬甲無話通應。有一暝，林春芳自歌廳下班，相像唯環圓邊行轉去板橋。",
    "paragraph_id": 260
  },
  {
    "title": "彩虹春風",
    "author": "陳金順",
    "text": "到位的時，伊仝款揤電鈴，毋過，伊揤幾落下，電鈴攏無響甲半聲，伊驚挵門會吵著規家口仔佮厝邊隔壁的睏眠，就暫且坐咧並踮門邊歇睏。隔轉工早起，阿妗欲出門買菜，春芳聽著開門的聲隨醒起來，阿妗掠春芳看一下就做伊去。春芳關門的時，無拄好發現電鈴的線已經被鉸斷，莫怪昨暝電鈴按怎揤攏無聲。事實上，春芳早就發覺阿妗無啥歡迎伊蹛佇怹兜。經過這個事件，伊認為是該當愛離開的時陣矣。",
    "paragraph_id": 261
  },
  {
    "title": "彩虹春風",
    "author": "陳金順",
    "text": "彼下晡，睏醒了後，趁阿舅出門無佇厝，春芳趕緊共衫仔褲款款咧，拖著簡單的行李恬恬仔離開。春芳離開阿舅的厝，拖著行李一路行到歌廳，透過歌廳經理的紹介，佇就近稅一間無到五坪的房間。這間房間隘隘仔、暗毿[sam3]暗毿，不而過，總嘛是家己會當徛居的所在。雖然，逐月日愛加一條厝稅的開銷，但是，毋免閣親像進前按呢，逐暝行遠路拚轉去板橋。林春芳相連紲佇蓬萊歌廳駐唱五冬，做人單純、乖巧、得人疼。",
    "paragraph_id": 262
  },
  {
    "title": "彩虹春風",
    "author": "陳金順",
    "text": "工課外的時間，伊袂佮人你兄我弟四界溜溜去，歇睏的時陣，伊大體上攏留踮稅厝徛，讀伊唯舊冊店買來的小說。儘管伊干單初中卒業，毋過，伊對文字的世界加減有淡薄仔趣味。因為蹛的所在隘，無利便佇房間仔內練歌，伊攏利用逐日透早，行去就近的鐵枝路邊，等火車經過的時，伊才訓練家己的聲喉，按呢才袂攪吵著別人的清靜。林春芳二十歲彼冬，歌廳頭家感覺伊的歌藝已經不止仔成熟，就共伊紹介去朋友開的山海唱片公司灌錄曲盤。",
    "paragraph_id": 263
  },
  {
    "title": "彩虹春風",
    "author": "陳金順",
    "text": "毋過，彼個年代欲偎靠台語曲盤出頭天，會使講是阿婆也生囝──誠拚，所致公司要求伊先灌錄華語曲盤。山海唱片公司頭家吳桑替林春芳號藝名林彩虹，入去唱片公司三月日了後，林彩虹頭一塊曲盤《春天的彩虹》正式出版。這塊曲盤上市無偌久，就親像一陣風橫掃遍野，主題歌〈春天的彩虹〉四界流傳，大街小巷攏聽會著林彩虹清新的歌聲，毋那電台逐日攏咧放送這首歌，電視台的歌唱節目嘛相爭邀請林彩虹現場演唱。",
    "paragraph_id": 264
  },
  {
    "title": "彩虹春風",
    "author": "陳金順",
    "text": "一目睨的時間，「林彩虹」這三字成做台灣社會注目的焦點。食生理飯講生理話，唱片公司看林彩虹遮呢受歡迎，短短半冬內閣相連紲推出幾落塊曲盤。彼幾冬，林彩虹的歌當時行，一年上濟捌灌錄十外塊專輯，逐塊都攏誠受歡迎。一直到甲五、六冬後，林彩虹才有機會出版頭一塊台灣歌謠專輯《月夜愁》。林彩虹用虛弱的聲音唱〈望郎早歸〉予查某囝聽彼暗，拄好二九暝圍爐，伊胃口無偌好，扒無幾嘴飯就入去房間歇睏。彼暝，伊睏甲誠熟眠。",
    "paragraph_id": 265
  },
  {
    "title": "彩虹春風",
    "author": "陳金順",
    "text": "隔轉工早時，初昇的日頭光透過窗仔照入房間，林彩虹規個人看起來加誠清彩，毋過，伊心內真知，伊踮佇這個美麗世間的歲月，得欲時到日到。林彩虹共最後這段日子陪伴佇伊身軀邊，上界親近的查某囝佮助理喚來面頭前，特別交代：「雯琪、碧霞，多謝恁這段日子無暝無日咧照顧我。我知影時間到矣，恁毋免悲傷。即馬過年時仔，我過身的消息，暫且莫予疼惜我的歌迷知影，按呢才袂影響怹過節的心情。",
    "paragraph_id": 266
  },
  {
    "title": "彩虹春風",
    "author": "陳金順",
    "text": "」   林彩虹交代遺言的隔轉日，佇睏眠中過身，面裡現出微微的笑容。這工咱人正月初二，查某囝轉外家的日子。初五隔開，韓雯琪、陳碧霞共林彩虹的遺體送到桃園殯儀館火葬場火化，才閣將貯伊骨頭烌[hu]的金斗甕，送轉去故鄉大溪鎮的聖德寶塔服侍。新曆二月十四西洋情人節彼工，台灣各大媒體攏接著重要的採訪通知，隨人差派一線影視記者趕到記者會現場。",
    "paragraph_id": 267
  },
  {
    "title": "彩虹春風",
    "author": "陳金順",
    "text": "記者會由林彩虹隨身助理陳碧霞主持，當伊宣布林彩虹三禮拜前佇角板山別莊過身，現場所有記者攏露出驚惶的表情。記者會結束，各電視台動員新聞部佮節目部，調出倉庫內面的資料帶，剪接了後第一時間緊急放送林彩虹過身的消息。隔轉日透早，國內四大報規個頭版攏是林彩虹的相片佮報導，內頁原底囥重要政治新聞的二、三版嘛全版回顧林彩虹的一生佮懷念的文章。",
    "paragraph_id": 268
  },
  {
    "title": "彩虹春風",
    "author": "陳金順",
    "text": "世界各地林彩虹死忠兼換帖的歌迷，紛紛起哩「彩虹歌友會」網站留話，無到二十四小時，留話的篇數超過數百篇。三月日後，透過「彩虹歌友會」會友積極聯絡動員，踮佇桃園體育館舉辦「林彩虹台灣歌謠追思會」。現場無邀請任何歌星演唱，全然共林彩虹以早唱過的台灣歌謠影片，重新剪接放送予在場觀眾追思懷念。彼暝，桃園體育館攏總拚入來規萬人，共規個場地揳甲滇滿滿。",
    "paragraph_id": 269
  },
  {
    "title": "彩虹春風",
    "author": "陳金順",
    "text": "頭一首歌，安排林彩虹本人相當佮意的〈望春風〉：    獨夜無伴守燈下 清風對面吹    十七八歲未出嫁 看著少年家    果然標緻面肉白 誰家人子弟    想要問伊驚歹勢 心內彈琵琶    想要郎君做尪婿 意愛在心內    等待何時君來採 青春花當開    聽見外面有人來 開門甲看覓    月娘笑阮憨大呆 乎風騙不知   陳碧霞看著大螢幕頂面，林彩虹咧唱〈望春風〉的形影，伊的腦海內隨浮現  九二一大地動彼年的往事。",
    "paragraph_id": 270
  },
  {
    "title": "彩虹春風",
    "author": "陳金順",
    "text": "彼時，林彩虹佇新加坡聽著故鄉發生天大地大的災難，隨交代隨身助理陳碧霞匯台票兩百萬轉來幫助災民。落尾，伊閣聽講彼陣「彩虹歌友會」會長廖幸雪蹛佇故鄉埔里的爸母，因為這擺地動不幸來過身。地動一禮拜後，林彩虹轉來台灣，陳碧霞陪伊去埔里安慰失去雙親的廖幸雪，順紲捐助一批日常物資予在地的受難鄉親。伊佇埔里攏總蹛五日，彼幾工伊佮所有災民仝款，暗暝睏佇臨時搭的布篷內面，一點仔都無大明星的屈勢。",
    "paragraph_id": 271
  },
  {
    "title": "彩虹春風",
    "author": "陳金順",
    "text": "欲離開埔里彼日，林彩虹用歌聲安搭受難鄉親的心情，伊佇眾人面頭前唱〈望春風〉，消敨逐家一時的憂悶。遮的畫面對陳碧霞來講，親像近在眼前的記智仝款。彼暝，兩點外鐘的追思會，予愛慕林彩虹的歌迷永生難忘。散場了後，有濟濟人猶毋願離開現場，一直到甲夜靜深更。──2012.7.5寫佇赤崁南門仔     2013.4《台文戰線》第30號 蓮花淚   關東橋新兵訓練中心。",
    "paragraph_id": 272
  },
  {
    "title": "彩虹春風",
    "author": "陳金順",
    "text": "早時九點外，初春的日頭將伊熱情的光線，唯[ui3]天頂輕柔仔射落來，照甲規個大地燒和燒和。不而過，新竹地頭風透，特別是關東橋的風咻咻叫，便若捌佇遮出操過的阿兵哥通人知。林彥彬這個菜鳥仔班長，頭擺掣[tshua7]新兵，舞兩月日搭搭，舞甲伊規個人頭殼烏暗眩。好佳哉，這梯新兵昨昏[hng]開始放一禮拜探親假，今仔日起怹[in]傍[png7]新兵福氣，順趁五工假期，予伊會當稍歇喘一下。",
    "paragraph_id": 273
  },
  {
    "title": "彩虹春風",
    "author": "陳金順",
    "text": "拄才提著連頭仔簽的假單了後，伊隨拚轉去寢室拍開彼跤貯滇[te2-tinn7]鹹酸苦澀的行軍袋，唯內底面挔[hiannh]出一軀[su]便服。伊緊猛[me2]共草綠色兵仔衫褪落來，換穿囥[khng3]佇行軍袋內面，囥甲強欲臭殕[phu2]的白色T-shirt佮藍色牛仔褲。規個穿插齊整了後，伊用一片白色化粧棉搵[un3]烏色鞋油，勻勻仔佇皮鞋頂面鑢[lu3]，欲共推乎烏金光滑。",
    "paragraph_id": 274
  },
  {
    "title": "彩虹春風",
    "author": "陳金順",
    "text": "這個時陣，林彥彬的學長，已經破冬的王世民手裡提假單、嘴裡咂[khoo]絲仔行入寢室。「彥彬，看你皮鞋鑢甲遮金，一睏歇五工假，你欲按怎消耗時間？」王世民開嘴問。「我等咧就欲轉去南崁。學長，你敢無欲轉去台中？」林彥彬反倒轉問王世民。「嘿，嘿。」王世民激一個奸臣仔笑，「南崁近在天邊，哪著遮趕狂欲創啥？稍等咧掣你來去一位好耍[sng2]的所在。」伊一面講話一面換衫。「到底是啥物所在遮呢神秘？",
    "paragraph_id": 275
  },
  {
    "title": "彩虹春風",
    "author": "陳金順",
    "text": "」林彥彬心內好玄。「按怎，你嘛會好玄哦？較停仔你就知。」王世民嘴較密過米篩，無透露甲半滴仔線索。當等王世民共衫褲換好，手提假單做前行出寢室。林彥彬綴佇後面講：「學長，你皮鞋無欲鑢鑢咧。」   「鑢啥物皮鞋，哪著遐功夫。」王世民連頭都無回，做伊大步行。兩人行到訓練中心大門口，共假單提予顧守佇遐的衛兵長看，衛兵長看怹平平是班長，無講半句放怹行出大門。",
    "paragraph_id": 276
  },
  {
    "title": "彩虹春風",
    "author": "陳金順",
    "text": "一出大門，林彥彬斡唯正手爿，王世民佇尻脊[kha-tsiah]後喚：「你是欲行去佗？」   「來去車牌仔跤等巴士啊。」林彥彬應甲直理直路。「人十點早場欲開演，閣予你等著巴士，就袂赴市矣。」王世民無好聲嗽，「坐計程仔來去，車錢我出。」   「開演啥…」林彥彬一句話未曾問煞，雄雄面頭前一台黃色計程仔駛唯怹遮來。王世民伸出倒手共拽[iat8]過來，上車了後呶[nauh]一句：「雨夜花大歌廳」。",
    "paragraph_id": 277
  },
  {
    "title": "彩虹春風",
    "author": "陳金順",
    "text": "車駛唯市區的方向，成十分鐘了後，停佇一棟看起來舊漚[au3]舊臭的大樓頭前。「到位矣，猶毋緊落車。」王世民催林彥彬落車，口氣袂輸欲趕赴一場要緊的宴會仝款。王世民做頭前，掣林彥彬行起這棟大樓二樓，一樓到二樓規片壁大張宣傳單仔貼甲滿滿是，頂面攏是露肉感的查某囡仔，林彥彬看甲規個面紅貢貢，佇後壁歹勢歹勢講：「學長，咱敢毋是欲聽歌，哪會掣我來這款所在？",
    "paragraph_id": 278
  },
  {
    "title": "彩虹春風",
    "author": "陳金順",
    "text": "」   「彥彬也，我看你定著猶在室的，免歹勢，今仔日予你開一下仔眼界。」王世民閣露出奸臣仔笑。歌廳內面空氣裡透濫淡薄仔臭尿破味，燈光暗毿[sam3]，予林彥彬感覺不止仔偓促[ak-tsak]。王世民掣伊行去頭前第二排中央的座位，對伊講：「按呢看較有」。十點一到，唯後台放送出開場的音樂聲，燈光規個灼[toh8]起來。",
    "paragraph_id": 279
  },
  {
    "title": "彩虹春風",
    "author": "陳金順",
    "text": "這個時陣，林彥彬才看清楚，原來佇舞台前沿搭半人懸的壓克力板，伊細聲問坐伊倒手爿的王世民：「彼[he]壓克力板欲創啥？」王世民講：「稍等咧你就知。」   主持人佇開場的音樂聲中行出來，是一位中年款的查甫人。伊的穿插予人感覺袂輸烏社會的兄弟，面頂牽一枝烏仁目鏡，身軀頂彼軀衫花巴哩貓，上界顯明的標頭是伊揹一圈肚。",
    "paragraph_id": 280
  },
  {
    "title": "彩虹春風",
    "author": "陳金順",
    "text": "「各位鄉親序大、阿伯、阿叔、朋友弟兄，歡迎逐家來雨夜花大歌廳，這檔由小弟李仔哥為逐家服務，若有無周至的所在，請各位多多包涵。加話減講，今仔日這檔頭一工第一場，各位福氣透天，頭一位為各位安排妖嬌美麗的娜娜，噗[phok8]仔聲共摧落去。」   主持人落場，燈光略仔變暗，兩葩走馬燈轉過來踅過去，配合快節奏的音樂聲咧轉踅，娜娜穿一軀金熾熾的短衫、短裙行上舞台。",
    "paragraph_id": 281
  },
  {
    "title": "彩虹春風",
    "author": "陳金順",
    "text": "「打扮著妖嬌的模樣∕陪人客搖來搖去，搖來搖去∕紅紅的霓虹燈閃閃熾熾，閃閃熾熾∕引阮心傷悲……」伊那綴〈舞女〉的節奏唱歌那搖尻川[kha-tshng]花，一絲仔久就共現場的氣氛炒甲熱火火，予台跤彼寡痟[siau2]豬哥看甲心狂火灼。詳細共看，伊的面裡粉糊甲厚篤[tut]篤，胭脂畫甲紅記記，量約四十歲跤兜的查某人。王世民感覺無合伊的喟口，伊仆踮林彥彬耳空邊呶一句：「老查某。",
    "paragraph_id": 282
  },
  {
    "title": "彩虹春風",
    "author": "陳金順",
    "text": "」   〈舞女〉唱煞，走馬燈停睏，燈光變甲加較軟略，「紲落來，為各位獻唱這首好聽的歌曲〈水中煙〉。",
    "paragraph_id": 283
  },
  {
    "title": "彩虹春風",
    "author": "陳金順",
    "text": "」「情是溪中水∕夢是水中煙∕溪中水流不回∕分袂清是雲抑是煙……」，娜娜一手攑mai-khuh沿那唱，一手沿那褪衫，這首歌的歌詞不止仔短干單一葩，當伊唱到「啊我苦苦哀求你∕你笑阮無志氣∕水中煙在眼前無看見」尾梢的時，身軀頂的衫仔褲拄好褪了了，干單偆跤底彼雙紅色懸踏鞋，規個人赤身露體徛[khia7]佇舞台正中央。",
    "paragraph_id": 284
  },
  {
    "title": "彩虹春風",
    "author": "陳金順",
    "text": "這個時陣燈光齊[tsiau5]開，主持人李仔哥行出來，娜娜停止唱歌，〈水中煙〉的背景音樂逗逗仔變較細聲。",
    "paragraph_id": 285
  },
  {
    "title": "彩虹春風",
    "author": "陳金順",
    "text": "「各位觀眾恁共看，咱第一炮娜娜小姐尪仔頭就是尪仔頭，傢俬頭仔嘛無輸人，該凸的所在凸，該凹的所在凹，」講到遮，李仔哥激一下吞豬哥瀾的款勢，「來，我即馬替恁的目睭爭取淡薄仔福利，」講煞，李仔哥牽娜娜的手行向倒爿舞台邊，娜娜一枝跤擱[khue3]佇壓克力板頂面，「來，咱娜娜即馬欲來獻寶，看乎清認乎明，干單一擺機會，看無就愛等下回。",
    "paragraph_id": 286
  },
  {
    "title": "彩虹春風",
    "author": "陳金順",
    "text": "」幾落個老芋仔款的濟歲人傱到壓克力板頭前踞落來看，量約停睏五秒鐘跤兜，李仔哥共娜娜牽唯正爿舞台做仝款的動作，另外一陣老芋仔嘛相像袂輸蝴蠅傱去頭前做仝款的動作，最後李仔哥閣共娜娜牽到舞台中央展寶。了後，娜娜向觀眾行禮，偃[ann3]腰去抾拄才褪落來的衫褲，向逐家拽手講Bye-bye行入後台。燈光暗落來。",
    "paragraph_id": 287
  },
  {
    "title": "彩虹春風",
    "author": "陳金順",
    "text": "舞台後傳來輕輕柔柔哀怨的歌聲：    雨夜花，雨夜花，受風雨吹落地，    無人看見，每日怨嗟，花謝落土不再回。〈雨夜花〉第一葩唱了，一位婷婷的青春少女唯幕後行上舞台中央，伊穿一軀連身的純白洋裝，洋裝頂面幾落蕊出水的蓮花。伊繼續共下底三葩唱乎透：    花落土，花落土，有誰人倘看顧，    無情風雨，誤阮前途，花蕊若落欲如何。",
    "paragraph_id": 288
  },
  {
    "title": "彩虹春風",
    "author": "陳金順",
    "text": "雨無情，雨無情，無想阮的前程，    並無看顧，軟弱心性，予阮前途失光明。雨水滴，雨水滴，引阮入受難池，    怎樣予阮，離葉離枝，永遠無人倘看見。〈雨夜花〉規曲唱煞，少女向觀眾頕[tam3]頭。燈光灼起來，主持人李仔哥行到舞台中央：「多謝紅蘋果為咱演唱這首好聽的老歌〈雨夜花〉。",
    "paragraph_id": 289
  },
  {
    "title": "彩虹春風",
    "author": "陳金順",
    "text": "各位朋友，今仔日恁會曉坐踮台仔跤有影運途透天，咱紅蘋果毋那色藝雙全，尚且是咱這檔上界幼齒的小姐，第一要緊是伊初次登台各位就來捀[phang5]場。紲落來，欲為逐家演唱佗一首歌曲？」   「紲落來，為各位來賓演唱這首節奏輕快的〈滿山春色〉。」紅蘋果用輕輕柔柔的聲音回答。",
    "paragraph_id": 290
  },
  {
    "title": "彩虹春風",
    "author": "陳金順",
    "text": "「滿山春色∕美麗好遊賞∕第一相好∕水底的鴛鴦∕你咱可比∕彼款的模樣∕青春快樂∕這時上自由」，紅蘋果唱完頭一葩，佇間奏的時踅翻頭，向前行四、五步，一面共mai-khuh囥踮塗跤，一面手伸唯後爿共jia-khuh挩[thuah]落來，予規軀洋裝直接脫離身軀落[lak]落塗跤，伊跤底穿白色懸踏鞋迒[hann7]過洋裝行出來，閣踅翻頭向前行四、五步，這時伊的身軀頂干單偆純白Bra佮三角褲。",
    "paragraph_id": 291
  },
  {
    "title": "彩虹春風",
    "author": "陳金順",
    "text": "「喂，彥彬也，好起來矣。」王世民用手後蹺[khiau]挵林彥彬，林彥彬唯拄才娜娜咧唱〈水中煙〉的時，就盹[tuh]龜到這陣，「這個紅蘋果清純幼齒，應該有合你的喟口。」     林彥彬予王世民喚醒，目睭揉[jue5]兩下，擘[peh]金，看台頂一位瘦窕、婷婷的少女身軀頂干單純白Bra佮三角褲，心跳加速，面略仔反紅。伊感覺台仔頂這個面裡畫薄粧的紅蘋果，哪會假若頂世人捌佇佗位見過的款曲？",
    "paragraph_id": 292
  },
  {
    "title": "彩虹春風",
    "author": "陳金順",
    "text": "紅蘋果接紲共〈滿山春色〉下底兩葩唱完。台跤幾落個觀眾相爭喝講：「褪落啦，褪落啦！」王世民嘛綴咧咂幾落個絲仔。「紲落為各位來賓演唱〈惜別的海岸〉。」紅蘋果輕柔的聲音。「為著環境袂當來完成∕彼段永遠難忘的戀情∕孤單來到昔日的海岸∕景致猶原也無改變∕不平靜的海湧聲∕像阮不平靜的心情∕啊離別的情景浮在眼前∕雖然一切攏是環境來造成∕對你的感情也是無變∕我也永遠期待著咱的幸福的前程。",
    "paragraph_id": 293
  },
  {
    "title": "彩虹春風",
    "author": "陳金順",
    "text": "」頭一輪唱煞，間奏的時紅蘋果唯倒手爿行入後台，燈光逗逗仔暗落，間奏結束，紅蘋果逗逗仔行出來，身軀頂的Bra已經提落來，伊一手攑mai-khuh，一手遮咧胸前，那行那唱，行到舞台中央手放落來，一粒聚光燈遠遠照過去，射出一個圓箍仔共紅蘋果箍咧內面。",
    "paragraph_id": 294
  },
  {
    "title": "彩虹春風",
    "author": "陳金順",
    "text": "紅蘋果就徛踮圓箍仔內面共〈惜別的海岸〉第二輪唱煞，第二擺間奏，伊行出圓箍仔外踅翻頭共三角褲褪落來，當伊身軀越轉來的同時，圓箍仔消失，燈光規個灼起來，主持人李仔哥行出來徛咧紅蘋果邊仔，「恁逐家看乎斟酌！袂輸拄出爐的肉包，燒沸[hut]沸，沸沸燒，有想欲食一嘴無？稍等咧我會替恁爭取福利。咱這個紅蘋果真正感心，年紀輕輕就因為老爸負債潦落來咱歌藝界，歌好聽、有感情，身材、體態嘛一度[it-to2]讚。",
    "paragraph_id": 295
  },
  {
    "title": "彩虹春風",
    "author": "陳金順",
    "text": "好，咱即馬紅蘋果隨行落台跤佮各位交流，不而過，咱代先品乎明，較停仔請咱遮的阿伯、阿叔、大兄、小弟共咱稍疼惜咧，毋通傷過出力，肉包佮意隨人，粿猶未炊熟千萬毋通共磕[khap8]著，勞力，謝謝。」   李仔哥話講煞，紅蘋果規個人赤身露體，干單穿一雙白色懸踏鞋行落台跤。伊面向觀眾唯頭前排倒手爿行到正手爿，便若有人客坐的位，伊攏會停睏兩秒鐘，予怹伸跤出手。",
    "paragraph_id": 296
  },
  {
    "title": "彩虹春風",
    "author": "陳金順",
    "text": "遮的人客個個袂輸枵虎，看著紅蘋果行到面頭前，隨個仔隨個心狂火熱，目睭強欲灼火。紅蘋果已經潦落去，嘛無心思想想遐濟，伊面裡無表情，目睭無佮觀眾對相，將視線射向無人座位的盡尾。頭前排行煞，紅蘋果唯第二排正手爿行起，當等伊行到第二排中央的座位，代先碰著王世民，王世民早就等甲規個心臊煏煏[so3-piak8-piak8]，伊無客氣用伊的雙手佇紅蘋果胸前摸挲。",
    "paragraph_id": 297
  },
  {
    "title": "彩虹春風",
    "author": "陳金順",
    "text": "王世民摸挲煞，紅蘋果向倒爿徙一跤步，徛踮林彥彬面頭前，毋過，時間袂輸擋恬仝款，早就超過五秒鐘，面頭前這個人全然無動手，伊只好繼續向邊仔行過。紅蘋果離開了後，王世民掟[tenn7]拳頭母唯林彥彬胸前舂[tsing]一下，呶一句：「今你嘛好矣，來這款所在閣咧假聖人。」   「學長，歹勢，我人無啥爽快，我先來轉。」林彥彬講煞，頭連越一下都無，唯雨夜花大歌廳的後壁門行出去。",
    "paragraph_id": 298
  },
  {
    "title": "彩虹春風",
    "author": "陳金順",
    "text": "林彥彬離開雨夜花大歌廳了後，直接叫計程仔到新竹車頭。伊坐踮唯新竹駛向桃園的火車裡，頭看向車窗外的景緻，心煞飄向兩冬外前的記智。「敢真正是伊？」   彼年，林彥彬猶是一位桃園高中二年的學生。歇寒的時，伊共老母討錢報名救國團舉辦的風城戰鬥營。風城戰鬥營的營本部設佇曠闊的清華大學校園裡，營隊頭尾五工四暝，攏總收120名學員；查甫、查某拄好一半一半；分做12班，每班10名；奇數班查甫學員，雙數班查某學員。",
    "paragraph_id": 299
  },
  {
    "title": "彩虹春風",
    "author": "陳金順",
    "text": "戰鬥營的幹部大體上拜託關東橋新兵訓練中心支援，不而過，營隊有60名女性學員，所致另外拜託中央警官學校揀選六位優秀的高年級女學生，來遮擔當班長的職務。報到彼日，176公分的林彥彬照身懸被安排徛佇第五班的排頭，徛佇伊正手爿第六班的排頭是一位鼻目嘴活靈靈、面模仔看起來不止仔清秀、身懸168公分的查某囡仔。林彥彬無意中看著伊結佇倒爿胸前的名牌「白蓮花」三字，留下真深的印象。",
    "paragraph_id": 300
  },
  {
    "title": "彩虹春風",
    "author": "陳金順",
    "text": "紲落來，規下晡無停出操，操甲逐家滿身重汗，袂輸真正佇新兵訓練中心仝款，予這陣以高中生佮大專生為主的青年男女，感覺嶄[tsam2]然仔緊張、刺激。彼工暗頓食煞，真正緊張、刺激的節目才拄欲開始。七點一到，集合的嗶仔聲響起，查甫、查某學員分別由各班班長掣領，進行頭尾三分鐘的「戰鬥澡」。千萬毋通掠準戰鬥營袂輸咧變囡仔耍，佇遮班長會偷偷仔放水，予怹加淡薄仔時間洗身軀。",
    "paragraph_id": 301
  },
  {
    "title": "彩虹春風",
    "author": "陳金順",
    "text": "事實上，三分鐘一到，班長真正歕[pun5]嗶仔喝集合，規陣人雪[sap]文水袂赴沖清氣、身軀拭袂齊焦就趕狂衫褲凊采穿穿咧，使致集合的時可比電影「報告班長」內底遐的天兵仝款，各種笑詼的樣相盡展。眾人你看我、我看你，笑甲嘴仔裂獅獅。集合傷慢到位的學員，予班長罰田蛤仔跳，一點仔都無咧諒情。暗時八點，夜暝無星，月娘毋知走佗匿。一陣班長掣領所有學員來到荒郊野外。",
    "paragraph_id": 302
  },
  {
    "title": "彩虹春風",
    "author": "陳金順",
    "text": "「各位學員，佇緊張、刺激的『戰鬥澡』了後，紲落來，欲訓練各位的膽量，順紲予各位有機會熟似新朋友，嘛學習朋友之間欲按怎互相照顧，等咧咱欲進行的活動號做『墓仔埔也敢去』。頭前就是規片的墓仔埔，咱分做倒爿佮正爿兩路前進，稍息了後請各班班長共隊伍掣開，順紲說明活動的辦法。稍息。」值星班長一睏頭共欲交代的話講了。",
    "paragraph_id": 303
  },
  {
    "title": "彩虹春風",
    "author": "陳金順",
    "text": "「墓仔埔也敢去」這項活動，簡單講就是一個查甫、一個查某做伙行入墓仔埔，行出墓仔埔了後向值星班長報到了後才算完成。內中特別規定查甫、查某必須愛手牽手互相照顧。每一組出發的時間區隔半分鐘，若有人跤步踏傷緊碰著頭前組的學員，嘛愛讓怹先行，袂使超過兩組做陣行，假使違規予班長掠著，活動結束的時愛接受處罰。林彥彬因為是第五班排頭，所致分配著佮第六班排頭白蓮花仝組。",
    "paragraph_id": 304
  },
  {
    "title": "彩虹春風",
    "author": "陳金順",
    "text": "林彥彬在來個性閉思[pi3-su3]，歹勢主動牽查某囡仔的手，顛倒白蓮花比伊較放會開，主動去牽伊的手。「弟弟，免歹勢啦。」白蓮花代先開嘴。「白蓮花，妳哪會喚我弟弟？」林彥彬對嘴應。「你哪會知影我的名？按呢我嘛欲知影你喚啥物名？」白蓮花毋願夆偏[hong5-phinn]。「下晡我無意中影著妳的名牌。",
    "paragraph_id": 305
  },
  {
    "title": "彩虹春風",
    "author": "陳金順",
    "text": "」林彥彬講煞，欲共胸前的名牌抵[tu]予白蓮花看，因為光線傷暗看袂清楚，林彥彬踏進前一步，無拄好踢著一粒大石頭，煞共白蓮花揠[ian2]倒佇塗跤兜，規個人硩[teh]踮伊身軀頂，雖然才短短幾秒鐘，不而過，林彥彬透過草綠色兵仔衫感受著白蓮花胸坎的脈動，嘛鼻著伊身軀頂洗過「戰鬥澡」留落來的雪文芳味。林彥彬緊共白蓮花牽起來，規個面仔紅記記，直直共對方會失禮。",
    "paragraph_id": 306
  },
  {
    "title": "彩虹春風",
    "author": "陳金順",
    "text": "這個時陣，白蓮花才看清楚對方名牌頂面「林彥彬」三字。「無要緊啦，姊姊知影你毋是刁故意的。」白蓮花不止仔大方。「著啦，林彥彬你是幾年次的？」白蓮花繼續問。「我58年次，啊妳咧？」林彥彬應。「我臆[ioh]了無毋著，我56年次，你愛叫我姊也才有乖。」白蓮花歡頭喜面。「蓮姊。」聽著林彥彬按呢叫，白蓮花伸手挲伊的頭。「彥彬，你讀佗一間學校？」白蓮花問。「我即馬是桃園高中二年的學生。」林彥彬應。",
    "paragraph_id": 307
  },
  {
    "title": "彩虹春風",
    "author": "陳金順",
    "text": "「我讀清華大學中文系一年，營隊結訓予我盡淡薄仔地主之宜。」白蓮花展現主人的氣度。彼暗，林彥彬佮白蓮花手牽牢牢通過「墓仔埔也敢去」考驗，雙人心內留下小可仔甜甜的滋味。雖然經過規日操練，不而過，倒佇揳甲實[tsat8]統統的總舖頂面，怹兩人攏無隨睏佳睡[tsue7]，腦海內一直有對方的形影咧徘徊。經過三、四日的嚴格操練，結訓前一暝惜別暗會的氣氛加誠輕鬆，總是，佇輕鬆的氣氛裡嘛摻濫依依難捨的毋甘。",
    "paragraph_id": 308
  },
  {
    "title": "彩虹春風",
    "author": "陳金順",
    "text": "特別佇暗會的尾梢，當等逐家佇蠟燭的火光裡唱到「……縱然不能常相聚∕也要長相憶∕天涯海角不能忘記∕我們的小秘密……」時，眾人攏流落感傷的目屎。林彥彬佮白蓮花佇唱〈偶然〉的時，手一直牽牢牢，最後兩人哭甲攬做伙。隔轉工結訓，中晝頓食煞。白蓮花以清華大學地主的身分掣林彥彬踅曠闊的校園，前後踅欲偎兩點鐘。",
    "paragraph_id": 309
  },
  {
    "title": "彩虹春風",
    "author": "陳金順",
    "text": "最後怹行到校園景緻上界媠的景點成功湖，中晝日頭光照踮湖面，勻勻仔振動的水波反射出流動的水影，替怹雙人製造浪漫的氣氛。白蓮花佮林彥彬佇湖心亭分手進前有約束，離開以後愛定定寫批聯絡。大學三年頂學期期尾考煞，白蓮花肩胛頭揹一跤行李袋仔，唯新竹坐車轉去竹南厝裡。一入門，看著老爸白春木、老母張秀蘭憂頭結面坐踮膨椅頂。「爸、媽，厝內到底發生啥物代誌？」白蓮花那共行李囥踮膨椅頂，那關心厝裡的代誌。",
    "paragraph_id": 310
  },
  {
    "title": "彩虹春風",
    "author": "陳金順",
    "text": "白春木用眼神暗示張秀蘭，意思是喚伊向查某囝解說。「代誌是你家己惹的，你家己共查某囝解說。」張秀蘭無好聲嗽，共白春木凝[gin5]一下。白春木無講無譫[tann3]雄雄跪落塗跤，「蓮花啊！妳愛救阿爸，即馬恐驚只有妳會當救我。」   「爸，有啥物代誌好好仔講，毋通按呢。」白蓮花伸手共老爸扶起來。「蓮花，我…我…」白春木講話吞吞吐吐。",
    "paragraph_id": 311
  },
  {
    "title": "彩虹春風",
    "author": "陳金順",
    "text": "「好漢做事家己擔，即馬代誌無法度收煞，」張秀蘭徛起來那講那哭、那出手捶白春木的胸坎，「才欲共查某囝拖落水，你有啥物資格做人的老爸啊。」   「媽，妳莫遮呢激動，拜託妳共我講好無？」白蓮花牽老母坐轉去膨椅頂，安搭伊的情緒。張秀蘭吐一嘴長長的大喟，才逗逗仔共規個代誌的頭直來尾直去講予查某囝聽。",
    "paragraph_id": 312
  },
  {
    "title": "彩虹春風",
    "author": "陳金順",
    "text": "原來，自舊年起通台灣島唯南到北濟濟人咧痟大家樂，內中袂少人毋知天地幾斤重，一時潦傷深煞來舞甲弄家散宅，害規家口仔綴怹咧連回。白蓮花的老爸白春木自三月日前嘛開始佮人咧奕[i7]大家樂，寢[tshim2]頭仔伊攏奕少少仔，張秀蘭想講翁婿干單是咧耍趣味的，大概無啥物敗害才著。啥知，最近這成月日來，伊煞愈潦愈深、愈跋愈大，跋到尾仔毋那家伙輸了了，尚且猶欠組仔頭四、五百萬。",
    "paragraph_id": 313
  },
  {
    "title": "彩虹春風",
    "author": "陳金順",
    "text": "對方予白春木兩禮拜的時間窮[khing5]錢，時到這筆數[siau3]若還袂出來，恐驚會人掠厝拆、雞仔鳥仔死甲無半隻。「爸，你哪會遮呢糊塗！」白蓮花聽老母講煞，目眶嘛綴咧紅起來。「你拄才講干單我會當救你，你的意思是毋是叫我辦休學，去趁錢替你還數？」   「蓮花，辦休學是免不了的代誌。不而過，等妳去趁彼一月日萬外箍的錢，我早就予債主剝皮袋粗糠矣。」白春木應。「爸，若按呢你愛我按怎做？」白蓮花問。",
    "paragraph_id": 314
  },
  {
    "title": "彩虹春風",
    "author": "陳金順",
    "text": "「蓮花，阿爸知影妳自細漢就誠愛唱歌。債主李董的是歌舞團的頭家，妳若答應佮伊簽約，咱的債務就會當寬寬仔還。」白春木講甲袂輸是咧替查某囝舖路。「爸，我答應你。查某囝無可能看你夆斷跤斷手，我後禮拜一就去學校辦休學。」白蓮花誠阿沙利答應老爸的要求。",
    "paragraph_id": 315
  },
  {
    "title": "彩虹春風",
    "author": "陳金順",
    "text": "白蓮花強忍心內的無奈佮含佇目墘的珠淚，拜一早起隨去清華大學教務處辦休學，因為這個臨時臨要休學的決定，背後是袂見眾的標記，所致，白蓮花連伊系裡上界搭心的姊妹仔伴嘛無通知。離開教務處，伊行去校門口佮老爸白春木會合。白春木駛伊彼台兩冬前裕隆仔頭一回國產的飛羚101，載白蓮花欲去李董的怹兜，沿路兩爸仔囝袂輸生分人無話無句，量約二十分鐘後，車停踮新竹郊區一棟四樓的透天厝面頭前。「蓮花，阿爸就送妳到遮。",
    "paragraph_id": 316
  },
  {
    "title": "彩虹春風",
    "author": "陳金順",
    "text": "此去，共食苦當做食補，是好是霉[bai2]愛看妳家己的造就。」白春木講。白蓮花無應話，干單向老爸頕一下頭，拍開車門行向門嘴揤[tshih8]電鈴。來應門的是一位瘦瘦矮矮、目睭大蕊重巡的中年查某人。「妳好，我是白春木的查某囝白蓮花，我欲揣李董的。」白蓮花講明來意。「綴我來。」中年查某人掠白蓮花看一下，掣伊入門。",
    "paragraph_id": 317
  },
  {
    "title": "彩虹春風",
    "author": "陳金順",
    "text": "行入一樓客廳，白蓮花看著偎正手爿壁邊有一組咖啡色的高級膨椅，膨椅正中央坐一位大箍把、目睭細蕊若老鼠的中年查甫人。白蓮花向伊行一個禮，「李董的，你好，我是白春木的查某囝白蓮花。」   李董的掠白蓮花看一下，「請坐，邊仔這位是阮牽的葉明珠。」   白蓮花坐咧膨椅上偎外角的單人座，離李董的大概猶有兩個人的距離。",
    "paragraph_id": 318
  },
  {
    "title": "彩虹春風",
    "author": "陳金順",
    "text": "葉明珠手提兩份契約書抵來白蓮花面頭前，「這是此後咱的契約書，妳若照起工行，三冬會當共恁老爸的債務還了，時到妳若無欲閣做這途，阮會放妳自由。」葉明珠先踏話頭。「嘿，嘿。這個姑娘仔鼻目嘴活靈靈，體態看起來確實一度讚。明珠也，共伊講咱的規矩。」李董的那講那現出伊的豬哥款。「蓮花，共衫仔褲褪落來。」葉明珠講。白蓮花掠葉明珠佮李董的金金看，「佇遮褪衫褲？",
    "paragraph_id": 319
  },
  {
    "title": "彩虹春風",
    "author": "陳金順",
    "text": "」   「無毋著，」葉明珠用伊的大蕊目睭共白蓮花凝一下，「春木也敢無共妳講清楚？來阮遮除了唱歌，嘛愛展現身材。這陣妳若毋褪，另日仔踮舞台頂欲按怎佮人賺食？」   到遮來白蓮花才知影予老爸搡落火坑，喚伊來這踏跳脫衣舞。伊掠李董的看一下，「毋過…毋過…」   「毋過啥？」葉明珠無好聲嗽，「恁祖媽佇遮，伊毋敢對妳按怎。",
    "paragraph_id": 320
  },
  {
    "title": "彩虹春風",
    "author": "陳金順",
    "text": "」   白蓮花食甲遮大漢，莫講佇生分人面頭前褪衫褲，就準講佇爸母面頭前嘛毋捌做這款代誌。不而過，伊知影頷頸生瘤──拄著矣。伊共面越過去，尻脊骿[phiann]向怹翁仔某，逗逗仔共T-shirt佮牛仔褲褪落來，身軀頂干單偆白色三角褲佮Bra，伊頭偃偃毋敢瞻[tann]起來，規個面仔袂輸紅蘋果。「面向阮遮，總褪掉。",
    "paragraph_id": 321
  },
  {
    "title": "彩虹春風",
    "author": "陳金順",
    "text": "」葉明珠口氣比拄才閣較歹，「妳想講人客去牛肉場看妳穿三角褲佮Bra搖尻川花就會滿足，查甫人的胃口永遠都飼袂飽啦。」   白蓮花小可頓蹬[tun3-tenn]。「妳若毋褪，等咧恁祖媽家己動手，場面會誠歹看哦！」葉明珠半恐嚇。白蓮花徛踮兩個生分人面頭前，規身軀赤身露體。只有流無停的目屎陪伴伊受屈辱的靈魂。",
    "paragraph_id": 322
  },
  {
    "title": "彩虹春風",
    "author": "陳金順",
    "text": "佇清華大學湖心亭分手了後無到一禮拜，林彥彬收著一封唯新竹寄來的批信，內面附一張白蓮花的個人相片，青春的面容帶笑意，一簇[tshok]長頭鬃掖踮肩胛頭。林彥彬心內暗歡喜，共相片提去相館加一層保護膜，隨身囥踮皮包仔裡，逐日提出來掠伊睨睨看。林彥彬嘛回送白蓮花一張家己的相片，相片後爿簽名以外，閣寫一行「勿忘影中人」。兩個人自彼時起一直有批信往來。",
    "paragraph_id": 323
  },
  {
    "title": "彩虹春風",
    "author": "陳金順",
    "text": "白蓮花總是佇批裡鼓勵林彥彬拍拚讀冊，向望有一日會當順序考牢大學，來清華做伊的學弟。林彥彬逐擺收著白蓮花寄來的批，攏一再佇心內暗唸看袂僐，隔轉工隨回批吐露伊的思念。林彥彬佮白蓮花熟似隔轉年熱天，林彥彬高中卒業參加大學聯考，結局干單兩百外分考無牢。事實上，這款結局林彥彬家己心內早就知知，先莫講桃園高中佇桃園縣的省中排第三崁，輸予武陵高中佮中壢高中忝[thiam2]忝。",
    "paragraph_id": 324
  },
  {
    "title": "彩虹春風",
    "author": "陳金順",
    "text": "尚且，林彥彬佇桃園高中的成績嘛毋是偌特出，佇彼個大學聯考錄取率干單三十葩跤兜的年代，較加伊嘛考袂牢。林彥彬家境普通，厝裡無冗剩[liong7-siong7]錢通予伊補習重考大學，唯一一條路只有先食頭路等做兵。不而過，彼個年代未曾做兵的查甫囡仔頭路歹引，工業區的廠商無甲一間欲倩[tshiann3]，林彥彬姑不終只好去街仔路替人分廣告單日子罔度。",
    "paragraph_id": 325
  },
  {
    "title": "彩虹春風",
    "author": "陳金順",
    "text": "大學考無牢，加添林彥彬心內的自卑感，自彼陣起，伊毋敢閣寫批佮白蓮花聯絡，只有將愛意藏踮心內上深彼個所在。一直到甲伊去做兵，兩個人親像斷線的風吹。林彥彬身懸176公分，不而過瘦閣薄板，體力無甲偌好。佇關東橋新兵訓練中心彼兩月日，逐工夆操甲欲死，除了走三千公尺猶小可應付會得過，其他親像撣手榴彈、伏地挺身、吊單槓、五百障礙成績攏無偌好，不時接受班長額外的處罰。",
    "paragraph_id": 326
  },
  {
    "title": "彩虹春風",
    "author": "陳金順",
    "text": "新兵分發部隊進前有袂少單位來訓練中心選兵，林彥彬無選擇通人認為輕可的飛彈指揮部，顛倒向班長表明伊欲參加關東橋幹部訓練班，後日仔成做訓練中心的班長。班長初初聽林彥彬按呢講的時，叫是家己聽重誕[ting5-tann5]去，問林彥彬：「我敢有聽毋著？你佇訓練中心成績遮呢差，閣敢欲參加幹訓班，你敢毋知彼踏並[phing7]這踏加幾落倍操？",
    "paragraph_id": 327
  },
  {
    "title": "彩虹春風",
    "author": "陳金順",
    "text": "」林彥彬堅定表示伊毋驚操練，甘願共食苦當做食補，加上彼期願意加入幹訓班的新兵人數無夠，落尾，林彥彬勉強吊車尾入去關東橋幹訓班接受三月日的魔鬼訓練。除了鍛練身體的緣故，事實上，林彥彬想欲藉辛苦操練，予家己加較無閒、體力透支，減少伊思念白蓮花的苦楚。經過嚴格的訓練，這陣林彥彬確實成做關東橋新兵訓練中心的班長。",
    "paragraph_id": 328
  },
  {
    "title": "彩虹春風",
    "author": "陳金順",
    "text": "不而過，伊思念白蓮花的苦楚並無來減輕，事實上，當年白蓮花送伊的相片，到即馬猶囥踮隨身的皮包仔內面，不時提出來睨睨相。「敢真正是伊？」因為學長王世民掣伊去雨夜花大歌廳，因為伊看著頭擺登台的紅蘋果，予伊閣較心悶白蓮花，坐踮唯新竹駛向桃園火車裡的林彥彬按呢問家己。紲落來彼五工假期，林彥彬攏關佇南崁厝裡，佗位嘛無想欲去，一日到暗規個腦海內攏是白蓮花溫純的笑容佮美麗的形影。",
    "paragraph_id": 329
  },
  {
    "title": "彩虹春風",
    "author": "陳金順",
    "text": "白蓮花為著替老爸白春木揹簽輸大家樂的徼[kiau2]數，姑不終加入李董的歌舞團。雖然李董的名義上掛負責人，實際上，所有節目的安排攏是伊彼個勥[khiang3]跤某葉明珠咧發落、推撨[tshui-tshiau5]。彼日，白蓮花頭擺去李董的怹兜，暗暝葉明珠隨掣伊去蓄[hak]登台表演的服裝，天跤下無免費的中晝頓，當該然所有的開銷以後愛唯伊的收入逗逗仔扣起來。",
    "paragraph_id": 330
  },
  {
    "title": "彩虹春風",
    "author": "陳金順",
    "text": "佇路裡，葉明珠直接共話拆白：「蓮花，日時我有講過恁老爸的債務三冬會當還了。不而過，妳若願意趁外祿仔，債務真緊就聽[thing3]好清甲離離。」   「啥物外祿仔？」白蓮花問。「阮熟似袂少開公司的頭家佮少爺，佇無登台表演的日子，我會當安排妳去別莊陪怹過暝。」葉明珠直話直講無半點彎蹺。「我甘願債務逗逗仔還，堅持賣藝無賣身。」白蓮花用堅定的口氣回答。「白蓮花，妳掠準家己真正是才藝雙全的藝旦。",
    "paragraph_id": 331
  },
  {
    "title": "彩虹春風",
    "author": "陳金順",
    "text": "」葉明珠話意帶諷刺，「規身軀都佇舞台頂予查甫人看透透矣，敢有差房間仔底的代誌？閣再講，這款代誌妳莫講、我莫講，天跤下無人會知。」   「頭家娘，請尊重我的決定。」白蓮花閣一擺強調。「莫閣佇遐漚梨仔假蘋果，嬈[hiau5]花假在室啦。」葉明珠倒剾[khau]正削，「我會共妳即馬講的話記咧壁頂，別日仔妳都毋通走來求我。」   落尾，葉明珠替白蓮花號藝名紅蘋果。",
    "paragraph_id": 332
  },
  {
    "title": "彩虹春風",
    "author": "陳金順",
    "text": "林彥彬收假轉去關東橋新兵訓練中心了後，學長王世民不時佇其他班長面頭前共伊詼耍的，「恁都毋知咧，彼日彥彬也佇雨夜花大歌廳表現甲偌呢仔純情咧，人肉包送來伊面頭前，伊煞細膩甲袂輸一仙佛仔咧，後擺拍死我嘛毋敢閣出招伊去彼款所在。」   林彥彬雖然定定予王世民詼甲規個面仔親像紅關公，不而過，伊佇心肝內對家己講，無論如何伊欲閣親目睭見白蓮花一面，親嘴對伊講出藏踮心海裡深深的思念。",
    "paragraph_id": 333
  },
  {
    "title": "彩虹春風",
    "author": "陳金順",
    "text": "兩禮拜後的禮拜時仔，後一梯新兵面會的日子，拄好輪著林彥彬放假。早時九點捅[thong2]伊換好便服，行出關東橋新兵訓練中心大門，佇遐拽一台計程仔直接駛到雨夜花大歌廳樓跤。伊看上新這檔的海報頂面並無紅蘋果的名字佮相片，行去票口問賣票阿桑：「借問，紅蘋果啥物時陣會閣登台？」賣票阿桑講怹遮的小姐攏嘛全台灣四界溜溜去公演，「啥物時陣會閣登台我嘛毋知。",
    "paragraph_id": 334
  },
  {
    "title": "彩虹春風",
    "author": "陳金順",
    "text": "」林彥彬失望離開雨夜花大歌廳，閣喚一台計程仔駛到清華大學。凡勢禮拜時仔的緣故，清華大學校園裡學生囡仔並無偌濟，林彥彬親像欲揣轉來斯當年的美麗記智仝款，伊逗逗仔行到以早白蓮花掣伊去過的每一角勢。當等伊來到湖心亭的時陣，光影閃熾，水湧頂面的波動可比伊長年以來思念的心湖。紲落來，只要林彥彬有放假，第一件欲辦的代誌就是去雨夜花大歌廳看紅蘋果敢有佇遐登台？",
    "paragraph_id": 335
  },
  {
    "title": "彩虹春風",
    "author": "陳金順",
    "text": "逐擺去逐擺失望，不而過，癡情的林彥彬毋驚碰壁，拍死無退。伊暗靜仔對家己講「總有一日定著會得參伊相見。」有影，量約半冬較加彼個落毛毛仔雨的禮拜早時，林彥彬相像坐計程仔到雨夜花大歌廳。雖然，伊碰壁早就慣勢慣勢，毋過，這回烏陰天伊煞佇上新的海報頂面看著紅蘋果。紅蘋果的尪仔頭佮名字親像立體的圖像浮現林彥彬的目睭前，伊三步做兩步，半走半行傱到票口拆票。林彥彬入去歌廳了後，揀中央排上倒爿的位坐。",
    "paragraph_id": 336
  },
  {
    "title": "彩虹春風",
    "author": "陳金順",
    "text": "開場的時，佇音樂聲裡一位瘦瘦矮矮、目睭重巡大蕊的中年查某人行出來。「各位現場的來賓逐家敖早，歡迎各位來雨夜花大歌廳欣賞節目。這檔由小妹明珠也替各位服務，較停仔我的表現若有欠點的所在，請各位多多包涵。今仔日攏總有成十位色藝雙全的小姐，佇舞台頂佮各位共同度過快樂的禮拜時。咱頭一位欲介紹的是拄才唯下港公演轉來的雲中仙，噗仔聲共摧落去。",
    "paragraph_id": 337
  },
  {
    "title": "彩虹春風",
    "author": "陳金順",
    "text": "」   現場響起熱烈的噗仔聲，音樂聲摻濫歌聲，一曲紲一曲，一仙閣一仙查某身佇眾人面頭前赤身露體，遮的畫面對林彥彬來講，攏袂輸走馬燈相像。伊所致意的紅蘋果，總算佇點半鐘了後押尾出場。「咱即馬來歡迎頂港有名聲、下港上出名，現此時衝[tshing3]甲掠袂牢的歌后紅蘋果出場。」主持人明珠也大聲介紹。",
    "paragraph_id": 338
  },
  {
    "title": "彩虹春風",
    "author": "陳金順",
    "text": "白牡丹 笑呅呅 妖嬌含蕊等親君    無憂愁 無怨恨 單守花園一枝春    啊……單守花園一枝春   紅蘋果穿一軀粉紅色的長洋裝唯舞台後行出來，洋裝頂面幾落蕊嬌艷的牡丹花，予紅蘋果規個人看起來不止仔貴氣。坐佇台跤的林彥彬看著紅蘋果出場，精神嶄然仔清爽，伊目睭展大蕊看紅蘋果的一舉一動，耳空拍乎開聽紅蘋果的鶯聲燕語。",
    "paragraph_id": 339
  },
  {
    "title": "彩虹春風",
    "author": "陳金順",
    "text": "白牡丹 白花蕊 春風無來花無開    無亂開 無亂美 不願旋枝出牆圍    啊……不願旋枝出牆圍   〈白牡丹〉第二葩唱煞，間奏的時主持人明珠也唯舞台邊仔行到正中央，徛踮紅蘋果的身軀邊，紅蘋果越一個身尻脊骿佮觀眾相對相，這時明珠也伸手挩洋裝後面的jia-khuh，規領洋裝即時脫離紅蘋果的身軀，伊共身軀越過來，干單偆粉紅色的三角褲佮Bra貼佇伊的身軀頂。",
    "paragraph_id": 340
  },
  {
    "title": "彩虹春風",
    "author": "陳金順",
    "text": "伊徛挺挺共第三葩唱煞：     白牡丹 等君挽 希望惜花頭一層    無嫌早 無嫌慢 甘願乎君插花瓶    啊……甘願乎君插花瓶   「多謝紅蘋果獻唱這首好聽的老歌〈白牡丹〉。各位來賓，今仔日恁來遮聽歌看表演有影大碗閣滿墘，經過本姑娘三拜託四詁誠[tsiann5]，真無簡單咱的大牌紅蘋果答應煞尾欲予各位額外的福利。咱遮的死忠兼換帖的朋友弟兄，一切照規矩，千萬毋好傷粗殘哦。",
    "paragraph_id": 341
  },
  {
    "title": "彩虹春風",
    "author": "陳金順",
    "text": "紅蘋果，紲落來，欲唱啥物好聽的歌曲？」明珠也一睏頭共話講了。「為各位來賓帶來這首〈相思雨〉。」紅蘋果講完向台跤行一個禮。",
    "paragraph_id": 342
  },
  {
    "title": "彩虹春風",
    "author": "陳金順",
    "text": "「窗外雨水滴∕引阮心稀微∕想起彼當時∕初戀情綿綿∕啊卡想也是伊∕啊未凍放未記∕無聊落雨暝∕雨水落未離∕阮只有點著煙∕一支又一支」   林彥彬聽頭一葩唱煞，間奏的閬[lang3]縫，伊唯衲袋仔撏[jim5]出一本手只簿仔，順紲提一枝原子筆佇手只簿仔頂面快速寫字，寫了共彼張紙扐[liah]落來拗做兩拗掟咧手蹄仔裡。伊頭瞻起來，看著紅蘋果的Bra已經離身。",
    "paragraph_id": 343
  },
  {
    "title": "彩虹春風",
    "author": "陳金順",
    "text": "間奏煞，紅蘋果繼續唱第二葩「一暝相思雨∕無奈的思慕∕誰知愛情會由甜變作苦∕啊卡想也是伊∕啊未凍放未記∕無聊落雨暝∕雨水落未離∕阮只有點著煙∕一支又一支」   第二葩唱煞，紅蘋果共粉紅色三角褲兩爿的綁帶敨[thau2]開，規個下半身隨予眾人看現現。這個坎站，主持人明珠也行出來，「恁共看，有影腰束、奶凸，啥物碇硞[khok]硞啊？」「膦[lan7]鳥啦！」台跤隨有人大聲應。",
    "paragraph_id": 344
  },
  {
    "title": "彩虹春風",
    "author": "陳金順",
    "text": "「不死[su2]鬼，啥物膦鳥，是尻川啦！」明珠也現共詼轉去。明珠也講話的時，紅蘋果已經主動行落台跤，開始予觀眾福利的時間。第二擺間奏煞，伊那行那共最後彼葩副歌唱乎透「啊卡想也是伊∕啊未凍放未記∕無聊落雨暝∕雨水落未離∕阮只有點著煙∕一支又一支」   紅蘋果共規首〈相思雨〉唱煞的時，拄好行到林彥彬面頭前。",
    "paragraph_id": 345
  },
  {
    "title": "彩虹春風",
    "author": "陳金順",
    "text": "林彥彬佮半冬前相像，並無伸出伊的雙手，紅蘋果等三秒鐘無動靜，雙跤往邊仔徙振動，這時林彥彬共一張紙條仔塞咧紅蘋果的手蹄仔裡，紅蘋果干單越頭掠伊看一下。紅蘋果規場行透，半行半走轉去舞台頂，幕後響起背景音樂聲。這時，頭前表演過彼九位小姐身軀無半點遮閘[tsah8]做一睏行出來，佇音樂聲裡，怹十個人照表演順序輪流唯舞台倒爿行到正爿，才閣行到中央，最後行到舞台正中央的是頭牌紅蘋果。",
    "paragraph_id": 346
  },
  {
    "title": "彩虹春風",
    "author": "陳金順",
    "text": "眾人向台跤觀眾行禮了後，幕逗逗仔放落來。「蓮姊，我是彥彬。後後禮拜日早時十點，清華大學湖心亭，不見不散。」一轉到後台，紅蘋果隨傱入便所，那穿衫那看拄才掟咧手裡的紙條仔，目屎不知不覺輾[lian3]落來。「真正是伊！」紅蘋果心內暗歡喜。這回佇雨夜花大歌廳的檔期相連紲兩禮拜，拄好到拜六暗結束。彼暝，煞場已經十一點，頭家李董的佮頭家娘葉明珠出招逐家去食宵夜，紅蘋果表示伊人無啥爽快，欲直接轉去宿舍歇睏。",
    "paragraph_id": 347
  },
  {
    "title": "彩虹春風",
    "author": "陳金順",
    "text": "佇宿舍裡，紅蘋果規個心摻濫歡喜佮躊躇的情緒，想著明仔早起就欲佮兩、三冬來親像斷線風吹的林彥彬相見，的確有講會了袂盡的歡喜，不而過，翻頭想著心內彼個人清清楚楚知影伊的職業，毋知敢會看輕伊？兩種全然衝突的心情佇伊的心湖裡咧扭[giu2]大索。彼暝，伊失眠矣。隔轉早，伊決定以初熟似彼陣的真面目白蓮花去面對林彥彬。",
    "paragraph_id": 348
  },
  {
    "title": "彩虹春風",
    "author": "陳金順",
    "text": "伊面裡一絲仔都無畫粧，簡單穿一領白色T-shirt佮藍色牛仔褲，早起十點準時來到清華大學湖心亭。白蓮花到位的時，看著佇薄日的光線下底，林彥彬已經徛踮遐聽候，當伊行到林彥彬面頭前，對方掠伊笑一下，順紲共手裡兩甌咖啡的其中一甌抵予伊，白蓮花手提溫燒的咖啡，目屎含目墘。怹兩人手牽手那踅校園那開講。「彥彬，你當年是按怎親像斷線的風吹無欲佮我聯絡？」白蓮花代先撣出藏佇心內的憢[giau5]疑。",
    "paragraph_id": 349
  },
  {
    "title": "彩虹春風",
    "author": "陳金順",
    "text": "「蓮姊，我…我因為大學考無牢，感覺自卑毋敢佮妳聯絡。」林彥彬講出心內的疼。「敢講你攏無想我？」白蓮花口氣淡薄仔哀怨。「妳看。」林彥彬唯皮包仔裡提出白蓮花當年送伊的相片，閣佇相片頂面唚[tsim]一下。「你又閣是按怎會出現佇雨夜花大歌廳？」白蓮花袂輸咧問犯人口供。",
    "paragraph_id": 350
  },
  {
    "title": "彩虹春風",
    "author": "陳金順",
    "text": "「量約半冬外前……」林彥彬勻勻仔訴出學長王世民初次掣伊去雨夜花大歌廳，無意中發現白蓮花化身做紅蘋果踮台頂唱歌；猶閣有伊這半冬來便若放假，無論好天抑落雨，攏家己一人去歌廳走揣白蓮花的情形。「凡勢天公伯也可憐我，予我佇兩禮拜前彼個落毛毛仔雨的早起時，閣一擺見著妳。」   「彥彬，你佇彼款所在看著我，敢會棄嫌我？」白蓮花撣出第二個憢疑。「蓮姊，我愛妳，哪有可能會棄嫌妳？只不過…」林彥彬明確表露愛意。",
    "paragraph_id": 351
  },
  {
    "title": "彩虹春風",
    "author": "陳金順",
    "text": "「只不過按怎？」白蓮花追問。「妳敢會當共我講，妳是按怎會去歌舞團表演？」林彥彬問著重點。「因為阮老爸奕大家樂，」白蓮花那講那慼[tsheh]喟，「跋輸幾落百萬，我姑不終才會……」伊共唯清華大學休學去歌舞團的原因佮經過講甲一清二楚，向望林彥彬會當理解伊毋是愛慕虛花、放浪凊采的查某囡仔。白蓮花共話講透，目屎流規面。林彥彬提手巾仔出來，溫柔拭白蓮花面裡的目屎，共伊攬牢牢，輕略仔搭伊的尻脊骿。",
    "paragraph_id": 352
  },
  {
    "title": "彩虹春風",
    "author": "陳金順",
    "text": "彼日中晝，白蓮花招林彥彬去新竹城隍廟邊食炒米粉配貢丸湯。食晝的時，白蓮花代先動箸，挾一嘴炒米粉飼林彥彬，林彥彬嘛回敬白蓮花一嘴貢丸湯，雙人有來有去享受平凡的幸福。中晝食煞，天色反烏陰，新竹風開始展現強猛的威力。林彥彬共身軀頂的siat-tsuh褪落來，幔[mua]咧白蓮花的肩胛頭，白蓮花回應一個溫暖的笑容。",
    "paragraph_id": 353
  },
  {
    "title": "彩虹春風",
    "author": "陳金順",
    "text": "行無五分鐘，一陣西北雨捙桶倒，共怹兩人沃甲規身軀澹糊糊，白蓮花共siat-tsuh遮咧兩人的頭頂殼，看著路邊有一間「喜相逢大旅社」，伊共林彥彬的手牽咧傱入旅社裡，佇櫃枱登記好勢了後，起哩二樓214房間。",
    "paragraph_id": 354
  },
  {
    "title": "彩虹春風",
    "author": "陳金順",
    "text": "房間門一拍開，白蓮花無講無譫共林彥彬揪入浴間仔，兩人互相替對方褪衫褲，嘛佇對方的身軀頂抹雪文，林彥彬輕柔仔洗白蓮花的長頭鬃，白蓮花身軀偃低，拄好看著林彥彬的私密地帶，伊一面伸手挲弄，一面共林彥彬的身軀壓低，伊主動共胸前飽水的蜜桃抵到林彥彬的嘴唇皮，林彥彬可比枵飢的幼嬰仔看著老母的奶相像，大嘴欶[suh]無停。",
    "paragraph_id": 355
  },
  {
    "title": "彩虹春風",
    "author": "陳金順",
    "text": "佇久別重逢的熱情愛意之下，佇水流聲參哼呻[tshan]聲交纏裡，白蓮花佮林彥彬共怹人生的第一擺交予對方。雙人互相用浴巾仔共對方的身軀拭焦，林彥彬牽白蓮花行出浴間仔。伊代先提吹風機共白蓮花的頭鬃吹焦，才閣共拄才沃甲澹漉漉的衫褲提出來吹風，伊一爿吹一爿對白蓮花講：「蓮姊，我閣一冬就聽好退伍。時到，我會量早揣著頭路，趕緊趁錢共妳鬥還債務，予妳早日脫離苦海。」   「彥彬，你的心意我真感動。",
    "paragraph_id": 356
  },
  {
    "title": "彩虹春風",
    "author": "陳金順",
    "text": "毋過，我無希望你為我犧牲。」白蓮花深深感受互相之間的愛佮體諒。「阮老爸的債務我家己還，三冬一目睨就會過去。我向望你為家己的未來好好仔設想，答應我，你至少愛拍拚考牢大學夜間部。」   「蓮姊，我答應妳。請妳一定愛等待我成功彼一日。」林彥彬肯定回應。行出旅社門嘴，雨已經斷點。不而過，塗跤兜猶原淡薄仔澹澹濕濕。",
    "paragraph_id": 357
  },
  {
    "title": "彩虹春風",
    "author": "陳金順",
    "text": "當白蓮花佮林彥彬欲行過對面街路的時，一台Benz自動車雄狂駛過來，林彥彬緊猛共白蓮花搡向路邊，家己一時袂赴走閃去予撞倒在地。駛雄狂車撞倒林彥彬的人並無停車落來關顧，顛倒袂輸揜[iap]尾狗走甲無看人。白蓮花予眼前這個畫面驚甲三魂七魄強欲拍無去，伊一面大聲哀叫，一面傱轉去「喜相逢大旅社」拜託櫃枱小姐替伊叫救護車。噁咿！噁咿！噁咿！坐踮救護車裡，白蓮花喚林彥彬愛較有元氣咧，千萬毋通放棄活落的意志。",
    "paragraph_id": 358
  },
  {
    "title": "彩虹春風",
    "author": "陳金順",
    "text": "佇意識茫茫渺渺裡，林彥彬想著伊恐驚無法度趕轉去關東橋新兵訓練中心佮逐家鬥陣食暗頓。伊原底搦[lak8]白蓮花的手嘛感覺那來那無力，「我敢會死去？」   白蓮花仆踮林彥彬的耳空邊，輕聲對伊講：「彥彬，你毋通死，你毋通死……」   噁咿！噁咿！噁咿！…… ──2012.5.20寫佇赤崁南門仔     2013.2.19-3.8《台灣時報》副刊連載 野球謎   咻──   快速直球。",
    "paragraph_id": 359
  },
  {
    "title": "彩虹春風",
    "author": "陳金順",
    "text": "收拾對敵最後一位打擊者。洪櫻掣[tshua7]領紅葉少年野球隊得著全國錦標賽冠軍。這粒關鍵球投出去了後，伊的面裡露出微微仔笑，將戴佇頭殼頂的帽仔提落來，向在場幾落千名觀眾拽[iat8]手致意。伊原本烏肉底的皮膚照著熱人的日頭，看起來烏甲會發光。洪櫻，布農族（Bunun）的查某囡仔，彼時讀小學六年，加入紅葉少年野球隊欲滿兩冬。",
    "paragraph_id": 360
  },
  {
    "title": "彩虹春風",
    "author": "陳金順",
    "text": "伊的發育不止仔好，身懸抽長到百六公分，並[phing7]濟濟查甫囡仔猶較躼。伊是厝裡的孤查某囝，由老母一個查某人踮菜市仔賣菜共[ka7]伊捏[liap8]大漢，老爸佇伊五歲彼冬，踮佇幾落百公里遠的他鄉外里，唯[ui3]鷹架仔頂予一陣強猛風搧落來都市的塗跤兜，頭殼嚴重出血來離開世間。",
    "paragraph_id": 361
  },
  {
    "title": "彩虹春風",
    "author": "陳金順",
    "text": "這個跤躼手躼的洪櫻，自細漢運動細胞就並仝沿的囡仔較浮，毋那走相逐[jiok]罕得有人走會贏伊，尚且，不時參一陣查甫囡仔做伙摃野球。彼日，散學轉來厝裡，伊歡頭喜面共老母講：「媽，我自今仔日起參加學校野球隊，以後散學攏會較晏轉來。」   伊的老母聽著這句話，面裡無啥物表情，干單呶[nauh]講：「參加野球隊敢愛另外交錢？」   「媽，毋免啦。",
    "paragraph_id": 362
  },
  {
    "title": "彩虹春風",
    "author": "陳金順",
    "text": "」   聽著洪櫻應這聲「毋免」，老母才對嘴吩咐：「查某囡仔人毋通傷[siunn]野馬，拍球千萬愛注意安全，才袂舞甲大空細裂。」   事實上，拍野球拍到某一個坎站，一下認真到地，罕得有人無舞甲大空細裂。洪櫻自加入野球隊起，就予林教練選做投手，佮遐的查甫球員仝款，逐日接受嚴格訓練。寢[tshim2]頭仔，伊毋捌任何投球技巧，干單知影出戇力共球投出去。",
    "paragraph_id": 363
  },
  {
    "title": "彩虹春風",
    "author": "陳金順",
    "text": "林教練看出伊的優點佮特質，專工為伊傳教一寡投球的鋩[me5]角。林教練佮洪櫻仝款攏是布農族出身的野球員。遮的蹛踮山內斗底的原住民族，佮平地漢人較無相像[siang7]的所在，就是怹的本性樂天、自然袂彎蹺。佇訓練野球的時陣，教練佮球員難免會有身體的接觸，親像講指導投球的手勢這類動作，甚至有東時洪櫻佇比賽抑是訓練當中，表現了不止仔gio2-toh，林教練嘛會共手幔[mua]咧洪櫻的肩胛頭表示肯定。",
    "paragraph_id": 364
  },
  {
    "title": "彩虹春風",
    "author": "陳金順",
    "text": "洪櫻勤學、目色巧，經過林教練調教，無偌久了後，伊就成做紅葉少年野球隊王牌投手。伊的名聲誠緊傳遍規個台灣島，逐回只要紅葉野球隊出外比賽，洪櫻攏是體育新聞報導的焦點，嘛會引起幾落間國中女子壘球隊相爭走來探聽。彼個暑假結束了後，洪櫻隨欲升國中。雖然，幾落間國中的女子壘球隊願意提供獎學金予洪櫻，不而過，伊佮老母猶未做最後決定。干單有一點會當確定，只要洪櫻國中制服穿起哩身軀頂，伊的少年野球夢隨就愛收煞。",
    "paragraph_id": 365
  },
  {
    "title": "彩虹春風",
    "author": "陳金順",
    "text": "所致，紲落來欲佇日本東京舉辦的遠東區少年野球賽，檢采有可能成做洪櫻佇野球比賽裡最後的身影。設使紅葉野球隊得著遠東區頭名，洪櫻連鞕[liam5-mi]愛綴球隊去到美國威廉波特（Williamsport）爭奪世界冠軍。紅葉少年野球隊猶有一位受林教練致重的投手王俊源。王俊源毋是布農族人。聽老母講，老爸佇伊細漢的時生理失敗，自按呢掣怹母仔囝唯西部走路來到台東的山內斗底，也就是怹所徛起的延平鄉紅葉村。",
    "paragraph_id": 366
  },
  {
    "title": "彩虹春風",
    "author": "陳金順",
    "text": "不而過，老母自頭至尾毋捌講過怹永過蹛佇西部啥物所在，老爸以早到底做啥物款生理？伊干單知影，自伊捌代誌起，就足罕得看老爸做啥物正經頭路，三工兩頭只會曉伸長手共老母討錢。錢一下提過手，若毋是跋就是啉，有東時家後無錢通予伊，隨時跤tsinn拳頭侍候。所致，王俊源的老母不管時規身軀都烏青凝血。烏青凝血罔烏青凝血，為著規家口仔生活，王俊源的老母穡頭嘛是愛拚勢做。",
    "paragraph_id": 367
  },
  {
    "title": "彩虹春風",
    "author": "陳金順",
    "text": "伊佇菜市仔賣雞肉，佮平平蹛佇紅葉村，洪櫻的老母仝一個所在做生理，會當講是厝邊兼同行。有時陣，到甲菜市仔收市的坎站，怹兩人所賣的物件若猶有偆，就會青菜佮雞肉相換食，省得閣加一條買菜的開銷。「做雞、做鴨無了時，做雞、做鴨無了時……」   王俊源的老母佇山內斗底賣雞肉做生理，無利便嘛無才調使用電動刣雞設備，姑二不終逐隻雞都愛家己親手送怹上西天。為著生活，使致虔誠信仰佛教的伊，著愛做這款殺生的代誌。",
    "paragraph_id": 368
  },
  {
    "title": "彩虹春風",
    "author": "陳金順",
    "text": "所致，逐擺伊咧刣雞的時，嘴裡攏會硞[khok8]硞唸：「做雞、做鴨無了時，做雞、做鴨無了時……」   事實上，伊真知按呢唸，只是求一個心安而已。王俊源佮洪櫻小學六年仝班，除了蹛佇仝一個庄仔內，尚且，嘛同時加入紅葉少年野球隊。洪櫻頭毛剪甲短短、削甲薄厘絲，佇伊胸坎猶未發育，逗逗仔膨起來進前，若莫聽伊講話的聲音，唯外表看起來袂輸查甫囡仔。",
    "paragraph_id": 369
  },
  {
    "title": "彩虹春風",
    "author": "陳金順",
    "text": "雖然，洪櫻的皮膚並原本白肉底的王俊源較烏，毋過，伊彼兩蕊重巡[ting5-sun5]大蕊的目睭，不時睨咧睨咧，看在目睭細蕊的王俊源眼內，活靈靈親像會講話相像。彼款僫[oh]得形容的感覺，王俊源干單囥[khng3]踮心肝穎[inn2]仔，毋敢向任何人提起。咻──   變化球。打擊者球棍仔摃出去，煞連球都無磕[khap8]著，球直接走入捕手的手套裡。「媠啦。",
    "paragraph_id": 370
  },
  {
    "title": "彩虹春風",
    "author": "陳金順",
    "text": "」林教練看洪櫻投出這粒到好球帶雄雄下墜的變化球，共伊比一枝大頭拇。彼時，離遠東區少年野球賽干單偆兩禮拜。林教練向所有隊員講愛好好仔加強訓練，咱這回相當有機會拍敗日本隊，到美國威廉波特參加世界少年野球賽。伊特別要求洪櫻愛共變化球練乎較熟手咧，通好成做佇關鍵時刻拍敗日本隊的秘密武器。彼日，王俊源練球練甲不止仔忝[thiam2]頭。球練煞，轉去厝裡，伊看著老爸坐踮客廳看電視，誠罕得無佮老母冤家勞債。",
    "paragraph_id": 371
  },
  {
    "title": "彩虹春風",
    "author": "陳金順",
    "text": "伊心內想講：盈暗老爸毋知是食毋著藥仔，抑是天得欲落紅雨矣？食暗飽，伊連身軀都無洗，就行入去房間仔底，倒落眠床無一搭久仔隨睏甲毋知人。半暝尿緊，王俊源跁[peh]起床欲去便所。伊房間門拍開一縫仔，就聽著一陣哼呻[hainn-tshan]聲。",
    "paragraph_id": 372
  },
  {
    "title": "彩虹春風",
    "author": "陳金順",
    "text": "伊趖跤斂[liam2]手行出房間門，看著客廳暗毿[sam3]暗毿，不而過，電視猶咧發出光影，伊目睭揉兩下斟酌看，電視裡一個不止仔粗勇的查甫人赤身露體，硩[teh]佇一個相像赤身露體的查某囡仔身軀頂，彼個查某囡仔嘴裡那發出哼呻聲那講伊聽無半句的日本話。紲落來，王俊源共目睭徙向離電視無幾步遠的膨椅頂。",
    "paragraph_id": 373
  },
  {
    "title": "彩虹春風",
    "author": "陳金順",
    "text": "這回，伊看著家己老爸、老母佮電視頂面彼兩個人仝款赤身露體，老爸硩佇老母身軀頂，嘴裡呶講：「按呢，妳有爽無？按呢，妳有爽無？」老母紲嘴應講：「較細聲咧，毋通予囡仔聽著。」王俊源驚予老爸、老母影著，毋敢行去便所，趕緊閣趖跤斂手入去房間。倒佇眠床頂，伊感覺家己膀胱強欲煏[piak8]破。伊的腦海內一直轉踅拄才看著的畫面。紅葉少年野球隊王牌投手洪櫻失踪。這聲袂直矣。林教練著急甲袂輸油鼎底的蚼蟻。",
    "paragraph_id": 374
  },
  {
    "title": "彩虹春風",
    "author": "陳金順",
    "text": "隔轉日伊就欲掣領紅葉少年野球隊去日本東京，參加遠東區少年野球賽，洪櫻煞佇這個要緊的坎站拍無去。伊集合所有隊員隨個仔隨個探問，逐家攏講自昨日球練煞解散了後，就毋捌閣見過洪櫻的影跡。洪櫻的老母煩惱甲袂食袂睏。伊干單這個孤查某囝，自細漢就參伊相依為命，設使若發生啥物意外，是欲叫伊按怎閣活踮這個世間？",
    "paragraph_id": 375
  },
  {
    "title": "彩虹春風",
    "author": "陳金順",
    "text": "警方接著通報洪櫻失踪的消息，毋敢延遷[tshian5]，隨時用上界緊快的速度，發布緊急揣人的通知，全國警察展開無暝無日搜查的工課。媒體記者得著消息了後，電視新聞台每點鐘放送一擺，第二日早起，各大報紙攏囥踮頭版頭條報導，甚至連美國CNN佮日本NHK電視台嘛相連紲放送這條予人感覺怪奇的新聞。第二日，天拍昲[phu2]光。林教練就佮紅葉少年野球隊隊員做陣坐飛行機，唯台東飛到桃園。",
    "paragraph_id": 376
  },
  {
    "title": "彩虹春風",
    "author": "陳金順",
    "text": "佇桃園機場，林教練對全國野球協會的幹部千拜託、萬交代：「只要一揣著洪櫻，無論如何愛趕緊共伊送來東京。」   遠東區少年野球賽開幕了後，頭一場由台灣隊佮菲律賓隊比賽。雙方實力天差咧地，林教練差派原底第三順位的投手出戰，結局台灣隊以八比零輕輕鬆鬆拍贏頭一戰。紲落來，第二場台灣隊只要拍敗韓國隊，就會當參日本隊爭奪冠軍。林教練心內按呢拍算：先派第二順位的投手王俊源出戰，先拍敗韓國隊才閣講。",
    "paragraph_id": 377
  },
  {
    "title": "彩虹春風",
    "author": "陳金順",
    "text": "無定著時到洪櫻已經飛來東京，佇冠軍戰的時，就聽[thing3]好用伊來參日本隊對敵。毋過，若無揣著洪櫻，王俊源前一日已經出戰，按照規定，伊袂當閣出來對戰日本隊，按呢欲怎樣？儘管林教練的心情起起落落，不而過，伊知影袂當予這款無定著的心情影響球員的表現。雖然，韓國是強隊，毋過，就林教練所收集的情報判斷，伊認定台灣隊拍贏的機會有八成以上。",
    "paragraph_id": 378
  },
  {
    "title": "彩虹春風",
    "author": "陳金順",
    "text": "韓國隊先攻，第一局王俊源投出兩擺三振，收拾對敵球員，另外一個共球摃到左外野，台灣隊的左外野手跳起來承著球，對敵被判出局。下半局，台灣隊靠兩支安打以一比零領先。第二局起，王俊源的表現袂輸變一個款，若毋是球捎[sa]來烏白掔[khian]變做暴投，就是球撣[tan3]出去軟弱無力，對敵輕輕鬆鬆就摃出幾落擺全壘打。因為王俊源這款落漆的表現，嚴重影響全隊士氣，到甲第三局結束的時，韓國隊以九比一領先。",
    "paragraph_id": 379
  },
  {
    "title": "彩虹春風",
    "author": "陳金順",
    "text": "第四局，王俊源予林教練換落來，行轉來休息區，教練問伊到底是按怎，哪會全然變一個款？王俊源頭殼偃[ann3]低低，據在教練按怎罵，毋應就是毋應。紲落來，替換王俊源擔當投手的球員閣予對敵得兩分，第四局結束，韓國隊以十一比一大敗台灣隊，比賽提早收煞。到遮來，台灣隊包袱仔款款咧，林教練佮遐的隊員假若揜[iap]尾狗仝款，恬恬仔離開東京。當該然，紅葉少年野球隊轉來桃園機場的時，全然無甲半個人來接機。",
    "paragraph_id": 380
  },
  {
    "title": "彩虹春風",
    "author": "陳金順",
    "text": "一直到甲怹轉去紅葉村的時，洪櫻嘛是攏無出現。「這箍毋成[tsiann5]囝俊源也，是去卡著陰sioh，東時仔變甲遮呢低路。等你轉來，恁爸才講一個仔『完全三振』予你鼻芳。」彼日，台灣隊佮韓國隊對戰電視實況轉播，王俊源的老爸王明安自頭至尾看甲現現現。伊那看那幹天詆[tu7]地，那看那啜[sip]高梁酒，等到電視看煞，王俊源早就予伊譙甲無一塊好。",
    "paragraph_id": 381
  },
  {
    "title": "彩虹春風",
    "author": "陳金順",
    "text": "佇酒精催化的作用下底，佇茫茫渺渺的意識裡，王明安想起彼段一生中上界奢颺[tshia-iann7]的日子。真久進前，王明安是朴子少年野球隊的王牌投手。",
    "paragraph_id": 382
  },
  {
    "title": "彩虹春風",
    "author": "陳金順",
    "text": "彼冬，朴子少年野球隊親像秋風掃落葉仝款，毋那佇全國少年野球賽無搪[tng7]著強猛的對手；紲落來，佇台北市立野球場舉辦的遠東區少年野球賽，相連紲拍敗印尼、香港、韓國、關島、菲律賓佮日本，每一場攏輕輕鬆鬆贏對敵十分以上；了後，怹取得代表權前往美國威廉波特參加世界少年野球賽，毋那得著彼屆冠軍，尚且，佇第二場出戰代表歐洲的義大利隊時，由王明安擔當投手，創下十八名打擊者全然被伊三振，永遠無可能夆[hong5]拍破的世界紀錄。",
    "paragraph_id": 383
  },
  {
    "title": "彩虹春風",
    "author": "陳金順",
    "text": "轉來台灣了後，朴子少年野球隊袂輸民族英雄，無論去到佗位行路攏有風。行政院長接見的時，特別對創下「完全三振」紀錄的王明安呵咾甲會觸[tak]舌。自按呢，王明安讀國中佮高中的時，攏有幾落個野球隊相爭欲爭取伊。伊佇青少年佮青年野球隊的表現嘛無予逐家失望，相像捌入選國家隊代表台灣四界征戰。不而過，伊年久月深練變化球練了過頭，使致手骨嚴重損傷，落尾投球一點仔威力都無，最後只好恬恬仔退出野球場。",
    "paragraph_id": 384
  },
  {
    "title": "彩虹春風",
    "author": "陳金順",
    "text": "王明安高中卒業，因由家境散赤，厝裡無才調栽培伊閣讀大學，伊只好四界做散工，一直到甲入伍算饅頭。退伍了後，王明安才真真正正致覺伊除去野球以外，確實袂曉半項，干單有法度做靠體力的工課，伊捌做過碼頭夯貨、工地擔磚仔佮倉庫管理員。有一回，伊去引一間野球場管理員的頭路，對方知影伊的過去，就共伊詼[khue]講：「阮這間小小野球場，請袂起你這個18K的王明安。",
    "paragraph_id": 385
  },
  {
    "title": "彩虹春風",
    "author": "陳金順",
    "text": "」王明安聽著遐的話，心肝凝甲足想欲踮塗跤挖[oo2]一空軁[nng3]入去。無偌久了後，媒人紹介隔壁庄做穡人的查某囝春花也，兩姓合婚結連理。結婚了後，王明安想欲予某囝過較富裕的生活，伊靠標會仔的錢佇市內稅一間店面，開店做小生理。落尾，生理失敗，王明安某囝掣咧透暝溜旋[suan]，一路拚到後山台東，彼時，怹囝俊源也才拄度晬。自按呢，王明安消失佇茫茫人海，伊共家後交代，千萬袂使予後生知影伊的過去。",
    "paragraph_id": 386
  },
  {
    "title": "彩虹春風",
    "author": "陳金順",
    "text": "想袂到，後生王俊源最後佮伊仝款行上野球這條不歸路。王明安佇茫茫渺渺的意識裡，閣捀[phang5]杯啜一嘴高梁酒，醉倒佇客廳膨椅頂。紅葉少年野球隊親像揜尾狗仝款轉來庄裡。成禮拜後，彼冬第四號風颱唯東部登陸。紅葉村受災慘重，毋那村民種作的農作物規個去了了，春花也所飼的雞嘛予強猛的風颱掃甲屍橫遍野，有影予伊欲哭無目屎。同時，山裡出現不止仔嚴重的塗石流，共一寡道路嵌嵌掉。",
    "paragraph_id": 387
  },
  {
    "title": "彩虹春風",
    "author": "陳金順",
    "text": "風颱徙跤了後，經過施工單位無日無暝搶救，三工後，予塗石流嵌掉的道路才規個拍通。有一位駛小山貓的布農族青年，無意中去搉[khat]著一袋烏色糞埽袋仔。伊原本掠準內面貯一般糞埽，偎近一下看，唯頂面的破空流出紅色的血水，伊敨[thau2]開攏總兩沿的糞埽袋仔，發現內面貯一具被人分屍的屍體。伊驚甲大嘴開hann7-hann7，趕緊敲手機仔通報警方。",
    "paragraph_id": 388
  },
  {
    "title": "彩虹春風",
    "author": "陳金順",
    "text": "警方接著通報，隨時稟告檢察官，檢察官佮法醫用上界緊快的速度趕到現場。經過法醫以科學方法驗屍，判斷死者大約十一、二歲的查某囡仔，死亡的時間差不多半個外月。「檢察官，唯死者無完整的處女膜判斷，伊在生的時可能有遭受性侵害。毋過，目前無取得男性精液，嘛有可能是其他原因所造成的，這部分需要閣進一步調查。」法醫目頭結結，表情嚴肅對檢察官講。「到底是啥物人手段遐呢粗殘，心肝掠坦横對遮呢少歲的查某囡仔下毒手？",
    "paragraph_id": 389
  },
  {
    "title": "彩虹春風",
    "author": "陳金順",
    "text": "」檢察官看著夆分屍，已經漚爛的屍體，艱苦甲目屎含目墘。檢察官向警方下令，隨時發布通告，請厝裡有查某囡仔失踪的家長前往殯儀館認屍。洪櫻的老母秋娥也，自從查某囝失踪半個外月來，逐日煩惱甲袂食袂睏，有目屎哭甲無目屎。伊的心情霉[bai2]甲透底，自按呢無去菜市仔賣菜，每工早暗徛踮翁婿的遺像頭前祈求：「勝聰也，拜託你保庇緊揣著咱查某囝洪櫻。",
    "paragraph_id": 390
  },
  {
    "title": "彩虹春風",
    "author": "陳金順",
    "text": "」   伊彼段時間無咧看電視、讀報紙，無想欲知影外面天地發生啥物代誌。因由這個緣故，秋娥也當該然毋知影媒體頂面咧報分屍案的代誌，嘛當該然毋知警方發布認屍通告的消息。好佳哉，厝邊知影這項消息了後，有人走來共伊講，伊才知通去殯儀館認屍。落尾，經過認屍佮DNA比對，證明分屍案的女主角就是秋娥的查某囝洪櫻。咻──   下墜球。秋娥也知影洪櫻被分屍，心肝疼搐[tiuh]搐。",
    "paragraph_id": 391
  },
  {
    "title": "彩虹春風",
    "author": "陳金順",
    "text": "佇東京拍輸球，面子盡掃落地的林教練，心肝仝款疼搐搐。轉來庄裡的第二日，林正義就向紅葉國小校長辭掉野球隊教練的職務。失去兼任教練的工課都咧悽慘矣，想袂到，承辦洪櫻分屍案的檢察官頭一個憢[giau5]疑的對象就是伊。彼日，天咧落霎[sap]霎仔雨。林正義佇厝裡聽著挵門聲，拍開門看著檢察官佮警員徛佇伊面頭前，規個面並天色閣較暗烏。「林正義，洪櫻是毋是妳刣的？」一踏入門，檢察官隨呶這句話。",
    "paragraph_id": 392
  },
  {
    "title": "彩虹春風",
    "author": "陳金順",
    "text": "「檢察官，你無證無據，哪會使烏白誣賴人？」林正義面仔氣掣[tshuah]掣，用目睭凝檢察官，「刣死洪櫻對我有啥物好處？這件命案，除了洪櫻佮怹老母，我是上界大的受害者。你共想看覓，假使洪櫻無夆刣死，綴阮去東京拍遠東區野球賽，真有可能得著冠軍，紲落去威廉波特摃世界野球賽，無定著阮即馬已經成做行路有風的英雄，四界受人歡迎，我這個教練嘛袂舞甲無頭路。",
    "paragraph_id": 393
  },
  {
    "title": "彩虹春風",
    "author": "陳金順",
    "text": "」   「無定著你是想欲戲弄伊，戲弄無成，措手共伊刣死，為著消滅證據，只好將屍體剁做幾落塊，埋踮荒郊野外的山裡。佳哉，天公有目睭，風颱水崩山，清理道路的時，予小山貓搉著貯屍體的烏色糞埽袋仔，規個代誌才煏[piak]空。」檢察官講。「洪櫻是我的學生，而且伊猶是一個囡仔疕[phi2]，我哪有可能會去戲弄伊？」林正義應。「林正義，我欲哪會知影你是毋是變態？",
    "paragraph_id": 394
  },
  {
    "title": "彩虹春風",
    "author": "陳金順",
    "text": "聽講你平常時咧練球的時，定定共手幔咧洪櫻的肩胛頭，這點我無枉屈你，阮有證人聽好證明。你敢毋捌聽人講『男女授受不親』這個道理？」   「檢察官，阮布農族的人天性自然樸實，毋捌遐的漢人的大道理。我會共手幔咧洪櫻肩胛頭，毋是欲食伊的豆腐，只是單純表示鼓勵的意思。」   兩個人一句來一句去，那講火氣那大。最後，檢察官欲離開進前放刁：「林正義，你誠敖[gau5]辯話骨。",
    "paragraph_id": 395
  },
  {
    "title": "彩虹春風",
    "author": "陳金順",
    "text": "上好莫予我揣著明確的證據，若無，阮會直接將你逮捕歸案。」   彼暗，王俊源半暝尿緊起床，看著伊這世人頭擺親目所見的畫面。遐的電視內面男女交纏佮膨椅頂懸爸母身疊身的影像，予伊看甲心狂火灼，轉去房間了後，伊的腦海內一直轉踅彼寡若實若虛的鏡頭。",
    "paragraph_id": 396
  },
  {
    "title": "彩虹春風",
    "author": "陳金順",
    "text": "因為毋敢去便所，王俊源的膀胱強欲煏破，伊一直忍一直忍，一直忍一直忍，實在忍袂牢，伊才凊采捎一跤塑膠橐[lok]仔，共尿放入內底，了後塑膠橐仔綁乎絚[an5]，到甲天光進前，伊確定爸母無佇客廳，才趖跤歛手塑膠橐仔捾咧，共內底的尿倒入便所的馬桶。隔轉日過晝，王俊源藉口頭殼疼，共林教練請假，彼下晡自按呢無練球。行到停車棚，伊鐵馬牽咧，緊猛出力lap，lap無幾分鐘，就拚轉來厝裡。",
    "paragraph_id": 397
  },
  {
    "title": "彩虹春風",
    "author": "陳金順",
    "text": "伊真知老母這個時陣猶佇菜市仔賣雞肉，老爸若毋是四界天天醉，就是咧佮彼陣徼[kiau2]友跋甲毋知人去。天氣熱甲，伊共電風揤[tshih8]上強速，內外衫總褪掉，褪甲偆一領四角內褲，伊大肆機拍開電視佮光碟機的電源，看著昨暝彼塊片仔猶佇咧，play揤落，傱[tsong5]去冰箱提一罐塑膠罐仔裝的冰茶出來，那看影片那啉冰茶，成點鐘的影片看煞，規罐冰茶嘛予伊灌甲焦焦。",
    "paragraph_id": 398
  },
  {
    "title": "彩虹春風",
    "author": "陳金順",
    "text": "影片看煞，王俊源緊傱入便所，共內褲扭[giu2]落來，用雙手去消敨伊拄才咧看影片時的慾望，消敨了，轉去客廳衫褲挔[hiannh]咧入去房間，無偌久就睏甲十八殿去。秋娥也確認洪櫻死去的隔轉日，就將伊的相片提去放大加框，掛踮廳頭翁婿洪勝聰的遺像邊仔。秋娥也逐工等待警方早日破案，心情親像海湧浮浮沈沈，根底就無心思閣去菜市仔賣菜。",
    "paragraph_id": 399
  },
  {
    "title": "彩虹春風",
    "author": "陳金順",
    "text": "伊每工踮佇厝裡，過日假若咧度年，苦袂得時鐘行較緊咧，趕緊予警方掠著殺害洪櫻的兇手，通好安慰查某囝在天之靈。伊恬恬仔徛佇爸囝遺像頭前，一面目屎掣流，一面想起永過遐的苦甜摻濫的日子。洪勝聰是第一代紅葉少年野球隊隊員洪連發的細漢小弟。佇伊成長的年代，紅葉少年野球隊已經解散幾落冬。",
    "paragraph_id": 400
  },
  {
    "title": "彩虹春風",
    "author": "陳金順",
    "text": "小學五年，伊轉學到台東市區免學費閣提供食蹛的學校參加野球隊，因由表現gio2-toh的緣故，國中佮高中階段攏順利加入西部有名的野球隊。台灣成立職業野球聯盟了後，洪勝聰隨加入鷹隊效勞。彼時，伊佇鷹隊內面，是一位不止仔上腳[tsiunn7-kioh]的投手，逐月日的薪水予伊過甲相當富裕。不而過，伊並無因為日子奢颺來袂記家己的出身。秋娥也是洪勝聰小學同窗，嘛是青梅竹馬的愛人仔。",
    "paragraph_id": 401
  },
  {
    "title": "彩虹春風",
    "author": "陳金順",
    "text": "彼時，伊佇台北百貨公司徛專櫃賣化粧品，外表看起來穿甲媠噹噹，事實上，一日徛咧上班成十點鐘，不時徛甲撐[thenn3]腿，若歹運搪著漚客，滿腹委屈干單會當吞腹內。「秋娥也，共百貨公司的頭路辭辭掉，我即馬趁的錢咱兩個人用，猶閣誠冗剩[liong7-siong7]。」洪勝聰毋甘秋娥食苦。無偌久了後，秋娥也有影共百貨公司的工課辭掉，嫁予洪勝聰，專心踮佇厝裡發落家內事。",
    "paragraph_id": 402
  },
  {
    "title": "彩虹春風",
    "author": "陳金順",
    "text": "閣過冬外，秋娥生一個目睭大蕊閣重巡的查某嬰仔，號名洪櫻。初開始，世間的幸福、美滿假若攏降臨佇洪勝聰這口灶。有某、有囝、有厝閣有車，洪勝聰平素時仔認真投球，球季佮球季之間的閬[lang3]縫，車駛咧掣某囝四界遊山玩水，人生的樂暢不過如此。啥知，人心較大咧牛肺。洪櫻度晬過無偌久，洪勝聰佮鷹隊一綰若肉粽綰的球員，受組仔頭重利唌[siann5]龜弄甕，佇兩軍對敵的時刁意故放水、拍假球。",
    "paragraph_id": 403
  },
  {
    "title": "彩虹春風",
    "author": "陳金順",
    "text": "這款明顯做手的情形相連紲發生幾落擺，引起檢調單位注目。落尾，經過長久調查，洪勝聰夆判刑一年，緩刑三年，嘛被職業野球聯盟列入開除名單，永遠離開野球界。發生這件見笑代，洪勝聰車佮厝總賣掉，某囝掣咧回轉故鄉重新開始。轉來紅葉村，洪勝聰才發現伊除了野球以外，無甲半項穡頭做會上手。",
    "paragraph_id": 404
  },
  {
    "title": "彩虹春風",
    "author": "陳金順",
    "text": "寢頭仔，手頭猶有進前趁的錢儉儉仔開，時間一下久，秋娥也感覺按呢毋是辦法，伊聽厝邊春花也的嘴，開始佇就近的菜市仔排擔賣菜，洪勝聰姑不終只好四界溜溜去，綴人佇每一角勢的工地做粗工。啥知，天公伯偏偏仔欲佮伊做對頭。有一日，伊唯鷹架仔頂予一陣強猛風搧落來塗跤兜，頭殼嚴重出血來離開世間。彼時，洪櫻猶未滿五歲。洪勝聰永過參野球所有牽礙的代誌，秋娥也全然毋捌講予洪櫻知影。",
    "paragraph_id": 405
  },
  {
    "title": "彩虹春風",
    "author": "陳金順",
    "text": "伊閣較料想袂到，洪櫻會踵[tsing2]著老爸拍野球的細胞，佇紅葉少年野球隊重新成立了後，變做王牌投手。洪櫻分屍案爆發了後，檢警雙方無論按怎拚命調查，較查都查無明確的證據。有一日，檢察官掣警員來洪櫻厝邊王家挵門，彼時，厝裡干單王明安啉酒醉佇客廳睏。王明安佇眠眠中予一陣呯嗙[pin2 piang3]叫的挵門聲吵精神，拍開門看著檢察官佮警員，「恁來阮兜是欲創啥？",
    "paragraph_id": 406
  },
  {
    "title": "彩虹春風",
    "author": "陳金順",
    "text": "」王明安夆吵精神，一口喟無地敨，聲嗽無通偌好。檢察官有探聽著王明安食飽閒閒無代誌做，規日浪溜漣，毋是跋就是啉，懷疑伊凡勢酒後亂性，措手刣死洪櫻。王明安講伊自頭至尾根本毋知影啥物分屍案，尚且，分屍案發生彼段期間，伊攏佮朋友咧跋徼，人哪有可能是伊刣的？「我王明安雖然是一個廢人，毋過，我猶知影攑頭三尺有神明的道理，拍死，我嘛袂去刣人。",
    "paragraph_id": 407
  },
  {
    "title": "彩虹春風",
    "author": "陳金順",
    "text": "」   彼暗，家後春花也轉來，王明安佇伊面頭前操幹譙，「幹，毋知啥人遐呢夭壽骨，一個查某囡仔人伊也刣會落手，這款人應該愛予伊落地獄。」春花也無應甲半句話，直接行入灶跤。落尾，經過警方調查，發現王明安涉嫌的可能性誠低。咻──   上飄球。過無幾日，一個落雨天的透早，一個查某人行入派出所。",
    "paragraph_id": 408
  },
  {
    "title": "彩虹春風",
    "author": "陳金順",
    "text": "春花也無攑雨傘嘛無穿雨幔，規身軀沃甲澹漉漉，頭鬃散掖掖，一行入派出所，就向值班警員表明，講伊本人就是洪櫻分屍案的兇手。值班警員先提一條面巾予伊共頭鬃拭乎焦，順紲斟[thin5]一甌燒茶予伊。警方簡單替春花也做一份筆錄，就將伊移送地檢署。「江春花，洪櫻佮妳無冤無仇，妳是按怎欲共伊刣死閣分屍，老實招來？」春花也被送入地檢署，承辦分屍案的檢察官問伊的頭一句話。「我按呢做，攏是為著阮後生。",
    "paragraph_id": 409
  },
  {
    "title": "彩虹春風",
    "author": "陳金順",
    "text": "」春花也面裡無任何表情，勻勻仔應這句話。「到底啥物理由，講來聽看覓？」   「眾人攏知影洪櫻是野球隊王牌投手，我咧想，設使伊若失踪，阮後生王俊源去東京拍球，就聽好接伊的缺。」   「因為這款理由，妳就共一個查某囡仔刣死閣分屍，這是我聽過上界譀[ham3]古的刣人原因。」檢察官目睭展大蕊凝春花也，「事實證明，咱的野球隊佇東京拍輸球，第一號罪人就是恁後生王俊源。",
    "paragraph_id": 410
  },
  {
    "title": "彩虹春風",
    "author": "陳金順",
    "text": "」   春花也予檢察官尾後這句話詆一下，頭頕[tam3]頕無話通應。「江春花，妳共按怎刣人分屍的過程，原原本本講出來。」   檢察官向書記官使一個目尾，書記官準備佇伊面頭前的Notebook頂面拍字。春花也啉一嘴茶，開始講伊刣人的經過。彼日下晡，我雞肉賣了較早收擔。轉到厝前，拄好搪著洪櫻唯學校轉來。我心內想講機會來矣，就共伊講：綴阿姨入來厝裡，我有好料的欲予妳食。",
    "paragraph_id": 411
  },
  {
    "title": "彩虹春風",
    "author": "陳金順",
    "text": "洪櫻綴我行入客廳，我喚伊先坐咧，家己一人入去灶跤，用果汁機絞一甌西瓜汁，順紲佇內面偷偷仔摻一包迷魂藥。我共西瓜汁捀予洪櫻，喚伊先啉西瓜汁止嘴焦，我隨入來剁一盤土雞仔肉請伊食。洪櫻西瓜汁啉無幾嘴，迷魂藥藥效隨起磅，伊規個人自按呢死死昏昏去。我趕緊將伊拖入浴間仔，走去灶跤攑一枝上利的菜刀，用我普通時刣雞的手勢，唯頭開始，紲落雙手、雙跤，才閣規個身軀，攏總剁做七、八塊。",
    "paragraph_id": 412
  },
  {
    "title": "彩虹春風",
    "author": "陳金順",
    "text": "我一面剁一面嘴裡那唸：「做雞做鴨無了時，做人嘛無了時。……」我那剁伊的血那霧，噴甲規個浴間仔。我提兩跤烏色的糞埽袋仔套做伙，了後，共伊的屍體一塊仔一塊橐入糞埽袋仔。我緊用水濂頭共浴間仔的血水洗清氣，趁無人注意的時，拖一台搡[sak]車將屍體運到後山埋起來。「妳咧做這件代誌的時，恁厝裡敢猶有其他的人？」春花也一講煞，檢察官隨接咧問。「無，獨獨我孤一人佇咧。」春花也應甲不止仔肯定。",
    "paragraph_id": 413
  },
  {
    "title": "彩虹春風",
    "author": "陳金順",
    "text": "「書記官，共筆錄提予江春花簽字。」檢察官吩咐。春花也筆錄簽了，檢察官認為伊刣人嫌疑誠重，即時裁定收押禁見。洪櫻失踪進前成禮拜。彼日，伊唯學校轉來厝裡，雄雄狂狂共老母秋娥也扭入房間。「媽，我有代誌想欲共妳講。」   「戇囡仔，妳有啥物代誌毋著緊講。」   「媽，我身軀流血矣。」洪櫻的嘴仆踮秋娥耳空邊，細細聲仔講。「是佗位咧流血？」秋娥也不止仔緊張，掠洪櫻的跤手佮身軀金金相。「是遮啦。",
    "paragraph_id": 414
  },
  {
    "title": "彩虹春風",
    "author": "陳金順",
    "text": "」洪櫻共內外褲做一下褪落來，露出規片暗紅色的血跡。秋娥也拄才緊張的面色轉淡薄仔笑意。「媽，妳哪會咧笑？」洪櫻捎無寮仔門。「洪櫻，媽媽愛共妳恭喜，因為妳轉大人矣。」   「轉大人？」   「是啦。以後妳每個月攏會來一擺，這號做『月經』，嘛有人講是『月信』抑是『月洗』。行，咱來去浴間仔拭乎清氣。」   「我的衛生棉妳暫且先用，另日，才來去藥房買一包予妳。」入去浴間仔，秋娥也教洪櫻按怎使用衛生棉。",
    "paragraph_id": 415
  },
  {
    "title": "彩虹春風",
    "author": "陳金順",
    "text": "「媽，妳看。」下身清理好勢，洪櫻共運動衫掀起來，伊的胸坎略仔膨起來，親像一座小山崙仔。「妳有影大漢矣。」秋娥也那看那嘴笑目笑。「洪櫻，媽媽對不起妳。袂赴掣妳去買奶帕仔，妳就無張無持來過身。」徛踮洪櫻遺像面頭前，秋娥也一面回想一面流落悲傷的目屎。承辦洪櫻分屍案的檢察官，暫且將春花也收押。伊召來法醫，共春花也的口供提予法醫看。",
    "paragraph_id": 416
  },
  {
    "title": "彩虹春風",
    "author": "陳金順",
    "text": "法醫看了後，唯春花也刣人的手法判斷，初步斷定伊是兇手的可能性有九成以上，不而過，必須愛先將兇刀揣出來。檢察官再度調問春花也，問出兇刀可能的下落。紲落，檢察官指揮警方，經過三暝三日，誠無簡單才揣著兇刀。經過檢驗，兇刀頂面確實有洪櫻的血跡佮春花也的指紋。檢察官喚春花也手攑兇刀，閣做一擺當初刣人的手勢，法醫看煞，向檢察官頕頭。",
    "paragraph_id": 417
  },
  {
    "title": "彩虹春風",
    "author": "陳金順",
    "text": "到甲這個坎站，檢察官直接向地方法院提起公訴，雖然，春花也是自首，毋過，檢察官認定伊惡性重大、手段粗殘，決定共伊求處死刑。法院開庭彼日，天色烏陰烏陰，霆[tan5]雷公欲落雨。春花也的翁婿王明安佮後生王俊源攏來法院旁聽，苦主秋娥也嘛佇現場。當等法警將春花也押出庭，秋娥也緊猛傱偎，出手唯春花也胸坎舂[tsing]兩下，那摏那詈：「春花也，妳哪會遮呢夭壽骨，無采我共妳當做姊妹仔，按呢妳也刣會落手。",
    "paragraph_id": 418
  },
  {
    "title": "彩虹春風",
    "author": "陳金順",
    "text": "」   「鄭秋娥，妳若閣擾亂法庭，本庭就欲請妳出去。」法庭庭長大聲喝[hat]，秋娥也才乖乖仔轉去伊的座位。審判開始。審判長當欲開始宣讀被告犯罪事實，王俊源雄雄攑手，「人毋是阮媽媽刣的。」法庭內眾人齊[tsiau5]予這句大聲甲產生回音的話掣一趒，春花也原本無表情的面嘛規個變款。「人是我刣的。」王俊源紲落這句話閣較予逐家著驚。「俊源也，你是咧烏白講啥？」王明安佇邊仔共王俊源掩嘴。「我無烏白講。",
    "paragraph_id": 419
  },
  {
    "title": "彩虹春風",
    "author": "陳金順",
    "text": "」王俊源共老爸的手掰[pue2]掉。「逐家恬恬，聽伊按怎講？」審判長出聲。王俊源將代誌發生的頭直來尾直去做一睏講出來。彼日，王俊源佮洪櫻球練煞，做陣唯學校轉來。行到門嘴，王俊源共洪櫻講：來阮兜，我有好看的物件分妳看。入去客廳，王俊源代先斟兩甌冰茶，隨人面頭前囥一甌。伊拍開電視佮光碟機電源，唯play揤落，內面的光碟片開始轉踅。",
    "paragraph_id": 420
  },
  {
    "title": "彩虹春風",
    "author": "陳金順",
    "text": "電視螢幕頂面代先出現「野球迷」三字片名，紲落，一位身穿粉紅色洋裝，目睭重巡大蕊的媠姑娘仔出現佇野球場，伊歡頭喜面走向一位體格粗勇的野球員，見面就熱情共對方攬咧，閣踮伊的面唚[tsim]一下。閣紲落，鏡頭直接徙來一間賓館的房間，一入門，媠姑娘仔自動將衫褲褪掉，野球員嘛做仝款的動作。",
    "paragraph_id": 421
  },
  {
    "title": "彩虹春風",
    "author": "陳金順",
    "text": "這寡畫面，頂日仔王俊源早就看過一擺，伊無想欲閣浪費時間，片仔繼續走，伊規個人心狂火灼，緊猛共洪櫻攬絚絚，一手去挲洪櫻的胸坎，順紲欲共褪衫，洪櫻出力踜[liong3]開，大聲喝：「我欲來轉。」王俊源閣揤偎過，洪櫻踢著伊的下身，王俊源無顧咧疼，大力共洪櫻規個人硩咧下底，洪櫻雙手一直掰，雙跤一直踢，洪櫻愈踢，王俊源愈掠狂，一個措手，共洪櫻的頷頸摧甲斷喟。",
    "paragraph_id": 422
  },
  {
    "title": "彩虹春風",
    "author": "陳金順",
    "text": "佇內底睏晝的春花也，予外面呯呯嗙嗙的聲音吵精神，出來一看，後生措手拍死人，伊唯後生的嘴頗[phe2]出力共搧落，「俊源也，你哪會做這款戇代誌？」「我攏嘛是學恁的。」王俊源對嘴應。春花也那看電視頂的畫面目屎那流，「你緊匿入去房間，偆的我來處理。」紲落，就是春花也將洪櫻拖入浴間仔了後分屍的過程，這部份伊頂回已經向檢察官講過。「俊源也，你哪會遮呢戇？」王俊源將規個過程講煞，春花也呶這句話。",
    "paragraph_id": 423
  },
  {
    "title": "彩虹春風",
    "author": "陳金順",
    "text": "王俊源因為猶未滿十四歲，按照刑法規定免受處罰。落尾，少年法庭根據少年事件處理法，裁定王俊源接受感化教育三冬。江春花予法官以刑法第247條侵害屍體罪，宣判上重的五年有期徒刑。王俊源入去少年感化院無偌久，林正義來共伊面會。「俊源也，你敢會當共我講，彼回佇東京，你投球哪會失常？」   「教練，我投球的時，目睭前一直出現洪櫻的人影，一時失神，球才會烏白投。」   咻──   指叉球。",
    "paragraph_id": 424
  },
  {
    "title": "彩虹春風",
    "author": "陳金順",
    "text": "一個禮拜下晡時，林正義閣倒轉來紅葉國小。校園裡除了蟬仔聲以外，無看著半個人影。徛佇日頭光艷的運動埕。林正義心內上界大的遺憾，是赴袂教洪櫻伊第一在手的指叉球。──2013.6.10寫佇赤崁南門仔     2014.3.5《台江台語文學》第九期 秋意   杜秋鵑行出保一總隊營區，將近欲暗六點，秋裡的天色逗逗仔暗落來，涼冷的風無時停，一陣一陣吹偎來。",
    "paragraph_id": 425
  },
  {
    "title": "彩虹春風",
    "author": "陳金順",
    "text": "伊共[ka7]外套的頷[am7]領扭[giu2]懸，唯立農街行到石牌路二段正斡，直透行向石牌仔捷運站。檢采天暗的緣故，佇捷運站面頭前，欲唯東華街行過西安街的坎站，差一屑[sut]仔予一台烏色Benz挵著。杜秋鵑倒手攑起來，共胸坎搭搭咧，嘴裡細聲唸「無驚、無驚」，當等回魂過來的時，烏色Benz早就走甲無看半點影跡。",
    "paragraph_id": 426
  },
  {
    "title": "彩虹春風",
    "author": "陳金順",
    "text": "伊猶閣會記得，細漢五、六歲仔跤兜，佇故鄉歸仁厝前大路，伊嘛差一屑仔予一台Oo-too2-bai2挵著。好佳哉，彼陣阿媽拄好佇身軀邊，緊猛[me2]出手共秋鵑攬偎來。不而過，秋鵑予雄雄傱來的Oo-too2-bai2驚一趒，三魂七魄毋知走佗藏。落尾，阿媽掣[tshua7]伊去夆收驚，共伊胸坎搭搭咧，嘴裡用歸仁特有的腔口唸「無驚、無驚，秋[siu]鵑三魂七[sit]魄緊轉來」，規個人才逗逗清彩起來。",
    "paragraph_id": 427
  },
  {
    "title": "彩虹春風",
    "author": "陳金順",
    "text": "坐佇台北往台南的高鐵裡，杜秋鵑暗靜仔回想細漢時的往事。這世人上界疼伊的阿媽，已經過身得欲八冬，骨頭早就好拍鼓囉。彼個秋天，伊拄唯徛佇鄉裡的新豐高中卒業無偌久，同時考牢[tiau5]成功大學佮中央警察大學。彼陣，大伊兩歲的阿兄秋成當咧北地讀私立大學。伊無拍算閣加添厝裡的負擔，所致選擇讀設踮龜山的中央警察大學。就佇伊欲去學校報到進前兩禮拜，倒佇病床頂面半冬較加的阿媽，煞來離開世間。",
    "paragraph_id": 428
  },
  {
    "title": "彩虹春風",
    "author": "陳金順",
    "text": "雖然，秋鵑真知這是緊tsua7慢的代誌，不而過，當等臨到目睭前的時，伊嘛是哭甲目屎淹淹流。阿媽的後事辦煞，杜秋鵑隨上北，去龜山讀中央警察大學犯罪防治學系。佇警察大學四冬期間，杜秋鵑不止仔頂真讀冊，拍拚學習射擊、跆拳道遮的技藝，聽[thing3]好講是文武雙全的人才，卒業的時提著全系頭名，順序通過警察特考，以優秀的成績分發「165反詐騙諮詢專線」服務。",
    "paragraph_id": 429
  },
  {
    "title": "彩虹春風",
    "author": "陳金順",
    "text": "保一總隊石牌仔營區就是「165反詐騙諮詢專線」的駐在地。※   「165反詐騙專線，你好。」杜秋鵑以親切閣略仔權威的口氣接聽專線電話。「小姐，今害了了矣。我可能去拄著諞[pian2]仙仔集團。」出聲的是一位講話嗖[sau]聲嗖聲、中年款勢的查甫人。唯伊講話的口氣，聽會出來不止仔著急。「先生，你暫且莫緊張，共代誌經過逗逗仔講予我聽。」杜秋鵑安搭對方不安的情緒。",
    "paragraph_id": 430
  },
  {
    "title": "彩虹春風",
    "author": "陳金順",
    "text": "「是按呢啦，早起我本成[tsiann5]欲出門，行到門口聽著厝裡電話喨喨叫，我就開門入去接電話。電話筒攑起來，聽著電信局講我頂月日的電話錢無納，喚我揤9接服務人員。我心內咧想，電話錢我明明才納無幾工，哪會講我無納？9揤落了後，服務小姐講我某一枝電話號碼無納錢，我共講彼枝電話號碼毋是我的。伊講我的資料誠有可能露洩出去，予歹徒利用，就共電話轉予一位檢察官。",
    "paragraph_id": 431
  },
  {
    "title": "彩虹春風",
    "author": "陳金順",
    "text": "」   杜秋鵑誠有耐性聽中年查甫人一綰[kuann7]躼躼長的話語，趁對方喘喟的閬縫插話入去：「阿彼位檢察官佮你講啥物話？」   「是按呢啦，彼個檢察官問我的名姓、生時日月佮身分證號碼，講欲替我調查看覓，閣問我即馬咧食啥物頭路，戶頭裡有偌濟錢。我共講已經失業欲規冬，儉食儉用戶頭干單偆兩、三萬箍。落尾，伊講調查了後會閣敲電話予我。」中年查甫人講。「伊敢有喚你匯錢抑是共錢領出來交予伊？",
    "paragraph_id": 432
  },
  {
    "title": "彩虹春風",
    "author": "陳金順",
    "text": "」杜秋鵑直接問重點。「無咧。」中年查甫人應。「好佳哉，對方凡勢看你戶頭偆無偌濟錢，想欲釣較大尾的，才無喚你匯錢，予你逃過這劫。按呢，你會當安心矣。」杜秋鵑規個人輕鬆起來。「阿毋過，我的資料予伊知影了了，這敢無要緊？」中年查甫人心內猶是膽[tam2]膽。「先生，做你放心。只要你無共錢匯出去，就準講怹手頭有你的資料，嘛無法度變啥物把戲。」杜秋鵑用十二萬分肯定的口氣講。",
    "paragraph_id": 433
  },
  {
    "title": "彩虹春風",
    "author": "陳金順",
    "text": "「小姐，共妳齪嘈[tsak-tso7]遐濟時間，實在誠歹勢，勞力哦。」中年查甫人心肝底彼粒大石頭，總算會當搬徙位。「毋通按呢講，這本底就是阮該當愛做的代誌。」杜秋鵑相像展現親切的口氣。※   杜秋鵑行出高鐵台南站，天色早就暗眠朦貓，看手錶仔時間欲偎九點。伊翻頭看車站大廳，這座現代化建築物內面，現此時予幾落十萬燭的電火照甲通光鮮尺。",
    "paragraph_id": 434
  },
  {
    "title": "彩虹春風",
    "author": "陳金順",
    "text": "實在講，毋才幾冬前的光景爾[nia7]，人生親像走馬燈，外在環境的變遷閣較無輸走馬燈的人生。秋鵑囡仔時代，遮原底是荒郊野外，規大片稻仔田，就近人家極其多數攏是蹛紅瓦厝。即馬，因為高鐵站的緣故，這踏樓仔厝愈砌愈懸，地價嘛愈起愈懸。秋鵑怹兜徛踮高鐵站所屬武東村的隔壁庄大潭村。時間遐呢晏[uann3]，伊無想欲攪吵厝裡的人，按算家己綴月光行路轉去。",
    "paragraph_id": 435
  },
  {
    "title": "彩虹春風",
    "author": "陳金順",
    "text": "先莫講就近的地理環境伊熟甲有偆，尚且，遮的治安在來予人呵咾有著，就準講無張持佇路裡搪[tng7]著毋成囡仔，伊嘛無咧顫悶[tsun3-bun7]。憑伊佇警察大學四冬學的功夫，赤手空拳的情況下，三、兩個查甫囡仔猶嚇[hann2]伊袂倒。十外分鐘後，杜秋鵑行到伊出世進前就存在幾落十冬的紅瓦厝門口埕，厝前干單點灼一葩暗毿[sam3]的黃色電火泡仔。",
    "paragraph_id": 436
  },
  {
    "title": "彩虹春風",
    "author": "陳金順",
    "text": "就準講怹兜厝邊頭尾，早早齊[tsiau5]共紅瓦厝翻做西洋樓，伊的阿爸、阿母猶原堅持在地的古早味。這陣，伊彼兩位規世人做穡的序大人，老早就進入夢鄉。秋鵑踏入廳裡，倒斡，輕略仔行去家己房間。伊共行李囥[khng3]落房間塗跤，挔[hiannh]內衫褲入去浴間仔簡單沖冷水洗盪[tng7]。身軀洗好了後，杜秋鵑一絲仔睏意都無。",
    "paragraph_id": 437
  },
  {
    "title": "彩虹春風",
    "author": "陳金順",
    "text": "伊坐踮眠床頂並[phing7]偎壁邊，透過黃煌[huann2]的光線，一頁一頁掀開伊永過日誌內面鎖牢的記智。當等伊掀到八冬前阿媽過身隔轉工所寫的日誌，目屎不知不覺流落來。彼工的日誌干單簡單寫：「這世人上界疼我的阿媽，昨昏過身去天頂做神。阿媽，秋鵑會拍拚讀冊，做一個有路用的人。」   ※   彼日下晡，西北雨捙桶倒，雷公熾爁[nah]霆[tan5]無歇。",
    "paragraph_id": 438
  },
  {
    "title": "彩虹春風",
    "author": "陳金順",
    "text": "杜秋鵑佇辦公室值班規晡久，攏無半通電話聲，坐甲強欲盹[tuh]龜哈唏。伊徛起來伸筋挽頷，抱一杯玫瑰花茶，當等欲共甌仔捀[phang5]起來啉一嘴，面頭前彼台烏色電話機袂輸會曉節[tsat]時間，拄好佇這個坎站喨喨叫。杜秋鵑予雄雄響起的電話聲驚一趒，頓蹬[tun3-tenn]兩秒鐘了後，伊紲手共聽筒攑起來，對方自稱是科學園區的科技新貴。",
    "paragraph_id": 439
  },
  {
    "title": "彩虹春風",
    "author": "陳金順",
    "text": "伊共耳孔搤[iah]利利，一面聽窗外一陣大過一陣的落雨聲，一面聽科技新貴逗逗仔講出難忘的遭遇。小姐妳好，多謝妳佇這個落西北雨的無聊下晡，聽我吐憐涎[lian5-sian5]。我號做吳富貴，今年拄好30歲，自退伍了後就佇科學園區食頭路，也就是人咧講的科技新貴。無毋著啦，阮的薪水有影並一般人較懸，阿毋過恁攏無看著阮操勞的一面，頂一站仔，新聞不時嘛咧報過勞死的代誌，恁敢攏無看？",
    "paragraph_id": 440
  },
  {
    "title": "彩虹春風",
    "author": "陳金順",
    "text": "歹勢，這毋是我今仔日欲講的重點。實在講，我食到30歲猶是在…在室的（聲音變較細聲），妳敢欲相信？佇科學園區欲交查某朋友，唉，有影比登天較困難。半月日前，有一工下晡時仔三點外，我調震動的手機仔佇我的褲袋仔咧震動，我趁主管無佇咧，行出去外面接電話。哪知這通電話一接，煞是我規個惡夢的開始。",
    "paragraph_id": 441
  },
  {
    "title": "彩虹春風",
    "author": "陳金順",
    "text": "電話彼頭是少年查某囡仔的輕聲幼語，伊講伊號做許麗秋，是老爸、老母的大漢查某囝，自細漢厝內散赤，國中卒業就去工場做工鬥趁錢。成冬前，老爸致著腰子病，無法度閣再做穡，逐禮拜愛洗三擺腰子，老母為欲照顧老爸，干單會當佇厝內做手工。小弟、小妹攏猶細漢，偆伊一人咧趁錢，現此時已經負債累累。伊那講那tshinn7-tshinn7-tshng7-tshng7，予人聽著誠艱苦心。",
    "paragraph_id": 442
  },
  {
    "title": "彩虹春風",
    "author": "陳金順",
    "text": "伊講假使我若願意幫助伊度過難關，伊願意做我的查某朋友，以後嫁予我報答恩情。若無，為著揹遐的負債，伊早慢會墜落煙花。聽伊按呢講，我不止仔同情，隔轉工隨匯20萬予伊。成禮拜後，我第二擺接著許麗秋的電話，伊相像佇電話彼爿[ping5]頭欲哭欲啼，尚且這回閣哮愈大聲。我問伊到底發生啥物代誌？",
    "paragraph_id": 443
  },
  {
    "title": "彩虹春風",
    "author": "陳金順",
    "text": "伊講怹老母出門買菜，佇轉來的路裡予一台thoo-la-khuh挵著，斷跤斷手夆送去病院，運將早就旋[suan]甲無看人影。伊姑不終共頭路辭掉，這聲蠟燭雙頭燒，逐日佇病院佮厝裡兩爿走傱。因為這個緣故，厝裡的經濟陷入絕境，拜託我閣一擺鬥相共。我要求參伊見面，親手共錢交予伊，伊推講愛照顧老爸、老母，喚我直接匯錢予伊，若無，恐驚愛規家伙仔掣掣咧去跳港。我心肝掠坦橫，隨閣匯40萬予伊。",
    "paragraph_id": 444
  },
  {
    "title": "彩虹春風",
    "author": "陳金順",
    "text": "今仔日早起，我一接著許麗秋的電話，伊就佇電話中嗎嗎哮，講怹老母昨昏佇病院裡往生，喪事加上進前的債務扯[tshe2]扯咧，量約愛閣60萬才有夠額。我愈想愈感覺代誌有欹蹺[khi-khiau]，堅持當面共錢交予伊。阮已經約束明仔早起見面。小姐，妳講我是毋是搪著詐騙集團？歹勢，共妳齪嘈遮久。",
    "paragraph_id": 445
  },
  {
    "title": "彩虹春風",
    "author": "陳金順",
    "text": "杜秋鵑聽吳富貴躼躼長一綰話講煞，隨共講去拄著諞仙仔無毋著，伊喚吳富貴先莫共對方拍青驚，照約束明仔早起準時赴約，時機一到，警察會現身掠人。隔轉早，吳富貴按時佇約定的公園內出現，手裡捾一跤看起來重khuainn5-khuainn5的筊笀[kha-bang2]。匿踮暗處的許麗秋，看著可能是吳富貴的查甫人現身，伊才行出來佮對方相認。吳富貴看許麗秋的穿插，根底就無成電話裡講的遐呢可憐，正正是一位摩登少女。",
    "paragraph_id": 446
  },
  {
    "title": "彩虹春風",
    "author": "陳金順",
    "text": "許麗秋一見著吳富貴隨激一個苦瓜面，欲哭欲啼，喚對方緊共救命錢提予伊。吳富貴無講無譫[tann3]，共筊笀交咧許麗秋的手裡，許麗秋挩[thuah]開jia-khuh看著內面齊是舊報紙，知影著釣，一時嘴仔開hann7-hann7。伊緊共筊笀摒[phiann]咧吳富貴身軀頂，起跤欲落跑[lau3-phau5]的坎站，兩女一男三位警察傱來面頭前，共許麗秋扣手釦。",
    "paragraph_id": 447
  },
  {
    "title": "彩虹春風",
    "author": "陳金順",
    "text": "去到派出所一下調查，才知面頭前這位19歲的青春少女，根底就毋是許麗秋，伊的本名號做沈燕妮。進前伊向吳富貴所吐露的家內事，全然是歕[pun5]雞胿[kui]的臭彈代。仝日，檢察官以涉嫌詐欺將沈燕妮起訴。吳富貴前後兩擺予沈燕妮拐去彼60萬，早就予伊開甲強欲焦去，落尾干單提轉來10萬箍。毋管按怎講，吳富貴心肝底對彼日西北雨捙桶倒的下晡，佇165反詐騙專線接伊電話，聽伊吐憐涎規半晡的杜秋鵑，充滿感謝。",
    "paragraph_id": 448
  },
  {
    "title": "彩虹春風",
    "author": "陳金順",
    "text": "※   杜秋鵑略略仔會記得，量約讀小學二、三年彼跤兜，有一擺阿媽講欲掣伊去街裡拜拜，彼日涼冷仔涼冷，蓋成是秋天的款勢。彼早起欲出門進前，阿媽閣特別吩咐：「秋[siu]鵑也，即馬徛秋[siu]氣候涼冷，妳jian2-bah愛疊[thah8]咧，出門較袂畏寒。」   「阿媽，咱欲去佗位等車？」秋鵑問。「戇孫咧，阿媽掣[sua7]妳來咱庄頭彼個車[sia]牌仔跤等。」阿媽應。",
    "paragraph_id": 449
  },
  {
    "title": "彩虹春風",
    "author": "陳金順",
    "text": "阿媽牽秋鵑的手，行到大潭村興南客運的車牌仔跤，秋鵑掠懸懸的車牌仔睨睨看，出嘴問：「阿媽，咱欲坐到佗位？」   「咱欲坐到街裡天公廟前遐。」阿媽應。秋鵑瞻[tann]頭看規晡久，看無「天公廟」三字，問阿媽：「阿媽，我揣無天公廟佇佗位呢，欲按怎？」   阿媽共秋鵑的頭殼挲[so]挲咧，講：「戇孫咧，等咧上車[sia]才拜託車[sia]掌，到位共咱喚一聲就好矣。",
    "paragraph_id": 450
  },
  {
    "title": "彩虹春風",
    "author": "陳金順",
    "text": "」   彼[he]是阿媽頭擺掣秋鵑坐興南客運。彼時的路無親像這陣遐呢平坦，一逝[tsua7]路坎坎坷坷、趒趒跳跳，害本底就荏[lam2]身的秋鵑規個人gong5-tshia-tshia，甚至坐到半中途的時陣，忍袂牢煞吐佇客運車頂。因為按呢，規車的人目睭凝噁噁[gin5-onn3-onn3]。秋鵑的阿媽只好一粒頭頕[tam3]無停，向逐家會失禮。",
    "paragraph_id": 451
  },
  {
    "title": "彩虹春風",
    "author": "陳金順",
    "text": "誠無簡單，坐點外鐘的車，興南客運駛到忠義路第一銀行邊的車牌仔，阿媽牽秋鵑落車。一落車，就碰著兩、三位婦仁人，手提香燭、金紙，相爭咧喝咻招呼人客。阿媽行入路邊橄[kam2]仔店，買一包酸梅仔佮一矸涼水，提予規個面仔青恂[sun2]恂的秋鵑，秋鵑含一粒酸梅仔、啉一嘴涼水了後，人有較清彩淡薄。精神較清彩了後，秋鵑參濟濟庄跤倯[song5]頭擺入城仝款，目睭前看著的攏是驚奇。",
    "paragraph_id": 452
  },
  {
    "title": "彩虹春風",
    "author": "陳金順",
    "text": "伊手比面頭前規排的西洋樓，「阿媽，妳看！遮的厝攏足懸的呢。」   「Hioh8啦，街裡四界攏嘛是樓仔厝[su3]。秋[siu]鵑，阿媽掣[sua7]妳入來天公廟拜拜，祈求天公伯也保庇妳身體勇健、敖大漢。」阿媽那講那牽秋鵑行入第一銀行邊巷仔內的天公廟。拜完天公廟了後，阿媽掣秋鵑行到民族路頂的赤崁樓tshit迌，秋鵑歡喜甲跤弄[lang7]手弄，早就共眩[hin5]車的代誌放水流。",
    "paragraph_id": 453
  },
  {
    "title": "彩虹春風",
    "author": "陳金順",
    "text": "偎晝，阿媽掣伊去赤崁樓邊仔石舂臼食擔仔麵。中晝食煞，行入對面巷仔裡大天后宮參拜，阿媽嘴裡相像祈求媽祖婆保庇秋鵑敖大漢。轉去厝的路裡，仝款坐興南客運，不而過，檢采心情快活的緣故，秋鵑干單小可頭眩，無閣再吐甲規個面仔青恂恂。※   「秋[siu]鵑，阿媽掣[sua7]妳入來天公廟拜拜，祈求天公伯也保庇妳身體勇健、敖大漢。」   十外冬後，阿媽斯當年的話語，猶咧杜秋鵑的腦海內轉踅。",
    "paragraph_id": 454
  },
  {
    "title": "彩虹春風",
    "author": "陳金順",
    "text": "杜秋鵑閣一擺唯大潭村坐興南客運到街裡天公廟，上界疼痛伊的阿媽已經無佇身軀邊做伴，這段成點鐘短短仔的路程，成做伊走揣人生回憶的光景。入去天公廟參拜了後，杜秋鵑行出巷仔口，瞻頭看面頭前規排的西洋樓，儘管遮的樓仔厝年久月深早就超過斯當年的懸度，不而過，佇經過人生風湧的杜秋鵑眼內，已經變甲極其庶[su3]常。",
    "paragraph_id": 455
  },
  {
    "title": "彩虹春風",
    "author": "陳金順",
    "text": "杜秋鵑當欲正斡行唯赤崁樓的方向，目尾眼著邊仔第一銀行門嘴，一位頭毛白蒼蒼、略仔蹺痀[ku]的老婦仁人，手裡捧一袋牛皮紙橐[lok]仔貯的物件，看起來不止仔沈[tim3]斗，老婦仁人面頭前是一位西裝畢紮、參杜秋鵑年歲相當的少年家仔，佇老婦仁人欲共紙橐仔交予少年家仔的坎站，杜秋鵑緊猛傱偎過，紲手唯褲袋仔撏[jim5]出伊的警察證，大喝一聲「警察！",
    "paragraph_id": 456
  },
  {
    "title": "彩虹春風",
    "author": "陳金順",
    "text": "」少年家仔予杜秋鵑的喝聲驚一趒，袂赴提彼袋銀票，緊拚起停踮邊仔猶未熄火的Oo-too2-bai2頂，phe唯中正路的方向，一搭久仔隨無看影跡。老婦仁人嘛予杜秋鵑的喝聲驚一趒，一時愣[gang7]愣峙[tshai7]佇遐，毋知如何是好。等伊回魂轉來，徛佇伊面頭前的杜秋鵑，共伊講去搪著詐騙集團，順紲陪伊入去第一銀行，共拄才領出來彼200萬箍，原原本本儉入伊的口座裡。",
    "paragraph_id": 457
  },
  {
    "title": "彩虹春風",
    "author": "陳金順",
    "text": "老婦仁人講怹兜蹛踮米街，就佇赤崁樓邊仔爾，杜秋鵑拄好欲去十外冬前來過一逝的赤崁樓行行咧，怹兩人自按呢做伙行向赤崁樓。「大人[tai7-jin5]啊，實在誠勞力哦，今仔日若毋是搪著妳，我的棺柴本拄好予諞仙仔騙了了。」老婦仁人共杜秋鵑說多謝。「奧巴桑，莫喚我大人，按呢誠袂慣勢。妳毋免細膩，打擊犯罪本底就是阮警察愛盡的本分。」杜秋鵑講。「警察小姐，無論按怎講，猶是愛感謝妳的大恩大德。",
    "paragraph_id": 458
  },
  {
    "title": "彩虹春風",
    "author": "陳金順",
    "text": "這陣欲偎晝矣，若無，稍等咧來去石舂臼，我請妳食幾項仔在地點心，當做答謝。」老婦仁人好禮邀請。「奧巴桑，多謝妳的好意。毋過，阮成做公務人員，袂使凊采接受人民的邀請。實在真歹勢。」杜秋鵑講出伊的立場。※   兩工假期結束，杜秋鵑坐高鐵轉去台北。佇高鐵列車裡，杜秋鵑歡喜這擺回鄉，伊親身行一逝細漢時參阿媽做伙行過的跤跡。閣較予伊樂暢的代誌，是伊出手阻擋一層詐騙的事件，予老婦仁人會當安心過日子。",
    "paragraph_id": 459
  },
  {
    "title": "彩虹春風",
    "author": "陳金順",
    "text": "隔轉工下晡，好天薄日。杜秋鵑佇「165反詐騙諮詢專線」值班。當伊攑起電話筒講出：「165反詐騙專線，你好。」頂回受伊幫助、感恩在心的吳富貴，隨認出伊的聲音。吳富貴講為欲感謝杜秋鵑頂回鬥相共，下班以後伊想欲請秋鵑食暗頓，毋知敢有這個榮幸？杜秋鵑想講「165反詐騙專線」量約有50名值班人員，仝一個民眾隨機敲來的電話，欲拄好予伊接著的機率的確無懸，無定著一切攏是緣份，伊不止仔阿沙利答應吳富貴的邀請。",
    "paragraph_id": 460
  },
  {
    "title": "彩虹春風",
    "author": "陳金順",
    "text": "彼日，吳富貴有影準時出現佇保一總隊大門口，迎接拄下班的杜秋鵑，雙人做陣去食一頓Romantic的燭光晚餐。彼暗，初次約會。對杜秋鵑佮吳富貴來講，攏是一生中難忘的秋天夜暝。有圓輾[lin3]輾的月娘、滿天的星參涼涼的風絲仔相放伴。──2011.12.5寫佇赤崁南門仔     2012.4《台文戰線》第26號 冬雪   偎近暗夜十二點，空氣若堅凍，溫度低甲偆無十度。",
    "paragraph_id": 461
  },
  {
    "title": "彩虹春風",
    "author": "陳金順",
    "text": "雖然，現此時踮都市街路裡賴賴趖的暗光鳥明顯減少，毋過，佇高速公路頂泰山收費站車道，一台接一台逐款型體的自動車，唯遠遠的所在開始減速，逗逗仔駛偎來正爿彼四個人工收費車道，挨挨陣陣，愈集愈濟。駛到票亭的時，眾人親像早就講通和，毋那票離手了後，無加速駛離車道，尚且，逐家攏會絞開車窗，依依難捨向收費員講再會。",
    "paragraph_id": 462
  },
  {
    "title": "彩虹春風",
    "author": "陳金順",
    "text": "這時，排佇後面車裡的駕駛修養齊[tsiau5]變甲百倍好，攏足有君子風度毋敢濫糝揤[tshih8]喇叭。倒爿彼四個電子收費車道，拄好佮平素時仔倒反[ping2]，疏櫳[lang]疏櫳偆無幾隻車通過。咻──咻──咻──，無情的霜冷風佇這片曠闊地吹甲sng3-sng3叫。",
    "paragraph_id": 463
  },
  {
    "title": "彩虹春風",
    "author": "陳金順",
    "text": "頭鬃留到肩胛頭、頭戴一頂暗紅色膨紗帽仔、身穿一軀[su]柑仔色長風衣、面裡掛一個簡便型嘴掩，徛踮五號車道票亭當值的收費員沈冬雪，重巡的目睭佇小夜班盡磅的時刻，猶原金噹噹注目過往的車輛，一絲仔都毋肯共[ka7]精神放鬆，伊欲佇這個閣差兩日就滿二十冬，規半世人奉獻青春的所在留落圓滿的印記。沈冬雪，出世佇濁水溪流過的海口庄頭。蹛佇彼個庄頭的鄉親，絕對多數攏是古意的老實人，遐的庄民十個有九個九靠討海食穿。",
    "paragraph_id": 464
  },
  {
    "title": "彩虹春風",
    "author": "陳金順",
    "text": "沈冬雪的老爸沈海清就是靠近海漁船討海為生，養飼兩翁仔某佮四個囝兒序細。沈冬雪是大漢查某囝，自細漢真知家境艱難，讀小學起便若搪[tng7]著歇睏日，就去挖蚵仔趁寡錢鬥相添，囡仔人袂曉節力，不時嘛予挖蚵仔的傢俬頭仔鑿[tshak8]甲血流血滴。厝邊相搪頭攏嘛對冬雪怹老母蔡月娥比大頭拇，話頭話尾呵咾甲會觸[tak]舌：「恁雪也有影誠感心，遮呢細漢就會曉共厝裡鬥趁錢，別日仔大漢定著是人的好家後。",
    "paragraph_id": 465
  },
  {
    "title": "彩虹春風",
    "author": "陳金順",
    "text": "」   「無啦，是恁毋甘嫌。」蔡月娥攏會按呢對嘴應。沈冬雪的爸母比庄裡其他序大較開化，無因為家境艱難來犧牲序細學業。別人兜的囡仔讀到國中卒業，查甫的送去學工夫、查某的出外做女工，一個都無例外。毋過，海清佮月娥翁某攏會對序細講：「較無嘛著讀一個仔高等職業學校，別日仔毋才參人會比並[phing7]。",
    "paragraph_id": 466
  },
  {
    "title": "彩虹春風",
    "author": "陳金順",
    "text": "」   因由爸母這句話，自小學起成績毋捌落到三名外的沈冬雪，才會得佇艱難的環境裡，考入就近鄉鎮的商職繼續讀冊。踮商職讀冊期間，歇睏日伊相像去厝邊兜挖蚵仔鬥趁錢。頭前彼五個學期，沈冬雪攏維持全班前兩名，伊共會計專業學甲不止仔上手。啥知，最後彼擺歇寒欲開學進前無幾日，伊的老爸沈海清出海掠魚，一個無細膩煞予雄狂的海湧捲落海底做海龍王的囝婿。",
    "paragraph_id": 467
  },
  {
    "title": "彩虹春風",
    "author": "陳金順",
    "text": "發生這件予人料想袂到的變故，沈家規家口仔齊愣[gang7]去，一時除了哀傷的目屎以外，實在毋知欲如何是好？好佳哉，蔡月娥毋是一個軟茈[tsiann2]的查某人，目屎拭拭咧，誠緊就共翁婿的後事發落好勢。「阿母，我想欲辦休學緊來鬥趁錢。」沈海清後事到甲一個坎站，沈冬雪隨對老母按呢講。「妳這個戇查某囡仔，才偆一學期較苦嘛著讀乎透。妳免想想遐濟，錢項的代誌阿母會來設法。」蔡月娥應。",
    "paragraph_id": 468
  },
  {
    "title": "彩虹春風",
    "author": "陳金順",
    "text": "下晡四點，原底清朗的天色摻濫淡薄仔殕[phu2]殕霧霧。「泰山收費站」藍底白字的看板，參四十冬來每一日相像挺挺徛踮遐，成做過路人的指標。今仔日，沈冬雪軁[nng3]過百八公尺長的地下便道，提早半點鐘久到辦公室簽到，向站長領勤務袋、五十本回數票、一百張一綑的優待票參一疊收據，跁[peh]起迴旋梯勻勻仔行入成坪大的票亭。了後，伊共白底藍字、長橑形的名牌掛踮票亭外面。",
    "paragraph_id": 469
  },
  {
    "title": "彩虹春風",
    "author": "陳金順",
    "text": "沈冬雪現此時的心情就親像天色仝款殕殕霧霧，其他同事嘛攏相像。因為盈暗十二點鐘聲若響，全國23個高速公路收費站，全然改做電子收費。此去，九百外位收費員攏著告別年久月深服務的場所，同時參充滿鹹酸苦澀的記智講再會。沈冬雪穿一軀柑仔色的長風衣、面裡掛一個簡便型嘴掩、頭戴一頂暗紅色的膨紗帽仔。",
    "paragraph_id": 470
  },
  {
    "title": "彩虹春風",
    "author": "陳金順",
    "text": "面對一台紲接一台的自動車，伊猶原佮過去彼段長躼躼的歲月像款，當伊接著票單抑是過路費的時，攏會向駕駛輕輕仔頕[tam3]一個頭行禮，這個慣勢伊維持欲甲二十冬，有影是一段長躼躼的歲月啊。頭一台駛來沈冬雪面頭前的是紅色Toyota，坐踮駕駛座的是一位看起來相當有氣質的中年婦仁人，伊倒手交票，正手捾一袋六粒柑仔予沈冬雪，順紲講一聲：「辛苦囉。」沈冬雪頕頭說勞力了後，紅色Toyota逗逗仔駛離票亭。",
    "paragraph_id": 471
  },
  {
    "title": "彩虹春風",
    "author": "陳金順",
    "text": "閣來，一台烏色BMW攄[lu]來面頭前，後座穿西裝、頭家扮的人共一張掛批殼的卡片交予運將，運將順手票連卡片做伙交予沈冬雪。紲落，一台外表漆蘋果綠的細台麵包車出現佇沈冬雪目睭前，少年駕駛票參一袋phang2鬥陣離手，同時吩咐沈冬雪：「阿姨，phang2愛會記得食哦。」沈冬雪笑笑接過彼袋phang2，目屎煞強欲遨[go5]出目墘。",
    "paragraph_id": 472
  },
  {
    "title": "彩虹春風",
    "author": "陳金順",
    "text": "蘋果綠麵包車後壁面，綴一台發財仔車，留海結仔頭、穿角格仔siat-tsuh的司機唯車窗抵[tu]一蕊玫瑰花出來，順嘴講：「大姊，這花送妳。」唯伊輕柔的聲音裡聽出原來是一位打扮性格的查某囡仔，沈冬雪歡喜接過玫瑰花，用一款大姊關心小妹的口氣講：「車愛勻勻仔駛哦。」   車一台紲一台，沈冬雪的手無時閒。票亭的桌頂無一目睨仔久就囥滿人客送的物件，遮的物件裡有食的、啉的，上界濟的是卡片。",
    "paragraph_id": 473
  },
  {
    "title": "彩虹春風",
    "author": "陳金順",
    "text": "欲暗六點跤兜，同事起來代班，予沈冬雪會當歇睏二十分鐘食暗。「阿梅，這袋phang2予妳食。」沈冬雪共彼位駛麵包車的少年駕駛送的phang2交予同事，順紲共桌頂人客送的卡片佮物件摩[mooh]咧身軀頂，逗逗仔行落迴旋梯。入去辦公室，拍開壁邊伊個人專用的鐵櫃仔，共手裡物件攏總囥入去，提出上班進前攢[tshuan5]的菜包，配白滾水準做一頓。沈冬雪有影聽老母的嘴，牙齒根咬咧共高職最後彼學期讀乎透。",
    "paragraph_id": 474
  },
  {
    "title": "彩虹春風",
    "author": "陳金順",
    "text": "卒業的時，伊得著全班第二名的好成績，佇畢業典禮頂面領鎮長賞。自翁婿沈海清過身了後，蔡月娥一個人當做三個人咧操，日暝相紲兼三份工課，唯死的做倒轉來。查某囝的畢業典禮，伊有心無步行袂開跤，沈冬雪真知老母跋落囝兒坑，一點仔都袂要意。沈冬雪高職卒業，透過學校老師紹介，入去一間食品工場做會計。佇遐，伊爭取所有會當加班的機會，有時陣家己的工課路做煞，伊嘛會撆[pih]手紻[ng2]落去做包裝的穡頭。",
    "paragraph_id": 475
  },
  {
    "title": "彩虹春風",
    "author": "陳金順",
    "text": "「雪也，毋通掠準妳猶少年，身體著顧乎勇，工課路較準節咧。」蔡月娥惜囝，不時對沈冬雪三吩咐四交代。「阿母，妳做三款工課都無咧喝忝，我無要緊啦。」沈冬雪用溫柔的音聲應話。「戇查某囝，共恁遮的序細晟養乎成人，本底就是阿母的責任。」   「阿母，我已經大漢矣，共妳鬥晟養小弟、小妹嘛是我的責任。」   蔡月娥聽沈冬雪講遮的話，心肝內不止仔安慰，肩胛頭共搭搭咧，兩母仔囝攬咧哮一睏。",
    "paragraph_id": 476
  },
  {
    "title": "彩虹春風",
    "author": "陳金順",
    "text": "兩冬後，會計工課做甲不止仔熟手的沈冬雪，聽人講北部機會塞倒街，月給嘛並下港懸誠濟，心內煞有無仝的拍算。佇毋甘的心緒裡，伊取得老母的同意佮諒情，包袱仔揹咧參高職同窗上北拍拚。來到北地無幾日，沈冬雪就佇三重埔一間電子公司引著會計的頭路。佇遐，伊猶原發揮台灣牛的精神，綿爛做穡、貧惰歇睏，無偌久，頭家佮同事就攏共伊當做家己人款待。",
    "paragraph_id": 477
  },
  {
    "title": "彩虹春風",
    "author": "陳金順",
    "text": "沈冬雪蹛公司宿舍，逐日免費食一頓，伊本性勤儉，別人一領著月給隨相招踅街買媠衫、食好料，伊領月給手頭干單留淡薄仔所費，偆的全部寄轉厝裡予老母拍派。冬半進前，沈冬雪規世人勞碌的老母蔡月娥因由車厄過身。彼日，蔡月娥去庄裡共人鬥跤手挖蚵仔，工課做煞，日頭落山暗頭仔六點外。庄跤所在燈火暗毿[sam3]，蔡月娥佇欲到厝的路口，予一台無注神的自動車舂[tsing]著。",
    "paragraph_id": 478
  },
  {
    "title": "彩虹春風",
    "author": "陳金順",
    "text": "徛家踮佇彼踏的村長聽著碰一聲，緊猛傱[tsong5]出來觀前顧後。彼個駛車的少年家挵著人並無落跑，伊佮村長做陣共蔡月娥扛上車載到就近病院。村長透暝聯絡蔡月娥大漢查某囝沈冬雪，沈冬雪才閣敲電話通知分散各地的小弟、小妹。隔轉日，所有後生、查某囝齊趕到病院，不而過，自底荏[lam2]身的蔡月娥這回傷著頭殼，醫生宣布救袂轉來。欲斷喟[khui3]進前，蔡月娥干單共序細吩咐一句：「千萬毋好刁難人。",
    "paragraph_id": 479
  },
  {
    "title": "彩虹春風",
    "author": "陳金順",
    "text": "」   沈冬雪參小弟、小妹按照交代，佇哀傷、毋甘的氣氛裡為老母備辦後事。告別式的時，彼個少年家自頭跪到尾表示懺悔。沈冬雪捌聽人講起：親人過身的時若猶咧食臊，會加重往生者的業障。所致，自彼時起，伊發願七七49工食全素，共功德迴向予老母。後來，食素食甲慣勢慣勢，伊規氣自按呢食透底。在來伊疼痛動物佮保護環境的理念，本底就合素食主義者的主張。食素對伊來講，只不過是因緣具足的自然表現。",
    "paragraph_id": 480
  },
  {
    "title": "彩虹春風",
    "author": "陳金順",
    "text": "日子平順平順一年一年過。目一下睨，沈冬雪佇電子公司擔當會計已經欲滿七冬。這七冬來，沈冬雪偎靠這份無偌冗剩[liong7-siong7]的薪水，另外閣份幾跤會仔，共老母鬥晟養小弟、小妹，予怹有機會接受高等教育。自小弟、小妹一個紲一個來台北讀大學起，沈冬雪就無閣蹛踮宿舍，伊佇公司就近租一層樓仔，姊弟仔放伴蹛做伙。遐的小弟、小妹心內真知，若毋是大姊的犧牲佮付出，怹欲哪有法度入去大學讀冊？",
    "paragraph_id": 481
  },
  {
    "title": "彩虹春風",
    "author": "陳金順",
    "text": "所致，讀大學期間，怹佇課業外攏有兼家教佮其他散工，通好減輕大姊的擔頭。唯一例外的是細漢小妹玉鳳。這個自細漢致著小兒麻痺，行動無啥利便的細漢小妹，以早捌讀過《汪洋中的破船》這本冊，鄭豐喜是伊上界欽服的人。伊自底想欲學習鄭豐喜奮鬥的精神，兼一寡家教趁錢。不而過，沈冬雪喚伊好好仔讀冊就好，毋免煩惱錢項的代誌。到甲彼個坎站，除去細漢小妹以外，大漢小妹佮唯一的小弟攏齊大學卒業，順序揣著頭路。",
    "paragraph_id": 482
  },
  {
    "title": "彩虹春風",
    "author": "陳金順",
    "text": "進前，沈冬雪為著小弟、小妹的前途，暝日無閒工課，使致伊放捨一段美好的姻緣。伊掠準此去會當順風駛船，通好好仔打揲[tiap8]家己的未來。啥知，電子公司頭家參人咧綴時行，投資伊全然無認捌的服務業，結局了甲塗塗塗，牽連一綰薪勞參伊咧悽慘落魄。頭家破產走路，沈冬雪佮其他同事相像，無半銑遣散費通好領，伊想袂到出社會才九冬，煞佇27歲的時就來失業。有影天無絕人之路。",
    "paragraph_id": 483
  },
  {
    "title": "彩虹春風",
    "author": "陳金順",
    "text": "沈冬雪重頭揣工課的坎站，踮報紙頂面看著高速公路局拄好咧招考國道收費員，伊心肝掠坦橫殘殘納報名費，潦落去參加考試。落尾，佇極短的時間內，予伊考牢國道收費員，分發來泰山收費站，一做欲甲二十冬。這內中的鹹酸苦澀，外人僫[oh]得體會。成禮拜前。過晝了後，烏陰濟雲，台北的天色袂輸孝男面。",
    "paragraph_id": 484
  },
  {
    "title": "彩虹春風",
    "author": "陳金順",
    "text": "彼工，沈冬雪拄好輪著歇睏日，伊參「國道收費員自救會」量約兩百位成員佮濟濟相挺的社運人士，規陣聚集佇立法院外口面陳情、抗議。白色抗議布條仔一條紲一條，頂面烏閣粗的毛筆字，親像是為國道收費員所寫的祭文。怹向望立法委員徛出來替怹主持公道，要求高速公路局佮電子收費貿頭的丸旦公司，的確愛講話算話，佇上短的時間內，安排全國九百外名收費員妥當的頭路。若無，閣成禮拜後，怹就愛包袱仔款款咧轉去食家己。",
    "paragraph_id": 485
  },
  {
    "title": "彩虹春風",
    "author": "陳金順",
    "text": "雖然，抗議的人數無偌濟，毋過，抗議的口號佮聲說一波接一波，一直攏無斷。「阮厝猶有兩個囡仔愛飼，欲偎年才來吊鼎，高公局佮丸旦公司，恁的良心敢是予痟狗哺去？」一位短頭鬃、掛嘴掩、中年款的查某人，接受公視記者採訪的時按呢講，透過mai-khuh，聽會出伊心內深深的無奈。針對這場抗爭，台北市政府警察局派出上百名手攑盾牌的警員，佇立法院面頭前佮抗議群眾相對敵。",
    "paragraph_id": 486
  },
  {
    "title": "彩虹春風",
    "author": "陳金順",
    "text": "無偌久，天開始落霎霎仔雨，假若咧毋甘這陣國道收費員的遭遇，為怹流落同情的目屎。泰山收費站的宿舍一間蹛四個人，內面量約六坪大細，囥兩張頂下鋪的枋仔床。便所佮浴間另外砌佇宿舍外面，眾人公家使用。拄到收費站上班彼時，沈冬雪不時感覺頭眩目暗，主要是因由三班制的緣故，輪著小夜班的時，適應上較無啥問題，若輪著大夜班有影頭較大身，日暝顛倒予以早上正常班的沈冬雪誠袂慣勢。",
    "paragraph_id": 487
  },
  {
    "title": "彩虹春風",
    "author": "陳金順",
    "text": "另外，閣有袂少伊毋捌想過的狀況，佇這個成坪大的票亭內外予伊搪著。親像冬天半暝，來往的車輛一暗無幾台，隔壁車道無同事通好開講，目睭強欲瞌起來閣毋敢盹[tuh]龜，上界恐怖的是冷風sng3-sng3叫，袂輸鬼仔片內底的怪風，定定予伊身軀起交懍恂[ka-lun2-sun2]。驚罔驚，遮呢濟年來，沈冬雪猶毋捌看過一個鬼仔影生做圓抑扁。猶有一款情形不時發生。",
    "paragraph_id": 488
  },
  {
    "title": "彩虹春風",
    "author": "陳金順",
    "text": "一寡豬哥性帶較重的無聊查甫人，利用通過票亭交票的時共沈冬雪消磨。較客氣的手小可共摸一下，較變態的踵頭仔伸出來迴伊的手蹄仔。有一擺，沈冬雪拄著一個並變態閣較變態的中年查甫人，手提四個十箍銀角仔，等伊欲接過手的時，這個中年查甫人雄雄伸倒手去捉[tshiok8]伊的胸坎，趁沈冬雪愣一秒鐘的閬縫，車phiu咧駛甲無看人影，沈冬雪除了將委屈滴做目屎以外，干單會當恬恬瞻[tann]頭向天。",
    "paragraph_id": 489
  },
  {
    "title": "彩虹春風",
    "author": "陳金順",
    "text": "十外冬前，沈冬雪捌搪過一擺予伊驚破膽的事故。彼暗，伊值小夜班。暗頭仔六點外，伊暗頓食煞當欲起來票亭交換班的時，佇離收費站量約五十公尺遠的所在，兩台自動車相挵。照理講，離收費站遮呢近的距離，車速該當減慢才著。毋過，尾後彼台車猶原駛誠雄，共頭前彼台挵甲東倒西歪，車內駕駛予對方挵甲飛出車外，這猶無打緊，伊的身軀夆挵甲斷做幾落橛[kueh8]。遮的情景沈冬雪攏看現現，害伊拄仔吞落腹肚的暗頓齊吐吐出來。",
    "paragraph_id": 490
  },
  {
    "title": "彩虹春風",
    "author": "陳金順",
    "text": "隔轉日煞著去予人收驚。沈冬雪入來泰山收費站的時已經27歲。檢采進前彼段戀情深深刻踮伊的心肝穎仔，使致伊來遮上班了後，顛倒對感情代看甲誠開，一點仔都無咧要意。就準講捌有幾個查甫囡仔對伊表示意愛，碰壁幾擺了後，總是會另外揣出路。阿若佮伊同齊考入來彼幾位二十捅[thong2]歲的查某囡仔都無仝囉。彼個年代國道收費站全然招考查某囡仔，規定便若值夜班，收費員一律著蹛宿舍。",
    "paragraph_id": 491
  },
  {
    "title": "彩虹春風",
    "author": "陳金順",
    "text": "每日暗暝十二點半，舍監固定會來點名一擺，點名了後，遐的當咧參查甫朋友愛甲熱火火的查某囡仔，就會互相掩護，偷偷仔溜旋[suan]出去約會。宿舍的牆圍仔有兩人懸，愛著較慘死，閣較懸嘛敢跁起哩，不時有人摔甲大空細裂。11冬前，國道收費站開始招考男性收費員了後，泰山收費站彼條百八公尺長的地道，牽連幾落層人間喜事、美好的姻緣，確實是真拄真的代誌。嘛會當講是佇怹無聊的職業生涯裡，值得提出來參人分享的甘蜜記智。",
    "paragraph_id": 492
  },
  {
    "title": "彩虹春風",
    "author": "陳金順",
    "text": "到今，食甲47歲的沈冬雪，猶原是獨身仔。半冬前，沈冬雪的細漢小妹玉鳳抽著公益彩券經銷商的資格。半冬來，經過面試、教育訓練、簽約遮的程序，沈玉鳳順利提著經銷證，伊租佇濁水溪邊小鎮的店面已經裝潢好勢。「大姊，妳過來共我鬥跤手啦。」成個月前，仝款獨身仔的沈玉鳳，用溫純的口氣對沈冬雪講。上班前，沈冬雪共宿舍裡所有衫褲、物件齊款好勢，明仔早就欲搬轉去下港佮小妹蹛鬥陣。喨──，暗夜十二點，頓卡鐘鐘聲響起。",
    "paragraph_id": 493
  },
  {
    "title": "彩虹春風",
    "author": "陳金順",
    "text": "沈冬雪共票亭裡的物件收好勢，電火禁掉，勻勻仔行落迴旋梯。空氣若堅凍，溫度低甲偆無十度。──2014.2.10寫佇赤崁南門仔   2014.4《台文戰線》第34號 主角   Action！王清美坐佇導演椅頂面，中氣十足喝出這聲。薛明俊聽著這聲Action，照拄才副導演講的要點，展開該當有的動作。卡！重來一擺。歹勢！歹勢！這個鏡頭因由薛明俊的緣故，攏總NG五、六擺才OK。",
    "paragraph_id": 494
  },
  {
    "title": "彩虹春風",
    "author": "陳金順",
    "text": "伊一個面袂輸紅關公，直直向在場的演員佮工作團隊頕[tam3]頭會失禮。過晝歇睏，伊便當領咧，孤一人行去外景地的菜瓜棚，尻川拌[puann7]拌咧，坐佇棚仔跤食飯。陣陣涼風吹來。5場1 Take1！生做細粒籽的王清美，拍板的聲說不止仔大聲。薛明俊的三魂七魄袂輸夆吸去，導演已經喝Action，伊的目睭猶盯咧王清美身軀頂，該當有的動作攏無做。卡！重來一擺。歹勢！歹勢！",
    "paragraph_id": 495
  },
  {
    "title": "彩虹春風",
    "author": "陳金順",
    "text": "這個鏡頭因由薛明俊的緣故，攏總NG五、六擺猶未OK。你共我閃較遠咧。導演唯導演椅頂面徛起來大聲罵。伊一個面袂輸紅關公，直直向在場的演員佮工作團隊頕頭會失禮。王清美掠薛明俊看一下，露出無奈的表情。彼日中晝，伊連便當都無領，孤一人離開拍片現場。路裡日頭赤炎炎。開工！聽著副導演聲喉放盡磅，薛明俊目睭揉揉咧，自十八冬前的夢境逃脫。因由落大雨，彼下晡兩點外鐘就收工。",
    "paragraph_id": 496
  },
  {
    "title": "彩虹春風",
    "author": "陳金順",
    "text": "薛明俊行到經紀人身軀邊，佇「臨時演員酬勞表」頂面簽名，經紀人紲手共一張五百箍銀票交予伊。錢領了，薛明俊無意仔無意行向客運車牌仔。早起好天，伊無紮雨傘，只好放乎雨湳。上車！一台紅色喜美仔停咧薛明俊面頭前。伊看入半開的車窗，坐踮駕駛座頂面的是導演王清美。薛明俊頓蹬[tun3-tenn]兩秒鐘才軁[nng3]入車裡。「喂！你哪會一個人踞踮壁角仔食飯？」第二擺佇拍片現場，中晝歇睏，王清美走來揣薛明俊講話。",
    "paragraph_id": 497
  },
  {
    "title": "彩虹春風",
    "author": "陳金順",
    "text": "「我較無愛參人相交插。」薛明俊掠伊看一下，無意仔無意應話。「我敢會當坐落來做陣食飯？」   薛明俊連紲頕兩下頭。「來，這予你。」坐落了後，王清美共滷雞腿挾予薛明俊。薛明俊目睭展大蕊，掠王清美看一下，共一簇[tshok]高麗菜挾過伊的便當匣[kheh]仔。「你遮呢閉思哪會想欲走來搬戲？」   「我…」薛明俊雞腿拄好塞咧嘴裡。「頂回你哪會掠人金金看，煞袂記走位？",
    "paragraph_id": 498
  },
  {
    "title": "彩虹春風",
    "author": "陳金順",
    "text": "」   聽著王清美提起彼件見笑代，薛明俊一個嘴開hann7-hann7，規個面袂輸紅關公。雨裡，王清美共薛明俊載去一間有落地窗的咖啡館。「Waiter，予我兩杯卡布奇諾。」服務生抵過來的Menu，王清美連掀都無掀。「妳猶是佮以早相像，遐呢阿沙利。」薛明俊看入王清美的嚨喉蒂仔。「欲來一枝無？」王美清唯衲袋仔撏[jim5]一包PEACE出來，那點薰那問薛明俊。薛明俊幌頭。",
    "paragraph_id": 499
  },
  {
    "title": "彩虹春風",
    "author": "陳金順",
    "text": "「你嘛是佮較早仝款，薰酒攏無沐[bak]。」   薛明俊頕頭。「十八冬前，你哪會雄雄失踪？」王清美啉一嘴卡布奇諾了抐[la7]起話頭。「講來話頭長，」薛明俊掠王清美看一下，勻勻仔啜[tsip]一嘴卡布奇諾紲咧講：「攏是為著地下電台。」   「地下電台？」   彼日，收工了後。薛明俊騎兜風50欲轉去稅厝徛，油才拄摧咧，王清美就唯後面傱偎來，「我機車牽去修理，你敢會當載我轉去？",
    "paragraph_id": 500
  },
  {
    "title": "彩虹春風",
    "author": "陳金順",
    "text": "」未曾等薛明俊應答，王清美就直接跳起後座。機車細台，王清美佮薛明俊坐誠偎，伊雙手真自然攬薛明俊的腰，一絲仔都袂感覺礙謔[gai7-gioh8]。薛明俊汗珠直直濆[bun3]出來。自南港騎到松山，佇離王清美怹兜較歛[liam2]兩百公尺的十字路口，一台野狼仔125趕欲超車，青碰白碰唯後斗挵過來。王清美、薛明俊雙雙摔落車跤。薛明俊好運淡薄仔擦傷，王清美毋那額頭受傷，尚且，正手去扭[lau2]著。",
    "paragraph_id": 501
  },
  {
    "title": "彩虹春風",
    "author": "陳金順",
    "text": "「今欲按怎，明仔載猶有班呢？」王清美雄雄呶[nauh]這句。「我有辦法。」薛明俊講。「你哪會遮呢憨！佮人舞啥物地下電台。」王清美聽薛明俊共失踪的原因講煞，目眶略仔紅紅。「實在想袂到，會當佇下港閣見著妳。」薛明俊共王清美搭兩下肩胛頭。「我嘛想袂到，你佮以早仝款攏無啥變。」   「我十八冬前做臨時演員，人生踅一輾迵[thang3]，十八冬後嘛是做臨時演員。",
    "paragraph_id": 502
  },
  {
    "title": "彩虹春風",
    "author": "陳金順",
    "text": "妳有影無簡單，唯場記做到導演，有妳這個朋友，確實誠光榮。」   「臨時演員講起來比佇7-11做散工較歹討趁，你這幾冬來毋活甲足辛苦？」   「日子總是會得過，菜脯根罔咬鹹。」薛明俊這句話應甲輕魍[bang2]魍。「這齣電影量約閣半月日殺青。」王清美啖一嘴卡布奇諾接咧講：「紲落來，我手頭有一枝MV，我感覺你的氣質佮歌詞的意境誠合，敢願意來搬男主角？」   「主角？",
    "paragraph_id": 503
  },
  {
    "title": "彩虹春風",
    "author": "陳金順",
    "text": "」聽著這個全然毋敢數想的名詞，薛明俊含咧嘴裡的咖啡差一屑仔溢出來。12場1 Take1！車厄隔轉日，薛明俊借一台光陽90仔，透早唯板橋騎去松山載王清美。王清美手扭著，經過導演同意，暫且予薛明俊代替伊擔當場記。雖然，薛明俊拍板無啥在穩，毋過，有王清美佇邊仔指導，攏無半點仔脫箠[thut-tshe5]。黃昏時仔收工。",
    "paragraph_id": 504
  },
  {
    "title": "彩虹春風",
    "author": "陳金順",
    "text": "薛明俊載王清美去饒河夜市，兩個人有講有笑，薛明俊體諒王清美手無利便，捷捷飼伊食物件，王清美面裡的笑容規暝毋捌停過。便若搪著拍片，薛明俊相像唯板橋騎車來松山載王清美。一直到甲三禮拜後，王清美正手全然復原。相隔工，王清美想欲提一寡所費予薛明俊，成做這段時間相替手的謝金。薛明俊無講無譫[tann3]，自彼日起，伊消失佇茫茫人海。薛明俊穿插飄撇，看起來少年成十歲。伊感覺規個人輕魍魍，親像咧眠夢。",
    "paragraph_id": 505
  },
  {
    "title": "彩虹春風",
    "author": "陳金順",
    "text": "王清美佇目睭前出現，伊的心才較定著。「這是我寫的小說，用妳做主角。」薛明俊提一疊A4的紙予王清美。「你嘛是主角。」王清美笑笑仔回應。五分鐘後。Action！王清美坐佇導演椅頂面，中氣十足喝出這聲。──2013.12.14寫佇赤崁南門仔     2014.3.31《台灣教會公報》3240期  PAGE   \\* MERGEFORMAT 94",
    "paragraph_id": 506
  },
  {
    "title": "天星照路",
    "author": "陳金順",
    "text": "莫拉克風災今仔日拄好滿一月日。小林農場  02.永世難忘  03.慈濟眾生  04.天星閃熾  05.春雪目屎  06.清風吹面  07.錫安取經  08.刣人兇手  09.永久的家  10.平埔遠親  11.一條大索  12.秋暝夜祭  13.牽田走鏢  14.英雄回鄉  15.雨後彩虹   01.小林農場     莫拉克風災今仔日拄好滿一月日。",
    "paragraph_id": 1
  },
  {
    "title": "天星照路",
    "author": "陳金順",
    "text": "這回風災死傷第一慘重的高雄縣甲仙鄉小林村，早時九點佇五里埔地區舉行「小林自然生態農場」開幕式。今仔日出席開幕典禮的政府官員有農委會主委、高雄縣長佮甲仙鄉長等人，另外，風災了後拍斷手骨顛倒勇的在地鄉親嘛挨挨陣陣前往參與，包含媒體記者在內，現場攏總有百外名人員聚集。這个自然生態農場會當佇遮呢短的時間內成立，上界大的功勞者是現任小林村村長月正元。",
    "paragraph_id": 2
  },
  {
    "title": "天星照路",
    "author": "陳金順",
    "text": "月正元強調：「小林自然生態農場」順利成立，挺好為在地鄉親創造就業機會，嘛會當成做推廣自然農法的示範農場。（公視台語新聞）。月正元，現此時五十統歲，人生做矮古矮古、瘦閣薄板，身懸才百六出頭，設使你佇路頭路尾搪[tn̄g]著伊，檢采袂想欲加共[kā]伊看一目，唯[uì]外表看起來，伊的確是一位極普通無比的奧里桑。",
    "paragraph_id": 3
  },
  {
    "title": "天星照路",
    "author": "陳金順",
    "text": "講罔講，咱千萬毋通看貓的無點，伊的身軀內底親像鬥一粒永遠袂斷電的強力電池仝款，不管時看著伊，伊毋那嘴仔笑微微，尚且展現出精氣神十足的生張。凡勢是這款緣故，就準講拄著莫拉克（Morakot）風颱遮[tsiah]呢大的災厄，月正元猶原有才調共悲傷暫時藏踮心內，提出勇氣拚命向前衝。嘛因為伊毋驚艱難，暝日吹風沃雨、走車碌[li̍k]路，「小林自然生態農場」才會當佇短短一月日內成立。",
    "paragraph_id": 4
  },
  {
    "title": "天星照路",
    "author": "陳金順",
    "text": "月正元在來袂愛出鋒頭，是一位條直的古意人，伊認為遮[tsia]的代誌是成做一位村長該當愛做的空課，一絲仔都袂使走閃。所致，佇開幕式裡，就準講農委會主委、高雄縣長佮甲仙鄉長相連紲[suà]上台扮仙，講甲嘴角全波了了，伊攏一直踮佇邊仔角參鄉親徛[khiā]鬥陣，一點仔都袂感覺委屈。",
    "paragraph_id": 5
  },
  {
    "title": "天星照路",
    "author": "陳金順",
    "text": "彼日，嘴鬚留甲長lòng-sòng、規菢頭鬃白蒼蒼的大樹伯對月正元講：「正元仔，阿公共你講，咱做村長的人著愛存天良，毋好逆天地，今，風颱共咱的地頭損盪甲遮呢仔傷重，你著愛順趁這个坎站，趕緊來恢復咱古早做田、種菜的自然農法，按呢，咱土地的生命才會當久久長長，鄉親的身體嘛才會當健健康康。",
    "paragraph_id": 6
  },
  {
    "title": "天星照路",
    "author": "陳金順",
    "text": "正元仔，你千萬愛會記得阿公交仗你的話哦……」雖然大樹伯交代遮呢嚴肅的代誌，毋過，伊猶原展現慈祥的好笑神，兩蕊重巡[tîng-sûn]的老歲仔目瞇甲偆一縫仔，伊的眼神透過這一縫仔射出智慧的光。有自細漢上界疼伊的阿公佇身軀邊，月正元感覺規个人神清氣爽、喟[khuì]力十足。「阿公，正元仔會尊存你的教示，趕緊來成立一座自然生態農場，予小林村的鄉親有穡頭通做，嘛予咱的土地早一日恢復生機。",
    "paragraph_id": 7
  },
  {
    "title": "天星照路",
    "author": "陳金順",
    "text": "」月正元伸手欲牽大樹伯，大樹伯煞袂輸咧變魔術仝款，規个人毋知變唯佗位去？這時，月正元才致覺著伊拄才咧做眠夢，伊的阿公大樹伯早就死萬代矣。自日本人的天年起，月正元的阿公大樹伯就擔當小林庄的保正，戰後由後生添福接手服務小林村的鄉親。",
    "paragraph_id": 8
  },
  {
    "title": "天星照路",
    "author": "陳金順",
    "text": "這个村長的缺雖然愛透過選舉，毋過，因為月家兩代人無私奉獻，平素時仔纏綴地方大細項事務，對待鄉親無輸家己人，便若厝邊隔壁頭燒耳熱抑是生活困苦艱難，怹兩爸仔囝攏會共穡頭暫且撣[tàn]一邊，闖[tsông]出闖入操心擘[peh]腹。所致，當等添福過身，小林鄉親無第二句話，隨推搡[sak]伊的大漢後生，斯當時才二十外歲的月正元出來選村長。",
    "paragraph_id": 9
  },
  {
    "title": "天星照路",
    "author": "陳金順",
    "text": "唯彼時起，月正元一直擔當村長到這陣，逐擺攏無人出來參伊競選，當該然逐擺攏嘛伊高票當選。事實上，伊到底連任偌濟屆村長，恐驚著愛共踵頭仔伸出來拗拗咧，才算有一个真。「阿公、阿爸，正元仔為小林村盡心盡力，該當無辜負恁的期望才著。」看著家己一點一滴、親手建立的自然生態農場順利開幕，月正元暗靜仔向佇天頂做神的序大稟告。",
    "paragraph_id": 10
  },
  {
    "title": "天星照路",
    "author": "陳金順",
    "text": "這日早時，佇莫拉克風災死無去的小林村村民，天才拍昲[phú]光就緊跁[peh]起床，袂輸欲出門趕頭班車。雖然，佇這場極無情的天災地變裡，濟濟村民失去怹的至親、好友，毋過，心內閣較按怎悲傷，目屎較按怎淹淹流，嘛喚袂轉來親人半點魂魄、一聲應答，日子照原愛好好仔活落去。",
    "paragraph_id": 11
  },
  {
    "title": "天星照路",
    "author": "陳金順",
    "text": "怹共予目屎滴甲澹[tâm]漉漉的手巾仔晾[nê]起來曝日，共予悲傷透濫的記智收起來豉[sīnn]鹽；七姊牽八妹、厝邊招隔壁，逐家放伴來去五里埔頂、三分薄地的自然生態農場合唱〈阮若拍開心內門窗〉，迎接久無看見的五彩春光。「小林自然生態農場」招募來的三十位鄉親，怹[in]的心情嶄[tsám]然仔清彩，一透早眾人就聚集佇農場門口埕。",
    "paragraph_id": 12
  },
  {
    "title": "天星照路",
    "author": "陳金順",
    "text": "佇秋涼薄日的季節裡，怹頂半身干單穿一領黃塗色做底的T-shirt，這領T-shirt是由月正元當咧讀藝術大學的查某囝月美麗所設計，踮黃塗頂面，月美麗畫三粒看起來夠分熟黃的金瓜，面頂寫一畷[tsuā]茄仔色藝術字「小林自然生態農場」。開幕式裡，彼幾位政府官員講一寡無答[tap]無屑[sap]、十三天地外的話了後，尻川拌[puānn]拌咧，phiu一下隨無看咧人影，連佮小林村村長月正元相借問一聲都無。",
    "paragraph_id": 13
  },
  {
    "title": "天星照路",
    "author": "陳金順",
    "text": "當該然，月正元對彼幾位官員的表現，一點仔都無咧顫悶[tsùn-būn]，伊毋是初初踏入江湖的菜鳥仔，尚且怹月家爸囝連孫三代人做幾落十冬村長，啥物款官虎的鼻目嘴毋捌見過。伊顛倒向望怹加話講煞，用併[phīng]坐高鐵較緊快的速度離開現場，按呢才袂佇遐纏跤絆手，紅目有仔鬥鬧熱。",
    "paragraph_id": 14
  },
  {
    "title": "天星照路",
    "author": "陳金順",
    "text": "彼幾个紅目有仔鬥鬧熱的戲齣搬煞，月正元喝一下是，三十位「小林自然生態農場」的新員工舊厝邊三个人一組，攏總十組人馬號齊襞[pih]手紻[ńg]、勒[li̍k]褲跤，汗流湊[tsha̍p]滴、無閒tshih-tshih，踮這片災後重頭生的田園掘地、掖種、沃肥。",
    "paragraph_id": 15
  },
  {
    "title": "天星照路",
    "author": "陳金順",
    "text": "毋管是好運無予天公召轉去天庭的阿姆阿伯，佮上帝契約猶未到期的阿叔阿嬸，抑是唯他鄉外里透暝拚轉來的少年家肫仔，逐家攏不止仔珍惜這款會當為災後小林付出的機會。佇秋涼薄日的季節裡，你攑鋤頭掘菜股，我掖菜籽牢[tiâu]土地，伊沃水肥敖[gâu]生湠，只要用心用情用血汗，就挺[thìng]好織出一幅美麗的春天。「正元仔，參阿公作陣來去菜園仔沃菜。",
    "paragraph_id": 16
  },
  {
    "title": "天星照路",
    "author": "陳金順",
    "text": "」自讀國校仔起，逐日天拄拍昲光，大樹伯就共猶咧睏眠中的正元仔摀[óo]起來，無論彼日愛上課抑是禮拜時仔，正元仔一聽著阿公咧喚，踜[liòng]一下身隨唯眠床頂跁起來，攏免人佇遐咧三催四請。紲落來，大樹伯會伸出伊做穡做甲粗耙耙的手去搓正元仔的頭殼，喚一聲「乖孫的。」正元仔手面緊猛[mé]洗清氣，闖到厝後去捾[kuānn]欲用來沃菜的柴桶，了後，柴桶捾咧攑匏桸[pû-hia]去舀欲提來沃菜的肥糞。",
    "paragraph_id": 17
  },
  {
    "title": "天星照路",
    "author": "陳金順",
    "text": "嚮[hiàng]時，正元仔細漢猶茈[tsínn]力，肥糞舀好勢，就佮阿公一人一頭捾柴桶的耳，作陣捾去離厝無幾步路的菜園仔沃菜。遐的透早佮阿公作陣菜園仔沃菜的久年畫面，一直到甲幾落十冬後，猶閣清清楚楚、明明白白牢佇月正元的記智裡。",
    "paragraph_id": 18
  },
  {
    "title": "天星照路",
    "author": "陳金順",
    "text": "嚮時，逐家攏用這款自然農法咧沃肥、種菜，雖然講菜蟲食菜收成無通甲偌好，毋過，身體健健康康少病疼；落尾，化學肥料大規模濫糝[sám]用，菜蔬有影較敖生湠，煞顛倒造成袂少鄉親致著文明病。「這回，按呢做誠著。」月正元心內暗想。「阿公，咱姓這字『月』（ㄩㄝˋ），敢[kám]是天頂『月亮』彼字『月』？」月正元讀國校仔一學著「月」字，彼日散學轉去厝裡隨共「國語課本」掀開，開嘴問坐佇廳頭咧哈燒茶的大樹伯。",
    "paragraph_id": 19
  },
  {
    "title": "天星照路",
    "author": "陳金順",
    "text": "「憨孫的，」慈祥的大樹伯伸手搓正元仔的頭殼，嘴仔笑微微講：「這字『月』，用咱的話來講，若搪著姓愛讀做gua̍t，親像你的名讀做gua̍t tsìng guân；阿若是月娘的『月』佮一月日的『月』，就愛讀做gue̍h，按呢知否？」   「阿公，我知。」月正元聽大樹伯解說了，伊的好玄煞閣加添一層，「你敢會當共我講，咱這个姓按怎來？",
    "paragraph_id": 20
  },
  {
    "title": "天星照路",
    "author": "陳金順",
    "text": "」   「憨孫的，這話若欲講透機，咱的目屎就會掰[pué]袂離哦…」大樹伯閣哈一嘴燒茶，共記智的時空扭[giú]倒轉去伊未曾出世的古早古早……   咱大武壠（Tayovan）到底唯佗位起蒂，實在僫[oh]得講一个真，我干單會記得阮阿媽捌共我講過，古早古早的古早，咱的祖先唯天邊彼个偎海的所在夆[hông]趕到山內斗底。",
    "paragraph_id": 21
  },
  {
    "title": "天星照路",
    "author": "陳金順",
    "text": "阿這个山內斗底嘛毋是咱即馬[tsit-má]徛起的小林村，是佇玉井、南化彼箍圍仔，著啦，玉井古早的地號名捌喚做大武壠。小林村的代誌我較[khah]停仔才共你講。咱姓這字「月」，天良講嘛是辜不二三衷。阿都咱大武壠就是永過人咧講的熟番，咱這个大武壠較早攏是做老母的咧主意大細項代誌，這點佮現此時較無相像[siāng]。",
    "paragraph_id": 22
  },
  {
    "title": "天星照路",
    "author": "陳金順",
    "text": "清朝時代派兵來佔台灣了後，為著方便界管，凊采撣予咱遮的憨百姓一个漢姓，怹講號做皇帝賜姓。可比姓陳、姓林、姓張，嘛有姓買、姓穆、姓潘，猶閣有親像咱姓月遮的無所不至姓，講會了袂盡啦。咱這陣毋那夆疊[tha̍h]漢姓，尚且連咱祖先的話語嘛袂曉講甲半句，有影誠[tsiânn]悲哀啦。講倒轉來小林村。咱大武壠是按怎唯玉井、南化彼箍圍仔遷徙來甲仙，這嘛是頷頸生瘤──拄著矣，無法度啦。",
    "paragraph_id": 23
  },
  {
    "title": "天星照路",
    "author": "陳金順",
    "text": "阿都彼當陣發生一件驚天動地的噍吧哖事件，就是唯南化的南庄派出所起蒂的，代誌爆發的時，我才出世無偌久，落尾攏是阮阿公聊聊仔講予我知的。彼當陣，余清芳怹這寡掣[tshuā]頭的人因為袂猴癮[giàn]予日本仔管，就佇台南一間號做西來庵的廟寺計謀起義。怹代先派人火燒南庄派出所，刣死遐的平素時仔欺壓善良的警察佮一寡受牽連的家屬，後來這葩怒火湠袂離，一直湠去到玉井、左鎮、楠西彼箍圍仔的山裡。",
    "paragraph_id": 24
  },
  {
    "title": "天星照路",
    "author": "陳金順",
    "text": "經過冬外，日本官廳才共反亂規个剿滅，落尾夆判死刑的濟甲驚倒人。彼回，咱大武壠嘛綴[tuè]有著陣，聽講袂少人佇彼場戰鬥裡勇敢犧牲生命。這个噍吧哖事件日本仔驚一下險仔半小死，毋才會共咱規綰若肉粽做一下捾捾來甲仙，阿若「小林庄」這个地號名的源頭，你絕對想袂到，是因為嚮時咱遮派出所的日本警察姓「小林」，你看有嘓嗶[kok-pih]否？",
    "paragraph_id": 25
  },
  {
    "title": "天星照路",
    "author": "陳金順",
    "text": "大樹伯袂輸講古仙仔咧講古講甲會牽絲，一睏頭牽甲躼[lò]躼長，無咧管汰才八、九歲仔的乖孫敢聽有一箍芋仔蕃薯？講煞，嘴焦喉渴[khuah]，規鈷茶灌甲見底。嚮時，月正元是毋是聽有怹阿公所講的古，事實上伊家己嘛無真知。佇一片平坦平坦偎海的沙埔頂面，有一陣皮膚曝甲烏金烏金，頭鬃留過肩胛頭，雙爿[pîng]耳仔貫空，規身軀赤身露體的查甫人。",
    "paragraph_id": 26
  },
  {
    "title": "天星照路",
    "author": "陳金順",
    "text": "彼陣查甫人的邊仔有幾落隻用竹仔做的，看起來親像竹棑仔的物件規排峙[tshāi]踮遐，竹棑仔頂面有一寡相像用竹仔做的，假若欲用來成做掠魚的傢俬。離怹無偌遠的所在，有幾落間厝頂斜斜嵌茅仔草、下底用竹管仔做厝壁、柴箍做樑柱所砌的厝，彼幾間厝的外觀不止仔特別，量約離塗跤兜四、五尺懸，看起來不止仔深落的款，厝佮厝之間毋是密啁啁揳作伙，中央猶離有一節仔。",
    "paragraph_id": 27
  },
  {
    "title": "天星照路",
    "author": "陳金順",
    "text": "厝前厝後有幾落个頂身獻胸、下身干單縖[hâ]一橑仔布的查某人咧飼雞鴨遮的頭牲仔。無偌久，一陣絞螺仔風起，共沙埔頂彼規片沙捲甲濛煙散霧、滿天坱[ing]phōng-phōng，遐的竹棑仔飛到半天懸，佇空中自動解體、碎骨分屍。就近的查甫、查某佮頭牲仔袂赴走閃，予彼陣無張無持的絞螺仔風掃甲東倒西歪。",
    "paragraph_id": 28
  },
  {
    "title": "天星照路",
    "author": "陳金順",
    "text": "紲落來的海漲閣較恐怖，無生目睭的痟[siáu]狗湧袂輸滾蛟龍仝款，一目睨[nih]仔久的時間，規个捲甲懸拄天，才閣做一下溢溢起來沙埔，毋那共全部的人拆食落腹，連所有的厝嘛予哺甲碎糊糊。遐的影像佇月正元做囡仔時，幾落擺浮現佇伊的腦海內，毋那踮夢裡搬演，尚且捌佇伊清醒的時，明明白白出現佇目睭前。遐的影像便若出現，月正元就驚甲嗎嗎哮，紲落來規仙人親像童乩咧起童的模樣，嘴裡踅[se̍h]踅唸聽無伊咧唸啥？",
    "paragraph_id": 29
  },
  {
    "title": "天星照路",
    "author": "陳金順",
    "text": "這款情形過無一搭久仔隨恢復正常，佮平素時仔相像活跳跳。月正元共怹阿公形容伊所有看著怪奇的影像，大樹伯講伊歲頭食甲棺柴軁[nǹg]一半較加，猶毋捌看過遐呢怪奇的代誌。落尾，大樹伯共乖孫牽去問庄裡的尪姨，尪姨鐵口直斷：「伊這个囡仔體質較敏感，佮咱大武壠祖靈有感應。伊會看著遐的物件，就是咱的祖靈咧共咱警告，大武壠將來的確會做一擺大水，大甲日月無光、烏天暗地。」   「這敢有解？」大樹伯問。",
    "paragraph_id": 30
  },
  {
    "title": "天星照路",
    "author": "陳金順",
    "text": "「無解，無解……」雖然干單短短兩字，毋過，唯尪姨嘴裡幽幽仔吐出來，親像唯深谷傳轉來的回音，予踮佇伊邊仔的人聽甲強欲起畏寒。02.永世難忘  這回莫拉克風颱對咱台灣南部造成嚴重損害。其中，高雄縣甲仙鄉小林村這个住民大多數是平埔族的庄頭，因為大雨暝日捙桶倒，使致就近的小竹溪漲流，千外公尺懸的獻肚山規个走山，濟甲算袂盡的塗石流做一下拚入楠梓仙溪，連帶造成埠岸攏總崩去。",
    "paragraph_id": 31
  },
  {
    "title": "天星照路",
    "author": "陳金順",
    "text": "小林村第九鄰到十八鄰夆埋佇塗石堆裡，初步估計：大約有百外戶人家、五百外名村民被大自然的力量拆食落腹。今仔日透早，空勤總隊調派幾落隻直升機深入高雄縣山區，除了空投救援物資以外，嘛順利救出小林村四十外名受困的村民，遮的災民紲落來予直升機載到旗山鎮的安置中心。",
    "paragraph_id": 32
  },
  {
    "title": "天星照路",
    "author": "陳金順",
    "text": "這擺，軍方毋那調派直升機動員空降部隊到小林村繼續抄揣搶救，另外工兵單位一透早嘛來到甲仙鄉的外圍探勘，評估建置倍力橋的可能性，向望佇第一時間搶通陸上交通，予救災人員會當全力救災。（公視台語新聞）   蹛佇小林村第八鄰的村長月正元彼家口仔，好運逃過這擺死劫。毋過，彼日早時天未光獻肚山走山，併[phīng]災難電影閣較予人驚破膽的情景，自頭至尾月正元攏看現現。",
    "paragraph_id": 33
  },
  {
    "title": "天星照路",
    "author": "陳金順",
    "text": "遐[hiah]呢仔恐怖驚人的畫面，就準講伊食到七老八老，老甲無法度閣哺塗豆，嘛會久長牢[tiâu]佇伊的記智裡。就親像伊囡仔時所見著彼寡做大水的影像，到這陣都已經過去幾落十冬，嘛猶假若拄才發生佇目睭前仝款，腦海內記甲一清二楚。「這回莫拉克風颱牽引來的大災厄，敢講就是永過尪姨警醒小林村做大水的預言？」月正元仙想都想無，莫非眼前所拄著的代誌，真正予尪姨講甲對筒[tâng]啊對筒。",
    "paragraph_id": 34
  },
  {
    "title": "天星照路",
    "author": "陳金順",
    "text": "根據中央氣象局預報中心估計，這个號做莫拉克的第八號風颱，伊的規模干單中度爾[niā]爾，毋過，伊徙振動的跤步慢甲袂輸老牛咧拖車，閣再加上伊的外圍猶有一个不止仔強猛的環流，所致，台灣南部的落雨量恐驚會拍破歷史紀錄，濟甲予人僫[oh]得按算。因為這款緣故，中央氣象局毋才會佇短短兩日內，就共[kā]總雨量的預測向頂仔修正四擺。獻肚山走山的前一日，拄好台灣人咧過父親節，好死毋死這个莫拉克闖來鬥鬧熱。",
    "paragraph_id": 35
  },
  {
    "title": "天星照路",
    "author": "陳金順",
    "text": "過晝，風颱牽引來的大雨毋那捙桶倒，根底就親像超級大水沖[tshiâng]相像，共小林村沖甲大水淹淹流。無偌久，就近的小竹溪漲流，溪仔水溢溢出來，一路闖過公路邊的護欄，滿去到公路頂。食飽晝，小林村村長月正元看雨勢大甲無天無良，恐驚這个揜[iap]僻的山村會發生大災難，想欲庄裡每一角勢巡頭看尾，看覓仔村民的厝裡，敢有需要伊出手鬥相共？",
    "paragraph_id": 36
  },
  {
    "title": "天星照路",
    "author": "陳金順",
    "text": "伊雨幔[mua]幔咧拄欲跨[hānn]出戶碇，伊的孤查某囝月美麗闖來身軀邊，雙手共伊攬咧，「阿爸，雨落遮呢大你莫[mài]出去啦，萬一若有啥物失覺察，你放我一个人欲按怎？」月美麗那講目屎那津[tin]落來。「憨查某囝，」月正元伸手拭美麗面裡的目屎，「阿爸是咱庄裡的村長，雨落甲遮呢粗，哪會使激恬恬，無去規庄共巡巡看看咧。」   「阿爸，假使你無出門心內會感覺不安，按呢，我嘛欲綴你去。",
    "paragraph_id": 37
  },
  {
    "title": "天星照路",
    "author": "陳金順",
    "text": "」   「美麗仔，妳乖乖踮佇厝裡，阿爸手機仔紮[tsah]咧，若有啥物代誌咱隨時保持聯絡。」   「人無愛啦…」月美麗用媤妮[sai-nai]的，媤妮煞，走去攇[hiannh]伊彼領茄仔色的雨幔，雨幔幔好，老爸的手牽咧，作陣行入雄狂的雨裡。月正元的牽手吳鳳英難產過身。二十冬前，吳鳳英欲生囝的前一暝，月正元毋知啥物緣故，仙睏都睏袂佳睡[ka-tsuē]。",
    "paragraph_id": 38
  },
  {
    "title": "天星照路",
    "author": "陳金順",
    "text": "伊跁[peh]起來坐踮眠床頭，掠已經順月、腹肚圓滾滾的牽手金金相。伊伸手輕略仔搓鳳英的額頭，閣共耳空貼咧腹肚頂，感受腹肚裡囡仔的胎動。毋知經過偌久，伊的目睭沓[ta̍uh]沓仔瞌[kheh]起來。佇夢裡，月正元好親像來到一个山谷，山谷裡的溪仔水清見見，會當清楚看著溪裡幾落尾魚仔佇遐泅來泅去。",
    "paragraph_id": 39
  },
  {
    "title": "天星照路",
    "author": "陳金順",
    "text": "無偌久，天頂摔[siàng]落來一陣青狂雨，一目睨仔就共月正元沃甲澹糊糊，雨陣大甲伊的目睭強欲睇[thí]袂開。伊拄想欲揣[tshuē]所在匿[bih]雨，目睭一下擘[peh]金，煞看著天當咧落紅雨，伊掠準家己目花看重誕[tîng-tânn]去，目睭揉[juê]兩下閣擘金，有影天落紅雨無毋著。彼陣紅雨雄狂甲予人料想袂到，真緊就共清見見的溪仔水規个染甲紅貢貢，紲落來，溪水暴漲滿流直界。",
    "paragraph_id": 40
  },
  {
    "title": "天星照路",
    "author": "陳金順",
    "text": "月正元予紅色夢境驚醒，規領內衫澹漉漉。伊驚吵著身軀邊牽手的睏眠，緊攇一領內衫闖入浴間仔替換。當等月正元內衫換好行到眠床邊，鳳英仔規身軀拚凊汗，順月的腹肚開始咧催陣，「正…正元仔，」伊強忍痛苦，用無啥元氣的聲音喚翁婿的名，「我假若欲…欲生矣。」   「鳳英仔，妳較忍耐咧，我隨來去喚產婆。」彼時，月正元的爸母早就往生。伊只好半暝去共厝邊撞門，拜託蹛隔壁的阿丁嫂仔替伊看顧家後。",
    "paragraph_id": 41
  },
  {
    "title": "天星照路",
    "author": "陳金順",
    "text": "正元仔鐵馬踏咧，緊拚去揣庄裡唯一一位、已經六十外歲的產婆罔腰仔。產婆載到位，伊伸手摸鳳英的腹肚，「伊的胎位無正啦，緊咧，緊共載來婦產科，我綴你來去。」   甲仙無設半間婦產科，月正元予牽手佮產婆坐後座，駛伊彼台裕隆仔，透暝拚到離厝上近、十外舖路遠彼間踮佇六龜的婦產科。婦產科醫生對月正元講：「月先生，恁太太的胎位無正，大人佮囡仔恐驚干單會當救一个，你愛趕緊做決定。",
    "paragraph_id": 42
  },
  {
    "title": "天星照路",
    "author": "陳金順",
    "text": "」月正元共產婆扭[giú]去邊仔參詳，產婆講這會挃[ti̍h]人命伊毋敢加講，倒佇病床頂的鳳英仔知影代誌輕重，共正元仔喚來身軀邊輕聲講：「正元仔，若有啥物三長兩短，愛代先救囡仔。」正元仔雖然毋甘牽手，嘛只好頕[tàm]頭尊重伊的決定。落尾，鳳英仔血崩山離開世間，連腹肚裡的囡仔是查甫、查某，伊都袂赴知。牽手過身予月正元嶄然仔悲傷，毋過，伊佇極短的時間內隨振作起來。",
    "paragraph_id": 43
  },
  {
    "title": "天星照路",
    "author": "陳金順",
    "text": "伊真知，伊肩胛頭的重擔就是愛共孤查某囝晟養大漢，按呢，對犧牲生命的鳳英仔才交代會得過。一个查甫人又閣擔當村長，欲晟養紅紅幼幼的囡仔哪有遐呢簡單？有幾落擺，庄裡的媒人婆仔好意欲替月正元紹介後岫[siū]，伊攏好禮共對方回絕，堅持靠家己雙手共美麗仔晟養大漢。美麗仔出世就無老母佇身軀邊，一直攏佮老爸互相偎靠。伊自細漢就不止仔乖巧，稚稚漢仔就會曉共老爸鬥做穡。",
    "paragraph_id": 44
  },
  {
    "title": "天星照路",
    "author": "陳金順",
    "text": "讀小學較捌代誌了後，月正元提一張鳳英仔永過翕[hip]的相片予查某囝做紀念。後來，美麗仔便若心悶老母，就共相片提出來睨睨看，對頂面的鳳英仔講細聲話。捏[lia̍p]啊捏，月正元總算共美麗仔捏大漢矣。伊的面模仔佮老母宛然親像，目睭重巡大蕊，皮膚略仔咖啡色，會當講是大武壠的媠[suí]姑娘仔。",
    "paragraph_id": 45
  },
  {
    "title": "天星照路",
    "author": "陳金順",
    "text": "月正元佮美麗仔佇雄狂雨裡巡視小林村，隨戶啊隨戶提醒加強戒備，便若搪著人兜漏雨抑是窗仔門需要釘乎牢，兩爸仔囝總是以熱情的心腸佮緊快的速度鬥相共。規庄巡一遍轉到厝裡已經欲暗，兩人的衫褲早就澹甲漉漉漉。身軀洗好，暗頓食煞，美麗仔三兩下手就去揣愛睏神約會，月正元忝[thiám]頭罔忝頭，煞按怎睏都袂落眠。隔轉日透早，雨併前一工過晝猶較驚天動地，佇極短無比的時間內，雄狂雨牽引塗石流使致獻肚山走山。",
    "paragraph_id": 46
  },
  {
    "title": "天星照路",
    "author": "陳金順",
    "text": "彼陣，月正元起來放尿，拄好親目睭看著予伊驚膽凜[lún]命的畫面，伊知影小林村規个去了了矣。仝時，美麗仔猶睏甲毋知人。兩冬前教師節彼日，昇平冊店佇台東市博愛路成立東部頭一間分店，店名號做「昇平台東故事館」，頭一任店長由原底台南店副店長劉星雨升任。劉星雨，小林村散鄉人出身。因由本身拍拚佮爸母鼓勵，一路唯台南師範學院初等教育系讀到研究所卒業。",
    "paragraph_id": 47
  },
  {
    "title": "天星照路",
    "author": "陳金順",
    "text": "本底，劉星雨上界大的向[ǹg]望，是師範卒業會當回轉故鄉，擔當母校小林國小的老師。彼當陣，師範卒業早就毋是鐵飯碗，愛佮濟濟修過教育學分的人競爭名額有限的老師缺。劉星雨雖然誠拚勢準備教師甄試，毋過，檢采考運較無浮，上北落南走西東，連考幾仔个縣市全部落第。劉星雨真知家內散赤，毋甘予勞苦規世人的爸母，為著伊的生活閣來操心擘腹。",
    "paragraph_id": 48
  },
  {
    "title": "天星照路",
    "author": "陳金順",
    "text": "伊決定第二年無欲閣考老師，研究所卒業彼冬秋尾時天，伊入去昇平冊店台南店擔當服務專員，唯基層做起。劉星雨凡事頂真的個性佮堅決的意志，予伊佇短短三冬內升到副店長。彼回，昇平冊店佮台東縣政府文化局合作，欲佇東部成立頭一間分店。佇總公司會議裡，南區經理極力推薦劉星雨，予伊順利成做台東分店頭一任店長。台東分店開幕進前三月日，劉星雨就來到在地籌備。",
    "paragraph_id": 49
  },
  {
    "title": "天星照路",
    "author": "陳金順",
    "text": "這間闊三百坪的店面，除了一般囥[khǹg]冊的空間以外，特別撥出內中的四十坪，設計做展覽、講座、小型音樂會等等藝文空間。兩冬來，因為店務無閒加上劉星雨的責任感，伊除了每月日寄錢轉去厝裡以外，回鄉的跤步干單徙振動一擺。彼冬，父親節拄好拜六時仔，劉星雨當該然閣較無閒。雖然，風颱掃過東部，使致太麻里佮知本彼箍圍仔不止仔傷重，毋過，台東市內除了風雨較大淡薄，並無傳出嚴重災情。",
    "paragraph_id": 50
  },
  {
    "title": "天星照路",
    "author": "陳金順",
    "text": "「昇平台東故事館」照常營業，因為是在地唯一大型冊店的緣故，彼日相像有袂少爸母掣[tshuā]囡仔來店裡交關，特別佇兒童館內面人是插插插。隔轉日，風雨變面，一陣大過一陣，劉星雨決定提早暗頭仔六點關店，予員工轉去厝裡歇睏。",
    "paragraph_id": 51
  },
  {
    "title": "天星照路",
    "author": "陳金順",
    "text": "伊轉去稅厝徛身軀洗好、拍開電視，佇新聞台裡看著關係故鄉的消息，當伊聽著新聞主播講獻肚山嚴重走山，小林村可能五、六百人死亡，伊的心肝親像去予高壓電電著仝款，差一屑[sut]仔死死昏昏去。當等伊心魂回轉來了後，頭一个念頭就是無論如何，的確愛佇上短的時間內轉去小林村一畷[tsuā]。劉星雨透暝敲電話予區經理，「阮故鄉發生遮呢大的災難，我的爸母佮小弟、小妹生死不明，我無轉去一畷講袂得過。",
    "paragraph_id": 52
  },
  {
    "title": "天星照路",
    "author": "陳金順",
    "text": "為著莫影響店裡運作，我決定向公司辭職，拜託經理替我轉達。」   「星雨，恁故鄉發生大災難，無予妳轉去有影講袂得過。按呢啦，妳先請假一禮拜，我請副店長代理妳的職務，紲落來，咱才看事辦事好否？」區經理講。彼擺，南迴公路佮鐵路予莫拉克風颱掃甲碎骨分屍，阻斷劉星雨的回鄉路。",
    "paragraph_id": 53
  },
  {
    "title": "天星照路",
    "author": "陳金順",
    "text": "隔轉早，伊包袱仔款好勢，坐北迴鐵路踅台灣半輾[liàn]較加，了後轉公路局，閣再加上救難人員出手相助，誠無簡單，半暝才轉到日思夜夢的故鄉。「阿爸、阿母，我高中卒業了後，想欲來去都市食頭路，共厝裡鬥趁錢。」   「星雨仔，即馬高中卒業嘛引無啥款好頭路。偆無幾月日，妳寧可較拚勢讀冊，若會當考牢師範學校，別日仔做老師生活穩定，就袂親像我佮恁阿母仝款，規年透冬咧吹風曝日。",
    "paragraph_id": 54
  },
  {
    "title": "天星照路",
    "author": "陳金順",
    "text": "」   「著啦，我嘛同意恁阿爸的想法，較拚勢咧，通好做小弟、小妹的模範。」   經過最後幾月日拚勢讀冊，落尾，劉星雨考牢台南師範學院，毋過，伊干單考牢自費生，也就是講彼四冬的學費愛家己納，官廳無補助甲半角銀，卒業了後，嘛無通直接分發去學校教冊，愛佮其他修過教育學分的人作伙競爭。這內中的緣故，是因為自頂年起，政府公告新的「師資培育法」。",
    "paragraph_id": 55
  },
  {
    "title": "天星照路",
    "author": "陳金順",
    "text": "此後，除了少數師範公費生以外，攏著愛通過教師甄試，才有機會擔當老師。收著大學聯考成績單，雖然錄取台南師範學院，毋過，當等看著「自費生」彼三字，劉星雨規个目頭隨結起來。本底，伊想欲放棄入學的機會，伊的老爸劉旺欉安慰伊講：「星雨仔，妳按呢算講足無簡單矣，千萬毋好白白討債這个機會。這點仔學費阿爸猶擔當會起，作妳免操煩。",
    "paragraph_id": 56
  },
  {
    "title": "天星照路",
    "author": "陳金順",
    "text": "」   老母李滿足嘛佇邊仔贊聲：「阮兩个老翁公婆仔較拚勢做山穡咧，納遐的學費猶閣有通偆啦。」   劉星雨孤身一人，踮佇夜暝暗毿[sàm]、殘村破敗的故鄉，想起永過爸母的面容，伊的目屎無聲無說，親像捘[tsūn]無絚[ân]的水道水，直直津落來。唯原底怹兜徛起的所在看過，九鄰連去到十八鄰規片的人家厝，攏予崩山塗石流嵌甲無半點影跡。",
    "paragraph_id": 57
  },
  {
    "title": "天星照路",
    "author": "陳金順",
    "text": "彼時，劉星雨才深深致覺著家己成做孤兒的事實，伊無厝通轉，包袱仔捾咧，行到第八鄰村長月正元怹兜門嘴。伊唯行李內底攇一領外衫出來，幔咧身軀頂，坐佇塗跤兜歇睏。眠眠中，腦海內一再浮現大水湍流的畫面，遐的畫面若虛若實，袂輸就佇伊面頭前仝款。隔轉早，月美麗挩[thuah]開鐵門，雄雄看著一个人併咧門邊，險仔搐[tshuah]一趒[tiô]，哀一下不止仔大聲。月正元聽著查某囝的喝聲，行到門嘴探頭看。",
    "paragraph_id": 58
  },
  {
    "title": "天星照路",
    "author": "陳金順",
    "text": "劉星雨嘛予美麗的聲說喚精神，「阿叔、美麗仔，誠歹勢，一透早就害恁驚一趒。」   昨昏一日搭搭，劉星雨走闖台灣半輾較加，前一暝閣佇外面凍露水，長過肩胛頭的頭鬃散掖掖，使致伊規个人看起來無甲偌清彩。「美麗仔，緊掣星雨入去洗手面，較停仔通作陣食早頓。」月正元那講那替劉星雨捾行李。手面洗好、早頓食飽、頭鬃綁起來，劉星雨有較清彩淡薄，毋過，目睭看起來猶閣酣[ham]酣。",
    "paragraph_id": 59
  },
  {
    "title": "天星照路",
    "author": "陳金順",
    "text": "「星雨仔，今，恁兜已經拍損去，妳就穩心仔蹛落來，毋好佮阿叔細膩。」月正元講話的時，劉星雨目眶紅紅。「是啦，星雨姊，妳就留落來參我作伴。」月美麗主動牽劉星雨的手。「星雨仔，紲落來，妳欲按怎打揲[tánn-tia̍p]？」月正元用溫和的聲嗽問。「阿叔，我冊店彼爿的頭路共辭掉矣。阮厝裡的人雖然無佇咧，我嘛該當留落來作伙重建咱小林村。」劉星雨態度不止仔堅決。「妳會曉按呢想真好。」月正元共劉星雨肯定。",
    "paragraph_id": 60
  },
  {
    "title": "天星照路",
    "author": "陳金順",
    "text": "彼日，劉星雨隨敲電話予昇平冊店南區經理，閣一擺確認辭頭路的代誌。落尾，公司方面感念伊七冬來頂真拍拚，除了予伊規月日的薪水，另外閣匯一冬份的月給當做獎勵金。劉星雨收著公司匯款了後，領五萬箍欲予月正元，講佇遮共怹促嘈[tsak-tsō]，這點仔錢算做鬥相添。月正元堅持無欲收這筆錢，劉星雨知影伊按算欲打造自然生態農場，就捐十萬箍成做農場基金。劉星雨暫且將失去親人的悲情按下。",
    "paragraph_id": 61
  },
  {
    "title": "天星照路",
    "author": "陳金順",
    "text": "伊拍算招月美麗參庄仔內回鄉的青年，作伙成立一个小林村災後重建的組織。過無幾日，月美麗轉去藝術大學辦休學。03.慈濟眾生  莫拉克風颱造成台灣各地災難連連。昨暝，證嚴法師佇「人間菩提」節目裡，提醒逐家發揮慈悲大愛的精神，幫助災民度過難關。同時，上人嘛佇第一時間指示慈濟人，全力投入救災空課。其中，高雄縣甲仙鄉小林村災情慘重，台南分會連秋霞委員聽著上人開示了後，主動表示願意掣隊前往救災。",
    "paragraph_id": 62
  },
  {
    "title": "天星照路",
    "author": "陳金順",
    "text": "伊隨時動員台南分會師兄姊，佇今仔日欲暗，掣領香積組、福田組、環保組佮人文真善美志工，攏總五、六十人來到小林村，備辦大量食材佮各種器具，欲予失去親人的當地災民，會當得著淡薄仔溫暖佮安慰。（大愛台語新聞）   每日暗時七點四十五分，若無特別要緊的代誌，連秋霞攏會準時拍開電視，收看大愛電視台「人間菩提」節目，這个短短十外分鐘的節目，由證嚴法師親身主講。",
    "paragraph_id": 63
  },
  {
    "title": "天星照路",
    "author": "陳金順",
    "text": "遮呢濟冬來，連秋霞唯證嚴法師生活化的分享裡，吸收袂少營養分。彼日，因由莫拉克風颱侵門踏戶，使致台灣各地災難連連。證嚴法師佇節目裡特別開示，向望慈濟人發揮慈悲大愛的精神，全力投入救災的行列。節目結束了後，連秋霞隨敲[khà]電話去花蓮請示法師，表達自願掣[tshuā]領慈濟師兄姊到小林村幫助災民。「好，好，真好。」證嚴法師佇電話彼爿頭傳來一向慈悲的音聲，予連秋霞十足的喟力。",
    "paragraph_id": 64
  },
  {
    "title": "天星照路",
    "author": "陳金順",
    "text": "得著法師肯定的連秋霞，透暝敲電話請各組組長幫忙聯絡會員。第二工天未光，眾師兄姊唯四面八方來到台南分會聚集，逐家分頭採買食材、備辦器具。過晝，連秋霞喝一聲「出發」，攏總十外台車號齊起行，掣隊的頭台車腹肚邊綁一面慈濟的布旗仔，沿途予風吹甲翩[phia̍t]翩叫。車隊避開予風颱損盪甲袂得過的道路，一路彎來斡去，誠無簡單，佇黃昏時仔來到山河破碎的小林村。「阿爸，你看，頭前奚[he]假若是慈濟的車隊呢。",
    "paragraph_id": 65
  },
  {
    "title": "天星照路",
    "author": "陳金順",
    "text": "」月美麗目色較利，遠遠就看見慈濟的布旗仔佇風中舞動的形影。小林村村長月正元聽著查某囝的呼喚，緊猛行出門口埕，劉星雨聽著月美麗的聲說嘛綴咧出來，三个人同齊迎接盤山過嶺、遠途到位的車隊。無偌久，十外台車作一睏停佇怹面頭前。當等掣隊的連秋霞唯副駕駛座行落來，月正元隨共[kā]伊行一个禮，「多謝慈濟功德會遮的活菩薩，來咱小林村鬥相共。」   「阿彌陀佛。」連秋霞雙手合十回禮。月美麗佮劉星雨嘛學伊雙手合十。",
    "paragraph_id": 66
  },
  {
    "title": "天星照路",
    "author": "陳金順",
    "text": "仝時，五、六十名慈濟人作一下落車。怹頂身藍色衫、下身白長褲的打扮，整齊樸素，聚集作伙，自然產生一種無形的力量。這款場面，佇小林村透世人毋捌看過。這五、六十名慈濟人一下落車，隨唯車內搬出怹紮來的物件。村長月正元掣怹去到一位安全、妥當的所在，予這陣志工通好順序發落空課。連秋霞擔當總指揮的角色，各組的空課由組長負責拍派。",
    "paragraph_id": 67
  },
  {
    "title": "天星照路",
    "author": "陳金順",
    "text": "內中，三十幾名福田組佮環保組的師兄姊，先提掃梳、畚箕佮糞埽袋仔共四箍圍仔拚乎清氣；紲落來，四个人一組協力搭布帆。當等這陣師兄姊咧搭布帆的坎站，另外，一、二十名香積組的師兄姊，共今仔日備辦的食材佮大鼎、碗、盤、箸、煎匙等，所有用會著的傢俬攏總搬來就近的空地仔，開始僎[tshuân]欲煮暗頓。三名人文真善美志工，手提輕便型的攝影機，分頭記錄慈濟人佇小林村的影像。",
    "paragraph_id": 68
  },
  {
    "title": "天星照路",
    "author": "陳金順",
    "text": "眾人無閒tshih-tshih，連秋霞巡頭看尾，便若需要鬥跤手的所在，伊隨時出力協助。類似這款場面，無論救災抑是辦活動，眾師兄姊攏已經不止仔熟手。半點外鐘了後，規十頂用來安置災民的小型布帆齊[tsiâu]搭好勢。這時，一大坩[khann]炒米粉炒甲芳貢貢，其他素食料理、菜蔬嘛沓[ta̍uh]沓仔捀[phâng]上桌頂。月正元、月美麗、劉星雨分頭通知災民，招呼逐家享用透濫慈濟師兄姊愛心的暗頓。",
    "paragraph_id": 69
  },
  {
    "title": "天星照路",
    "author": "陳金順",
    "text": "小林村災民看著嶄然仔豐沛的素食料理，隨个啊隨个是感動甲流目油，逐家呵咾甲會觸[tak]舌。「無想著素食料理遮呢仔好食。」   「是啊，後過仔咱愛較捷[tsia̍p]食素咧。」   「慈濟，有影足感心的。」   「師姊啊，誠勞力哦。」   「恁遮的志工攏是活菩薩啦。」   暗頓食飽，災民流露滿足的眼神，濟濟人攏比大頭拇，向所有慈濟志工說多謝。這款情景，使致連秋霞想起十冬前的深窩記智。",
    "paragraph_id": 70
  },
  {
    "title": "天星照路",
    "author": "陳金順",
    "text": "彼時，連秋霞嫁來埔里五、六冬，有一个古錐、膨皮的四歲查某囝娃娃，翁婿許仁德是一位文史工作者，兩翁仔某合力經營一間號做「水沙連客棧」的民宿。民宿的生理花花仔，日子無通偌富裕過，毋過，會當踮佇這款光景秀麗、充滿人文氣味的小鎮，一家口仔作伙生活，對在來無看重名利的連秋霞來講，已經感覺不止仔幸福。啥知，人算毋值得天一劃。",
    "paragraph_id": 71
  },
  {
    "title": "天星照路",
    "author": "陳金順",
    "text": "彼个透秋風的夜暝，連秋霞共查某囝騙乎睏了後，因為翁婿猶咧冊房寫文章，伊就孤一人躺[the]佇眠床頂讀康拉德（Joseph Conrad，1857-1924）的小說〈風颱〉（Typhoon），伊那讀心情那綴小說的情節起起落落，毋知掀幾頁了後，目睭皮煞愈來愈重，重甲自動瞌起來，不知不覺冊落咧枕頭邊。",
    "paragraph_id": 72
  },
  {
    "title": "天星照路",
    "author": "陳金順",
    "text": "伊的速度緊甲驚倒人，無張無持假若欲發洩憤怒相像，用極大無比的衝喟，使致懸甲若山的海湧佇四箍輦轉爆發，親像欲共一座大水灞炸乎無影無跡。一目睨仔，橋頂的人全然消失。大風展現伊的雄威，伊共所有的人吹甲四散。地動、崩山、崩雪，攏一搭久仔就挃[ti̍h]人命。雄狂風共人當做對敵搧甲東倒西歪，欲共怹碎骨分屍，纏綴怹的心，喟力盡拚欲予怹的三魂七魄無家可歸。連秋霞的腦海內咧滾絞遐的驚倒人的畫面。",
    "paragraph_id": 73
  },
  {
    "title": "天星照路",
    "author": "陳金順",
    "text": "雄雄，一陣搖幌[hàinn]，天袂輸欲崩落來仝款，共連秋霞的三魂七魄幌精神。伊沓沓仔睇[thí]開目睭，發現家己去予一座冊櫃硩[teh]牢咧，袂振袂動。身軀邊四周圍攏是倒籬顛斗的厝柱佮厝壁。伊聲喉拚盡磅，呼喚：「娃娃、仁德，恁佇佗位？娃娃、仁德，恁佇佗位啊？……」伊一直喝一直叫，叫甲嚨喉嗖[sau]聲，攏無聽見半點仔回音。",
    "paragraph_id": 74
  },
  {
    "title": "天星照路",
    "author": "陳金順",
    "text": "伊無聲的目屎硞[kho̍k]硞滴落來，滴到嘴箍，成做眼前唯一會當止嘴焦的甘泉。閣一擺聽著人聲、看著人影的時，空氣裡的坱埃[ing-ia]共日頭光罩一沿薄濛，天看起來殕[phú]殕霧霧，連秋霞被兩位救難人員用軟床扛出傷心的所在。伊予人扛到用布帆搭的臨時救護站，身穿白衫的救護人員詳細檢查伊的傷痕，除去跤、手佮面淡薄仔擦傷以外，大體上無啥物病疼。",
    "paragraph_id": 75
  },
  {
    "title": "天星照路",
    "author": "陳金順",
    "text": "簡單抹藥仔了後，伊予一位穿藍衫、白褲的中年婦仁人扶咧，跤小可跛咧跛咧行到就近另外一座布帆，連秋霞看著布帆外口一面「慈濟功德會」的旗仔，這是伊接觸慈濟的因緣起頭。較歛[liám]兩分鐘久，拄才扶伊彼位婦仁人捀一碗飯菜來伊的面頭前，「師姊，先食寡物件止飢一下。」話講煞，雙手合十。連秋霞那捀飯菜、目屎那無聲無說津落來，直直頕[tàm]頭說勞力。",
    "paragraph_id": 76
  },
  {
    "title": "天星照路",
    "author": "陳金順",
    "text": "彼日黃昏時仔，外國來的救難人員唯連秋霞已經化做塗堆的厝兜，摀出伊的翁婿許仁德佮查某囝娃娃的屍體。連秋霞看著將近一日無見的至親，已經無半點喟絲仔，伊放聲大哭，哭甲悽慘落魄、日月無光。",
    "paragraph_id": 77
  },
  {
    "title": "天星照路",
    "author": "陳金順",
    "text": "紲落來的日子，連秋霞逐工目屎洗面，閬[làng]時無閬日，定定憨神憨神咧唱：「每日思念你一人，袂得通相見……若是黃昏月娘欲出來的時，加添阮心內悲哀……」慈濟師兄姊看伊遮呢悲哀、傷心，不時陪佇身軀邊，共伊開剖「人死不能復生」的常理。經過一段時間，伊才沓沓仔唯哀傷的氣氛裡行出暗影。落尾，連秋霞決定離開埔里這个傷心地，回轉故鄉台南。伊用政府發的救助金佮銀行貸款，佇外家厝就近的府中街開一間藝品店。",
    "paragraph_id": 78
  },
  {
    "title": "天星照路",
    "author": "陳金順",
    "text": "生活漸漸穩定以後，伊倩[tshiànn]一位店員鬥顧店，佇空課的閬縫特別撥時間，投入慈濟擔當志工，到今已經成十冬。隔轉日早起，連秋霞敲電話予台北的慈濟文化出版社，講伊欲訂證嚴法師的《靜思語》第一集三百本，拜託怹用上界緊快的速度送到小林村。閣過一日下晡時仔，車身有一隻白色鳥仔標誌的「宅配通」送來五大箱的《靜思語》。",
    "paragraph_id": 79
  },
  {
    "title": "天星照路",
    "author": "陳金順",
    "text": "彼五大箱盤山過嶺、誠無簡單才送來小林村的《靜思語》，暫且囥[khǹg]踮村長月正元怹兜。「村長，盈暗食飯飽阮會佇安置災民的布帆遐，佮逐家相敆[sann-kap]分享上人的《靜思語》，向望恁會當作陣來參與。」連秋霞對月正元講煞，順紲掠邊仔的月美麗佮劉星雨看一下。「連師姊，敢會當先予我一本《靜思語》，下晡我想欲先讀一遍，盈暗通佮逐家作伙分享。」劉星雨講。「連師姊，我嘛欲挃一本。」月美麗綴咧喝聲。",
    "paragraph_id": 80
  },
  {
    "title": "天星照路",
    "author": "陳金順",
    "text": "「真難得，恁這兩位少年家誠有慧根，暗時就看恁的表現囉。」連秋霞笑笑仔應，同時拆開紙箱頂面的封帶，唯內面提出三本《靜思語》。彼暝，暗頓食煞。香積組的志工收拾飯菜碗箸以外，連秋霞掣領其他志工到安置災民的布帆頭前，欲參逐家分享《靜思語》。月正元、月美麗、劉星雨等三人，早就用手搡車將五大箱《靜思語》攄[lu]到位，一本啊一本送到災民手裡。連秋霞看著現場有幾名記者，嘛一人予怹一本，「這冊佮恁結緣。",
    "paragraph_id": 81
  },
  {
    "title": "天星照路",
    "author": "陳金順",
    "text": "」   紲落來，眾人分散，徛踮成十頂布帆外口，聚集作伙唸讀、分享《靜思語》。「佛陀說：『生命在呼吸間。』人無法管住自己的生命，更無法擋住死期，讓自己永住人間。既然生命來去這麼無常，我們更應該好好地愛惜它、利用它、充實它，讓這無常、寶貴的生命，散發它真善美的光輝，映照出生命真正的價值。",
    "paragraph_id": 82
  },
  {
    "title": "天星照路",
    "author": "陳金順",
    "text": "」連秋霞讀煞〈生命在呼吸間〉這段「靜思語」，停睏兩秒鐘，繼續講：「上人定定共咱開示『生命無常』這个道理，向望咱把握當下，好好仔發揮生命的良能。按呢，咱的生命活了才有意義。雖然，這回風災使致咱濟濟鄉親失去生命，毋過，上界要緊的是，咱猶活咧的人，欲按怎活出生命的光輝、燦爛。」   「要學得『平常心』。一個人若有平常心，則無論遇到任何環境及挫折，都能真正安然自在。",
    "paragraph_id": 83
  },
  {
    "title": "天星照路",
    "author": "陳金順",
    "text": "了解世間的形象本就如此，自然不會害怕惶恐或憂愁苦惱。」連秋霞分享煞，交予其他志工接手。伊行向邊仔彼頂布帆，看著月美麗當咧佮逐家分享：「我知影萬項代誌欲做到平常心確實無簡單，佇咱小林村遭受遮呢大的災難了後，對咱逐家來講，『安然自在』這四字變甲特別重要，我想，這就是咱愛日日學習的功課。",
    "paragraph_id": 84
  },
  {
    "title": "天星照路",
    "author": "陳金順",
    "text": "」   月美麗分享煞，連秋霞行來倒手爿的布帆前，聽見劉星雨當咧講話：「各位鄉親，我號做劉星雨，進前佇冊店咧食頭路，我嘛是咱小林村在地人。這擺莫拉克風災，阮爸母佮小弟、小妹攏拍損去，」講到遮，劉星雨目眶紅紅，停一睏才閣繼續講：「我雖然誠悲傷，毋過，我共我家己講，愛趕緊轉來故鄉，佮逐家作陣加入重建的行列。」在場鄉親聽著劉星雨講遮的話，隨雙手攑懸出力拍，熱情的噗[pho̍k]仔聲擋恬伊的話柄。",
    "paragraph_id": 85
  },
  {
    "title": "天星照路",
    "author": "陳金順",
    "text": "「紲落來，我欲參各位鄉親分享〈人生如一本書〉這段『靜思語』，請逐家掀到第95頁。」「將所有的病苦、困難或煩惱，當作人生最好的教育，也當作是人生另一種『再充電』。每天過日子，就像讀一本書一樣地掀開每頁紙；而每天所遇到的人事或煩惱，就是這頁紙上的一句銘言或一個警語。」   聽完劉星雨的分享，連秋霞感覺不止仔安慰。「星雨這个查某囡仔，會當有遮呢深的體會，有影無簡單。」 04.",
    "paragraph_id": 86
  },
  {
    "title": "天星照路",
    "author": "陳金順",
    "text": "天星閃熾  今仔日，是小林村幾落百名村民被活埋了後的「頭七」，經過村長月正元佮怹的親人參詳，決定佇怹遭受災難的所在舉辦法會，送遮的亡靈最後一程。眾親朋戚友按照漢人佮大武壠的傳統，佇現場為不幸過往的親人獻上清香、檳榔佮薰枝，向望怹會當早日前往西方極樂世界。",
    "paragraph_id": 87
  },
  {
    "title": "天星照路",
    "author": "陳金順",
    "text": "莫拉克風災經過一禮拜，受難者的家屬猶是無法度接受這个悲慘的事實，有一部分家屬堅持欲揣出親人的遺體；毋過，閣較濟猶活咧的村民上界煩惱的代誌，是小林村的下一步欲按怎行落去？風災進前，袂少小林村民偎靠種竹筍、薑佮果子維持生活，這擺風災毋那徛家滅去，連田園嘛規个紡見。有的人逃走的時連鞋仔都袂赴穿，身軀頂一銑五釐攏無紮出來，怹的眼神充滿無奈，予人看著誠毋甘。",
    "paragraph_id": 88
  },
  {
    "title": "天星照路",
    "author": "陳金順",
    "text": "（公視台語新聞）   劉星雨手提傢俬頭仔、跤穿靴管，綴佇老爸劉旺欉、老母李滿足尻川後，去到山坡地的園裡。「星雨仔，遮的塗共培培咧，培乎親像按呢。」劉旺欉親手做予查某囝看，共塗堆培乎量約二十公分懸。怹兜彼三分薄地所種的老薑，這輪整地、種薑、挽草、沃肥遮的空課攏順序完成，這陣到甲培塗的坎站，培塗空課收煞了後，閣過幾月日就會當採收。這寡穡頭，劉星雨袂記得已經綴序大人做過偌濟擺矣。",
    "paragraph_id": 89
  },
  {
    "title": "天星照路",
    "author": "陳金順",
    "text": "毋過，做代誌在來十分頂真的老爸，逐回猶是會閣交代一遍。雖然，老爸、老母向望伊共冊讀乎好，成做小弟、小妹的模範，別日仔佇社會上佮人有通比併[phīng]，園裡穡頭毋免伊操煩，毋過，自細漢就不止仔乖巧的劉星雨，便若拄著歇睏時仔，攏會自動去佇園裡鬥相共。彼工，本底日頭光艷，一家三个人頭戴葵笠仔佇園裡做穡。啥知，過晝無偌久，穡頭做到一半，雄雄一陣西北雨摔[siàng]落來。",
    "paragraph_id": 90
  },
  {
    "title": "天星照路",
    "author": "陳金順",
    "text": "「阿爸、阿母，落西北雨矣，咱緊來匿雨。」劉星雨大聲喝。毋過，劉旺欉佮李滿足這對翁仔某，好親像無聽著查某囝的喝聲，身軀予雨湳甲澹漉漉，攏無欲徙振動跤步的款式。「阿爸、阿母，落西北雨矣，咱緊來匿雨。」劉星雨闖過爸母身邊，伸手欲去牽怹，闖到怹面頭前的時，怹兩人煞袂輸咧耍[sńg]匿相揣，揣無怹匿唯佗位去。「阿爸、阿母，阿爸、阿母……」劉星雨那喚那闖、那哭那揣，一个無細膩，跋甲規身軀攏路糊仔糜。",
    "paragraph_id": 91
  },
  {
    "title": "天星照路",
    "author": "陳金順",
    "text": "「阿爸、阿母，阿爸、阿母……」   「星雨姊仔、星雨姊仔，」睏佇身軀邊的月美麗，予劉星雨的喝聲吵精神。伊唯劉星雨的肩胛頭搖幾落下，劉星雨雄雄驚醒，汗參目屎流規面，衫褲嘛規个澹漉漉。月美麗跁[peh]起床，提一條面巾替劉星雨拭面裡的汗佮目屎。「美麗仔，多謝妳。」劉星雨目眶紅紅，用感激的眼神看月美麗，兩雙手搦牢牢[la̍k-tiâu-tiâu]。「我又閣陷眠矣。」   「星雨仔，妳昨暝敢是閣咧陷眠？",
    "paragraph_id": 92
  },
  {
    "title": "天星照路",
    "author": "陳金順",
    "text": "」天光早，佇食早頓的時，月正元問。「阿叔，真歹勢，昨暝閣吵著你的睏眠。」劉星雨面憂面結。「憨囡仔，家己人講啥物歹勢。來，早頓愛食乎飽，精神、喟力才會十足。」月正元那講那挾一粒卵包囥[khǹg]咧劉星雨碗裡。「是啦，星雨姊仔，人死不能復生，咱愛趕緊振作起來，為小林村做寡代誌。」月美麗少年罔少年，講話嶄然仔成熟。「我咧想，咱這兩日仔先共回鄉的青年箍偎來，逐家作陣開會討論重建的代誌，恁看按呢好否？",
    "paragraph_id": 93
  },
  {
    "title": "天星照路",
    "author": "陳金順",
    "text": "」月正元提議。「好。」月美麗、劉星雨同齊應聲。兩日後，食飯飽的暗頭仔，包含劉星雨、月美麗在內，成十位風災了後回鄉的青年男女，聚集佇村長月正元怹兜門口埕。埕中央峙[tshāi]一塊四角柴桌仔，柴桌仔周圍排四橑椅橑，眾人坐踮椅橑頂，桌頂囥一鈷茶米茶，劉星雨斟[thîn]茶，月美麗一甌紲一甌捀[phâng]予在座青年。「各位青年，恁是咱小林村未來的向望。",
    "paragraph_id": 94
  },
  {
    "title": "天星照路",
    "author": "陳金順",
    "text": "」月正元講話的時，目睭唯倒爿掃過正爿，眼神注目在座青年。「風災了後，恁逐家選擇共[kā]空課佮學業暫且放下，轉來故鄉參與重建的行列。徛佇村長的立場，本人感覺不止仔安慰，嘛該當向各位說多謝。」月正元徛起來向逐家行禮。「紲落來，重建的空課著愛勞煩各位鬥相共矣。」   「村長，這是阮該當愛做的代誌。」   「村長，阮願意接受你拍派任何空課。」   「村長，請你徛出來掣[tshuā]領逐家。",
    "paragraph_id": 95
  },
  {
    "title": "天星照路",
    "author": "陳金順",
    "text": "」   「各位，請恁聽我講。」在座幾落位青年發言了後，月正元紲落講：「我無可能推卸重建小林村的責任，不而過，我手頭有成立自然生態農場的計畫，所致，我向望恁遮少年家擔起較濟責任，」月正元講到遮，在座青年逐家你看我、我看你，「我的意思是由恁家己來捍[huānn]重建組織，若有需要鬥跤手的所在，會當揣我無要緊。紲落來，會議佮成立組織的程序由恁家己主持。」   「我提名劉星雨擔任會議主席。",
    "paragraph_id": 96
  },
  {
    "title": "天星照路",
    "author": "陳金順",
    "text": "」月美麗攑手，坐佇邊仔的劉星雨掠伊看一下。「敢有人欲附議？」月正元徵求眾人意見。「附議。」在座幾落个人作伙攑手、喝聲。劉星雨佇眾人支持之下，擔當會議主席。經過成點鐘的熱烈討論，組織的名稱號做「小林村災後重建會」。劉星雨因由豐富的社會經驗佮領導才情，被眾人推搡出來成做執行長。這个重建會寢[tshím]頭仔人數無濟，初步先分做「事務組」佮「聯絡組」。「敢有人自願擔當這兩組組長的職務？」劉星雨問。",
    "paragraph_id": 97
  },
  {
    "title": "天星照路",
    "author": "陳金順",
    "text": "時間袂輸擋恬仝款，過欲半分鐘久，攏無任何人出聲。「各位攏誠細膩。若按呢，我提名月美麗擔任聯絡組組長，毋知逐家敢有同意？」劉星雨主動提名。眾人拍噗[pho̍k]仔表示贊同。「星雨姊，我敢會使？」月美麗那對劉星雨講話，那越頭看唯老爸彼爿，月正元共伊頕[tàm]一下頭。「美麗仔，我對妳有信心。」劉星雨口氣肯定。紲落來，事務組組長猶原無人自願擔任，劉星雨只好暫且兼任這个職務。",
    "paragraph_id": 98
  },
  {
    "title": "天星照路",
    "author": "陳金順",
    "text": "「各位，咱盈暗的會議順序完成，逐家共甌仔捀起來，乾杯！」劉星雨面帶笑容。「乾杯！」   這時，風絲仔輕吹，天星閃熾，明月半爿掛天邊。逐家作伙共椅桌茶甌收入厝裡，眾人才綴星光、月色轉去。「阿爸，拄才星雨姊提名我的時，你哪會共我頕頭？」月美麗對老爸媤妮[sai-nai]。「因為…」月正元小可頓蹬[tùn-tenn]一下。「因為按怎？你毋著緊講。」月美麗著急欲知影答案。「煞毋知我對家己查某囝足有信心。",
    "paragraph_id": 99
  },
  {
    "title": "天星照路",
    "author": "陳金順",
    "text": "」   「人毋管啦，你愛共人鬥相共。」月美麗那媤妮，那牽老爸的手。月美麗咧共老爸媤妮的時，劉星雨無話無句，伊干單嘴仔笑笑，恬恬行入房間內。少年活骨的月美麗，媤妮罔媤妮，事實上，當等伊擔任「小林村災後重建會」聯絡組組長了後，並無因為伊併其他組員較少歲，就共代誌放外外，反倒轉來，伊逐日無閒tshih-tshih，袂輸一粒轉無停的干轆。",
    "paragraph_id": 100
  },
  {
    "title": "天星照路",
    "author": "陳金順",
    "text": "伊毋那積極聯絡政府機關、媒體記者佮社會公益團體以外，閣愛利用暗暝發揮伊的專長，替老爸月正元當咧發落的「小林自然生態農場」設計T-shirt。「美麗仔，妳毋通做了傷忝。」劉星雨行偎佇暗毿[sàm]燈下設計圖樣的月美麗身邊，「來，稍歇喘一下，共這甌牛奶啉乎了。」   月美麗唯劉星雨手裡接過牛奶，捀到鼻空口鼻一下，才閣沓沓仔啉一嘴，「星雨姊仔，多謝妳的愛心。",
    "paragraph_id": 101
  },
  {
    "title": "天星照路",
    "author": "陳金順",
    "text": "若欲講忝頭，誰人佮妳比，妳是咱『小林村災後重建會』的執行長呢。來，我來共妳掠龍一下。」   月美麗共甌仔囥咧桌頂，行到劉星雨尻脊[kha-tsiah]後，伸手欲共劉星雨掠龍。「美麗仔，妳莫遮呢無時閒，牛奶趁燒緊啉乎了。」劉星雨閣共牛奶捀予月美麗。「星雨姊仔，妳嘛啉一嘴。」月美麗共甌仔抵[tu]到劉星雨的嘴唇皮。遮的畫面，月正元佇後壁面攏總看現現。",
    "paragraph_id": 102
  },
  {
    "title": "天星照路",
    "author": "陳金順",
    "text": "對怹這兩位無血緣關係的姊妹仔，會當遮呢仔合和投入重建的空課，尚且私底下感情閣好甲予人欣羨，伊心內嶄然仔安慰。暗頭仔七點外，日頭早就落山。都市上班族拍拚規工了後，隨个啊隨个離開工作場所，下班轉去溫暖的厝兜。這時，台中市光明建築師事務所辦公廳，電火猶光澄[tênn]澄。「陳建築師，你猶無欲下班？」目睭盯咧網路頂的陳雲天共頭瞻[tann]起來，看著事務所助理小姐咧相借問。",
    "paragraph_id": 103
  },
  {
    "title": "天星照路",
    "author": "陳金順",
    "text": "「Miss何，若無其他代誌，妳會當先下班。」陳雲天面裡無任何表情。「按呢，敢有需要替你買暗頓入來？」   「較停仔我家己會發落，多謝。」   助理小姐離開了後，陳雲天繼續抄[tshiau]揣網路頂的消息。莫拉克風災發生規禮拜。就準講建築師事務所的case濟甲做袂去，陳雲天每日猶原會揣空課縫，上網觀看關係莫拉克的新聞。",
    "paragraph_id": 104
  },
  {
    "title": "天星照路",
    "author": "陳金順",
    "text": "便若看一條這款新聞，伊的目眶就紅一遍，目屎不知不覺滴落來，若無細膩予助理小姐影著，對方攏會好心問講：「陳建築師，你是毋是發生啥物代誌？」這款情景濟擺了後，都也慣勢慣勢，助理小姐就會較恬嘴。陳雲天佇Yahoo網站「搜尋」的功能頂面拍「台灣世界展望會」這七字，了後，點入去怹的首頁，揣著中區辦事處的地址、電話，發現原來辦事處離伊上班的地點只要成十分鐘跤程。",
    "paragraph_id": 105
  },
  {
    "title": "天星照路",
    "author": "陳金順",
    "text": "伊看壁頂時鐘，暗時八點較加，想欲敲電話閣驚人早就下班，電話筒攑起來囥落，攑起來閣囥落，第三擺才將電話號碼揤[tshi̍h]落，喨兩聲，電話筒彼爿頭隨出現「台灣世界展望會中區辦事處，你好。」   陳雲天唯接電話的查某囡仔遐知影，這站因為莫拉克風災的緣故，怹逐日攏加班到三更半暝。",
    "paragraph_id": 106
  },
  {
    "title": "天星照路",
    "author": "陳金順",
    "text": "伊說一聲「勞力」了後，禁掉電腦，半行半闖拚去五權路的辦事處，行到半路，看著路邊一間麵包店，伊想著彼寡留落來加班的展望會辦事員，凡勢佮伊仝款猶未食暗頓，入去買兩大袋pháng佮飲料，物件捾咧，坐溜籠跁起十七樓的辦事處。陳雲天共伊捾來的兩大袋物件囥佇辦事處櫃枱，順紲說明來意。「陳先生，阮當咧組團欲去小林村救災，兩日後出發，你來了誠著時。」辦事處櫃枱小姐按呢對陳雲天講。",
    "paragraph_id": 107
  },
  {
    "title": "天星照路",
    "author": "陳金順",
    "text": "「我是光明建築師事務所的建築師，」陳雲天一面講一面共名誌抵予對方，「請問，咱遮敢有需要砌組合厝的人員？」   「陳桑，阮現此時上界缺欠的，就是親像你這款專業人士。」辦事處主任聽講陳雲天是建築師，隨行偎來佮伊握手。隔轉日，陳雲天隨向建築師事務所請假一禮拜，欲綴展望會去小林村。五冬前，聖誕節隔轉日早起，印尼蘇門答臘（Sumatera）北爿海底發生9.3級大地動。",
    "paragraph_id": 108
  },
  {
    "title": "天星照路",
    "author": "陳金順",
    "text": "彼回，海湧歹銃[tshìng]銃，袂輸無受控制的歹囝，滾絞的速度併高鐵閣較緊快，無一目睨，漲懸到三十公尺。落尾，這个南亞大海嘯造成將近三十萬人死亡，內中有三分一是囡仔，失踪的人不計其數。彼時，陳雲天自成功大學建築研究所卒業，做冬外預備軍官，拄退伍無偌久。",
    "paragraph_id": 109
  },
  {
    "title": "天星照路",
    "author": "陳金順",
    "text": "伊轉來台中光明建築師事務所食頭路，經濟雖然猶未在穩，毋過，伊永遠攏會記得老母對伊講過的話：「咱環境艱難接受社會的恩情，後擺若有一嘴飯通食，愛反倒轉來幫助別人。」   伊讀小學的時，老爸致著肺癌過身，家庭全然由老母一个人擔當，路邊小生理收入有限，厝裡經濟一直袂穩定。有十外冬的時間，陳雲天佮兩个阿姊攏接受「台灣世界展望會」贊助，姊弟仔才會當順序完成學業。",
    "paragraph_id": 110
  },
  {
    "title": "天星照路",
    "author": "陳金順",
    "text": "彼陣，兩个阿姊齊[tsiâu]嫁人，伊嘛開始出社會趁錢，看著南亞大海嘯產生遐呢濟孤兒，伊想欲唯逐月日的薪水撥一點仔出來，成做「台灣世界展望會」的助養人。「雲天仔，你按呢做了誠著，阿母誠歡喜。」陳雲天共老母講伊欲幫助外國囡仔的時，伊的老母游阿市面裡的皺痕，因為笑，一巡一巡liap-liap作一伙，看起來親像一幅受盡風霜的歲月光景圖。",
    "paragraph_id": 111
  },
  {
    "title": "天星照路",
    "author": "陳金順",
    "text": "南亞大海嘯過了成禮拜，翻轉年年初，頭一个上班日，陳雲天拄好去台北出張。一落車頭，伊隨軁[nǹg]入一台計程仔，喚運將直透駛到中山北路三段，「台灣世界展望會」總會樓跤。伊看彼棟舊建築的溜籠無偌闊，一睏頭五、六名上班族作一下欲揳入去，伊規氣共步輦當作運動，勻勻仔跁起五樓。「先生，麻煩先填這張表。",
    "paragraph_id": 112
  },
  {
    "title": "天星照路",
    "author": "陳金順",
    "text": "」彼日雖然無界燒熱，毋過，跁五層樓梯的陳雲天，大細粒汗湊[tsha̍p]湊滴，櫃枱小姐喚伊填表的時，伊拄好提一條手巾仔咧拭汗。填表的時，陳雲天的腦海內袂輸咧搬電影，捷捷出現新聞裡南亞大海嘯的畫面。「小姐，拜託分配一位印尼的查某囡仔予我，多謝。」彼回大災難印尼死傷上界慘重，所致，陳雲天第一時間會按呢反應。伊將填好的表佮助養費七百箍同齊交予櫃枱小姐，過較無三分鐘，展望會辦事員提一个資料袋交予陳雲天。",
    "paragraph_id": 113
  },
  {
    "title": "天星照路",
    "author": "陳金順",
    "text": "陳雲天拍開助養童的資料，看著彼位咖啡色皮膚、目睭小可重巡的查某囡仔號做Anna Sui，1998年1月3日出世，彼日拄好滿七歲。彼暝，陳雲天唯台北轉去台中，共Anna Sui的相片提予老母看，「誠媠，誠古錐。」伊的老母充滿慈愛的眼神。身軀洗好勢，陳雲天坐踮冊桌仔前，佇四爿邊印Hello Kitty的批紙頂面寫： Dear Anna Sui：  看著妳古錐的相片，Uncle心內煞有淡薄仔毋甘。",
    "paragraph_id": 114
  },
  {
    "title": "天星照路",
    "author": "陳金順",
    "text": "一場無情的天災使致妳國家的人民死傷慘重，毋知妳的爸母佮厝裡的人平安否？離妳千里遠的我，只會當予妳滿滿的祝福。妳我有緣，透過世界展望會牽線，以後我就是妳佇台灣的親人，無論妳有啥物心事，攏歡迎講予Uncle聽。祝妳身體健康、平安敖大漢 愛妳的Uncle陳雲天筆 2005.1.3   第二工早起，陳雲天上班路裡經過郵便局，紲手共昨暝寫好的批橐[lok]入郵筒。",
    "paragraph_id": 115
  },
  {
    "title": "天星照路",
    "author": "陳金順",
    "text": "月外日後，伊接著「台灣世界展望會」轉來的回批。內底是Anna Sui用鉛筆畫的細張圖，頂面畫一間厝予大水沖走去，邊仔一个囡仔，雙手予兩个大人牽咧。另外一張批紙，頂面寫「Anna Sui的爸母佮親人，因為這場大海嘯攏過身去。阮會好好仔照顧伊，請你放心。」因為伊猶未入學，所致這封批由「印尼世界展望會」社工員代筆。自彼時起，陳雲天就共Anna Sui的相片，囥佇隨身紮的公事袋仔裡。",
    "paragraph_id": 116
  },
  {
    "title": "天星照路",
    "author": "陳金順",
    "text": "現此時，Anna Sui已經十一歲，讀國小三年。定定寫批予陳雲天，佮伊分享心內事。小林村這爿面佮展望會接頭的人，正正就是災後重建會聯絡組組長月美麗，「星雨姊仔，後日有一團展望會的救難隊，欲唯台中來咱遮鬥相共。」這是月美麗擔當組長了後，所洽[tsih]接著的頭一團民間救難隊伍，莫怪伊的少女面看起來遐呢仔春風。「美麗仔，多謝妳，這有影是好消息，咱愛好好仔佮怹配合。」劉星雨講。",
    "paragraph_id": 117
  },
  {
    "title": "天星照路",
    "author": "陳金順",
    "text": "佇「台灣世界展望會」中區救難隊到位進前，「小林村災後重建會」先開一擺內部會議，確認紲落來欲做的事工。陳雲天到位的時，予小林村殘破的畫面搐一趒。雖然，伊看過網路新聞裡的相關報導，毋過，當等家己親目所見，才知影代誌的嚴重性。「這位是本團唯一一位建築師，會使幫助小林村砌組合厝。」展望會中區救難隊領隊向「小林村災後重建會」成員紹介陳雲天。「小弟號做陳雲天，請各位多多指教。",
    "paragraph_id": 118
  },
  {
    "title": "天星照路",
    "author": "陳金順",
    "text": "」   劉星雨對面頭前這位看起來眼神堅定、態度顧謙的青年，留下誠深的印象。陳雲天佮劉星雨四蕊目睭一下相對看，就假若有一種熟似的感覺，「我敢捌佇啥物所在參伊見過面？」陳雲天暗暗仔問家己。實在講，這回干單陳雲天一位建築師，尚且只有成禮拜時間，欲砌組合厝有影較譀[hàm]古。毋過，陳雲天珍惜每一分一秒，全然毋敢浪費半點時間。日時，陳雲天先唯探勘土地做起，這个空課由劉星雨本人陪伴伊四界行踏。",
    "paragraph_id": 119
  },
  {
    "title": "天星照路",
    "author": "陳金順",
    "text": "毋那因為劉星雨自細漢佇小林村長大成人，對地形熟似甲有偆，尚且，伊閣兼任事務組組長，是上界適合的人選。「執行長，誠歹勢予妳親身陪我四界走闖、曝日頭。」劉星雨初開始掣陳雲天探勘土地，陳雲天講的頭一句話。「陳建築師，你真愛講耍笑。」劉星雨掠陳雲天看一下，順紲共手紻[ńg]襞[pih]起來，「我佇山裡大漢，你看，我的皮膚併你較烏。顛倒是你，應該罕咧曝日頭，若行了忝，毋通細膩，稍講一聲。",
    "paragraph_id": 120
  },
  {
    "title": "天星照路",
    "author": "陳金順",
    "text": "」   「著啦，咱年歲應該差毋成物[tsiânn-mi̍h]，私底下你喚我的名『星雨』就好。」   「若按呢，咱攏莫相偏[phinn]，妳嘛喚我『雲天』就會使。」   兩个青年人佇不止仔短的時間內，就共互相之間的生疏感，掃入無形的糞埽桶，袂輸怹天生自然就是好朋友仝款。中晝，劉星雨掣陳雲天到五里埔一个有樹蔭的所在歇睏。「嗯，這飯丸是我早起包的。",
    "paragraph_id": 121
  },
  {
    "title": "天星照路",
    "author": "陳金順",
    "text": "」劉星雨共尻脊骿[kha-tsiah-phiann]的揹[phāinn]仔捾落來，唯內面提出一个便當匣[kheh]仔，便當蓋拍開，抳[ni]一粒飯丸予陳雲天。「若無合你的胃口，千萬毋通見怪。」   「嗯，這飯丸真好食。」飯丸一接過手，陳雲天隨咬一嘴。「沓沓仔食，較袂哽胿[kénn-kui]。著啦，我有紮滾水通配。」劉星雨話裡帶溫柔。落尾，怹揣著一塊適合砌組合厝的土地。",
    "paragraph_id": 122
  },
  {
    "title": "天星照路",
    "author": "陳金順",
    "text": "欲暗，劉星雨佮陳雲天作伙共這个好消息紮轉去，講予逐家知。「陳大哥，你有影足厲害的，一來就揣著會當砌組合厝的所在。」在場上界少歲的月美麗講。陳雲天講伊暗時需要一个會當畫設計圖的所在，「陳桑，你若無相棄嫌，盈暗就蹛踮阮兜，客廳挺好予你畫設計圖。」村長月正元講，「其他唯台中來的朋友，我嘛會替逐家安排蹛的所在。」   月正元對陳雲天講話的時，月美麗佮劉星雨面裡展笑容。食暗飽，陳雲天無啥歇睏。",
    "paragraph_id": 123
  },
  {
    "title": "天星照路",
    "author": "陳金順",
    "text": "伊提出畫設計圖的工具，佇月正元怹兜客廳一筆一筆畫出腦海內組合厝的樣相。「陳大哥，你辛苦矣，這杯咖啡予你。」無偌久，月美麗捀一甌咖啡出來。「美麗，多謝妳。」   陳雲天咧共月美麗說謝的時，劉星雨手裡嘛捀一甌物件出來，看著月美麗在場，劉星雨講：「美麗仔，我毋知妳已經泡咖啡予陳桑，我這甌烏龍茶予妳啉。」講煞，劉星雨行入房間。劉星雨行入房間，躺踮眠床頂。",
    "paragraph_id": 124
  },
  {
    "title": "天星照路",
    "author": "陳金順",
    "text": "伊想起下晡佮陳雲天作伙探勘土地，佇半中途，伊無注神差一屑仔跋落坎跤，「星雨，細膩。」陳雲天緊伸手共伊扭倒轉來，因為傷[siunn]過頭出力、速度緊快，劉星雨規个人煞予陳雲天攬咧胸前。到這陣，伊猶感受會著陳雲天的體溫。陳雲天佇客廳畫設計圖，嘛想起下晡彼个難忘的畫面，一時憨神陷入回憶裡。「陳大哥，你是咧想啥？」陳雲天踅神的表情，予月美麗看出來。「無啦。」陳雲天予月美麗喚醒，繼續振動手裡的筆。",
    "paragraph_id": 125
  },
  {
    "title": "天星照路",
    "author": "陳金順",
    "text": "時間親像高鐵列車，咻一下就唯目睭前經過。一禮拜時間連鞭[liâm-mi]到站，陳雲天必須愛佮「台灣世界展望會」中區救難隊作陣離開。離開小林村前一暝，天星閃熾。佇月正元怹兜厝埕，劉星雨佮陳雲天依依難捨。陳雲天對劉星雨講：「星雨，空課才拄起步，我會閣轉來。」   佇星空下底，兩个人輕輕仔相攬，時間親像堅凍仝款。這一切，徛佇窗仔後的月美麗攏看在眼內。05.",
    "paragraph_id": 126
  },
  {
    "title": "天星照路",
    "author": "陳金順",
    "text": "春雪目屎  相連紲落幾仔日的大雨，引起高雄縣甲仙鄉小林村四界塗石湍流。早起七點外，超大量的塗石唯小林國小後壁面沖落來，共規个學校攏埋做平地。遮的塗石，沿溪仔流入小林橋跤，造成溪床規个塞牢咧，塗石無法度消敨，最後流入庄仔內，共小林村九鄰到十八鄰做一下淹淹掉。真濟老大人佮囡仔袂赴走閃，予湍流的塗石活埋。",
    "paragraph_id": 127
  },
  {
    "title": "天星照路",
    "author": "陳金順",
    "text": "其實，舊年小林村嘛捌發生過塗石流事件，村民要求疏通溪床，毋過，一直到這陣，政府有關單位攏猶未開始動工。這擺發生滅村災難，村長月正元要求愛追究相關責任。（公視台語新聞）   張春雪坐佇台北別莊裡高級的膨椅頂，伊的身軀邊是老爸張萬財佮老母黃杏嬌。這組大紅色緻唯義大利進口、上百萬的Fendi膨椅，頂月日家具行才差派幾落位員工，百般細膩、輕聲細說搬入來這間豪華別莊的客廳。",
    "paragraph_id": 128
  },
  {
    "title": "天星照路",
    "author": "陳金順",
    "text": "客廳的內角峙[tshāi]一台奧地利Bosendorfer（貝森朵夫）鋼琴，這款美國指揮家Leonard Bernstein（雷納德．伯恩斯坦）愛用的高級品牌，干單親像張家這種大好額人才蓄[hak]伊會倒。事實上，這台十外冬歷史的鋼琴，自從張春雪去外地食頭路了後，就毋捌閣再有人彈過。這陣峙踮客廳，只偆看仿佮展示身分、地位的功能。另外一面壁，峙一大座原木砌造的酒櫃。",
    "paragraph_id": 129
  },
  {
    "title": "天星照路",
    "author": "陳金順",
    "text": "酒櫃內面，攏是世界各國有名的高級紅酒，便若有較深交的朋友來怹的別莊行踏，張萬財就會請人客那啉紅酒那談天說地。膨椅正對面，是一台日本原裝進口、60吋的3D高畫質數位液晶電視。坐踮高級膨椅頂，一面啉紅酒、一面觀看品質無輸電影院的液晶電視，的確是好額人才會當得著的享受。毋過，這款高級的享受，對現此時的張春雪來講，一點仔都無重要。張春雪，台北市立教育大學卒業。",
    "paragraph_id": 130
  },
  {
    "title": "天星照路",
    "author": "陳金順",
    "text": "老爸張萬財是貿易公司董事長，老母黃杏嬌佇國中做校長。因由家境富裕，孤查某囝張春雪成做爸母的糖霜丸、掌上明珠。自細漢，伊欲挃[ti̍h]啥就有啥，序大人攏總應付甲到，會使講是食飯坩中央大漢的，嘛是濟濟同學、朋友欣慕的對象。伊的志願干單一項，毋是欲做閒閒無代誌啉下晡茶、踅百貨公司的千金小姐，是欲成做教育下一代的小學老師。張春雪拄卒業彼冬，通台灣島考透透，考無半間小學通做正式老師。",
    "paragraph_id": 131
  },
  {
    "title": "天星照路",
    "author": "陳金順",
    "text": "黃杏嬌為著無愛予查某囝佮別人相像，做一位四界溜溜去的流浪教師，就佇伊擔當校長的國中安插代課老師的職位，張春雪佇遐教國文，開始伊的教冊生涯。雖然，教冊是張春雪自細漢的志願，毋過，教國中佮教小學猶是誠無仝款。除了伊佇學校所修的是小學的教育學程以外，尚且，國中是當咧轉骨的時期，這个階段的囡仔有時情緒較無得定，毋是遐呢仔好扭搦[liú-la̍k]。",
    "paragraph_id": 132
  },
  {
    "title": "天星照路",
    "author": "陳金順",
    "text": "佳哉，佇國中代課一冬了後，張春雪就考牢[tiâu]在額的小學老師。毋過，成績單寄來厝裡的時，爸母煩惱的吐喟聲煞嵌過張春雪歡喜的氣氛。「春雪，這成績單頂面寫講妳錄取的小林國小，佇高雄縣甲仙鄉。這間學校我連聽都毋捌聽過，彼个所在恐驚是佇『鳥不生蛋』的山內斗底。我看，妳千萬毋好去遐呢偏僻的所在，閣繼續來媽媽的學校代課一冬，明年才閣考妳看按怎？」黃杏嬌目頭結結講。「是啦，乖查某囝。",
    "paragraph_id": 133
  },
  {
    "title": "天星照路",
    "author": "陳金順",
    "text": "聽媽媽的話，留踮台北代課好啦。若無，看欲去補習班抑是佇厝裡準備明年的考試，咱兜無差妳一塊碗、一雙箸。」老母苦勸煞，換老爸張萬財接落講。張春雪靜靜仔坐咧聽爸母共[kā]話講煞，才勻勻仔講出伊的想法：「爸、媽，我知影恁驚我去庄跤所在教冊會食苦。毋過，去小學教冊是我的志願，今年既然考牢小林國小，就表示我佮遐的囡仔有緣。我會共食苦當做食補，請恁毋免煩惱，為我祝福。",
    "paragraph_id": 134
  },
  {
    "title": "天星照路",
    "author": "陳金順",
    "text": "」   張春雪雖然自細漢佇富戶人家庭大漢，毋過，伊佮一寡嬌生慣養的阿舍囝無仝，伊是一个誠有家己主見的囡仔，未必然事事項項攏依賴爸母的拍派。親像伊讀國中以後，台北開始有捷運電車，伊堅持上下課家己坐捷運去學校，無欲閣予厝裡的司機載出載入，同學才袂佇背後對伊指指揬[tu̍h]揬。張萬財佮黃杏嬌了解查某囝的性僻，知影閣講落去張春雪嘛袂回心轉意。",
    "paragraph_id": 135
  },
  {
    "title": "天星照路",
    "author": "陳金順",
    "text": "翁仔某只好私底下參詳，想欲替查某囝加僎[tshuân]寡物件，予伊去小林村較好過日。「這張卡片予妳，內面有一百萬，隨時欲用就有。」張春雪欲離開厝的前一暝，老爸張萬財提一張提款卡佮密碼予伊。「爸，我逐個月攏有薪水通領，遮的錢用袂著啦。」張春雪共提款卡佮密碼抵[tu]還老爸。「春雪，錢妳無欲提，按呢，這箱物件妳一定愛紮去。",
    "paragraph_id": 136
  },
  {
    "title": "天星照路",
    "author": "陳金順",
    "text": "」黃杏嬌拍開一筊[kha]大皮箱，內面全是一寡高級化粧品佮料身一等的衫褲，猶閣有袂少罐營養品。「媽，我是欲去庄跤所在做老師，也毋是欲佇舞台頂做model，」張春雪看著面頭前遮的高級品，毋知欲哭抑欲笑，「妳僎遮的物件，無合我的身分。妳做校長較需要體面，收起來家己用啦。」   落尾，張春雪干單紮一筊簡單行李佮幾罐維他命，身軀頂穿粉紅色繡蠂[ia̍h]仔的T-shirt佮藍色牛仔褲。",
    "paragraph_id": 137
  },
  {
    "title": "天星照路",
    "author": "陳金順",
    "text": "沿路坐火車搬客運去小林國小報到。張春雪這回轉來台北，全然是因為父親節的緣故。自從伊去小林國小教冊以後，就罕得有機會坐落來，好好仔佮老爸、老母作伙食一頓飯。黃杏嬌前幾日仔接著張春雪電話，講欲轉來厝裡過父親節，一个嘴仔是笑甲裂獅獅。查某囝電話一掛斷，伊隨敲手機仔予當咧公司無閒的翁婿，「萬財仔，咱寶貝查某囝過兩工仔欲轉來過節。」   「媠某的，趕緊吩咐王嫂僎幾項仔好料的，通好趁這个機會共春雪仔補一下。",
    "paragraph_id": 138
  },
  {
    "title": "天星照路",
    "author": "陳金順",
    "text": "」張萬財佇電話彼爿頭笑微微。張春雪一踏入門，黃杏嬌就頂頂下下掠伊金金看，假若咧看失散多年的親人仝款，「春雪，妳看妳，佇彼款庄跤所在攏凊采食食咧，規个人消瘦落肉、烏焦瘦，媽媽看著誠毋甘。」   「媽，無妳講的遐呢嚴重啦。」張春雪偎過去牽老母的手，「我佇遐是有較捷曝日頭啦，毋過，妳敢無發覺我變了較結實？」   「一个媠媠的查某囡仔，曝甲烏攄[lu]攄，妳毋驚別日仔嫁袂出去？",
    "paragraph_id": 139
  },
  {
    "title": "天星照路",
    "author": "陳金順",
    "text": "」黃杏嬌那講那伸手去摸張春雪身軀，「妳看，妳連奶仔就勼[kiu]水去。」   「媽，較細聲啦。」黃杏嬌無顧慮翁婿在場，直接講查某人之間的私密話，予張春雪規个面袂輸紅關公。「恁兩母仔囝莫徛踮遐顧講話。」一直佇邊仔無話無句的張萬財總算出聲，「春雪仔，先共行李囥[khǹg]乎好勢，入去洗一下仔手面，較停仔通好食飯。」   食飯飽，三个人坐踮高級膨椅頂，享用唯智利進口的有機蘋果。",
    "paragraph_id": 140
  },
  {
    "title": "天星照路",
    "author": "陳金順",
    "text": "蘋果食了，黃杏嬌喚王嫂共鋼琴頂面的坱埃[ing-ia]拭乎清氣。無一搭久仔，王嫂就用絨仔布共規台鋼琴的外觀拭甲金噹噹。黃杏嬌滿意頕[tàm]頭講：「咱這台Bosendorfer鋼琴已經誠久攏無出來表演矣，盈暗就請咱的小公主為咱演奏幾曲仔。」   張春雪確實有一站無彈鋼琴，毋過，伊超過十冬的琴藝底蒂原在。雖然，只是佇厝裡彈予爸母聽，伊的態度猶原十分頂真，一絲仔都毋敢凊采。",
    "paragraph_id": 141
  },
  {
    "title": "天星照路",
    "author": "陳金順",
    "text": "彼暝，伊唯貝多芬（Ludwig van Beethoven，1770-1827）的〈予愛麗絲〉、莫札特（Wolfgang Amadeus Mozart，1756-1791）的〈弦樂小夜曲〉彈到德布西（Achille-Claude Debussy，1862-1918）的〈月光曲〉，伊用優美的琴聲來慶祝父親節。張萬財佮黃杏嬌翁某，規暗攏沈醉佇迷人的樂音裡，唯怹滿足的眼神就挺好說明一切。",
    "paragraph_id": 142
  },
  {
    "title": "天星照路",
    "author": "陳金順",
    "text": "張春雪欲唯小林村轉來台北進前，氣象報告講：今年父親節風颱可能會來相借問。彼暝，台北干單落霎[sap]霎仔雨，風嘛無界透。第二日中晝，風雨袂輸野獸出籠那來那強猛，併[phīng]前一暝閣較雄狂。下晡準備欲轉去小林村，通赴拜一上課的張春雪，紲手提遙控器，揤[tshi̍h]落，捘[tsūn]到新聞台，煞看著每一台攏咧報莫拉克風災的新聞。",
    "paragraph_id": 143
  },
  {
    "title": "天星照路",
    "author": "陳金順",
    "text": "「各位觀眾，紲落來，咱作伙來看高雄縣甲仙鄉小林村的災情……」張春雪捘到當咧報小林村災情的新聞台，共遙控器輕輕仔囥咧桌頂，目睭展大蕊、耳空搤[iah]利利，注神觀看佮伊不止仔有治代的新聞。張春雪那看新聞目屎那流，那抽桌頂的衛生紙拭目屎，這个情景拄好去予王嫂影著，伊趕緊走去共黃杏嬌講。過一時仔，黃杏嬌、張萬財翁某穿插畢紮[pih-tsah]行出來客廳。「乖查某囝，到底發生啥物代誌？予妳哭甲遮呢傷心。",
    "paragraph_id": 144
  },
  {
    "title": "天星照路",
    "author": "陳金順",
    "text": "」黃杏嬌提一條手巾仔予張春雪，順紲共電視禁掉。「新聞報講：今仔日透早，」張春雪一面用手巾仔拭目屎一面講：「小林村發生水崩山，規个小林國小攏予塗石流埋埋掉，我的學生佮家長可能死袂少人。媽，我想欲緊轉去小林村幫忙救災，加減為逐家做寡代誌。」   「憨查某囝，即馬情況當咧危險，妳千萬毋好轉去彼个所在。我看，這凡勢是天公伯的意思，規間學校都無去矣，妳閣去遐是會當創啥？",
    "paragraph_id": 145
  },
  {
    "title": "天星照路",
    "author": "陳金順",
    "text": "先留踮厝裡，過一站仔，咱才看欲按怎安排紲落來的生活？」本底就反對查某囝去小林國小教冊的黃杏嬌，順這个勢苦勸張春雪留落來。「春雪，聽恁媽媽的話，留踮厝裡歇睏一站才閣拍算，好否？」張萬財綴咧講。「爸、媽，恁應該知影我的個性，我哪有可能放學生仔佇遐自生自滅，我稍等行李款款咧就來轉。」話講煞，張春雪就行向房間。「春雪，妳敢無代念爸母會煩惱，按呢做妳去？」黃杏嬌行過扭[giú]張春雪的衫仔裾。",
    "paragraph_id": 146
  },
  {
    "title": "天星照路",
    "author": "陳金順",
    "text": "「爸、媽，請原諒查某囝不孝。」   「爸、媽，請原諒查某囝不孝。」   坐佇火車頂，張春雪閣想起拄才佇厝裡，爸母要求伊留落來的情景。伊當然十分清楚怹疼惜查某囝的心情，毋過，這陣對伊來講，早就成做第二故鄉的小林村，閣較需要伊的付出佮關懷。記智親像電影。張春雪共記智的底片絞倒轉去兩冬前，電影的開頭唯伊去小林國小報到起鼓。兩冬前，張春雪紮一筊簡單行李，身軀頂穿粉紅色繡蠂仔的T-shirt佮藍色牛仔褲。",
    "paragraph_id": 147
  },
  {
    "title": "天星照路",
    "author": "陳金順",
    "text": "沿路坐火車搬客運去小林國小報到。伊到位的時，黃昏時天的山裡有淡薄仔涼冷，冷涼的風絞起幾片樹葉仔，樹葉仔順風勢佇空中舞動，予遠途來的張春雪感受浪漫詩意。張春雪佇校園裡搪[tn̄g]著一位當咧掃樹葉仔的校工，這位頭鬃半白的奧里桑好禮相借問：「小姐，妳敢是咱學校新來的老師？」   「是啦，請問阿伯欲按怎稱呼？」張春雪嘛好禮仔回應。「永過仔阮兜有咧種蕃薯，所致，逐家攏喚我蕃薯伯仔。",
    "paragraph_id": 148
  },
  {
    "title": "天星照路",
    "author": "陳金順",
    "text": "老師，這行李我共妳鬥捾啦，順紲掣[tshuā]妳來去揣校長。」蕃薯伯共手裡的掃梳併踮樹身，伸手去捾張春雪的行李。「蕃薯伯，麻煩你矣。」張春雪共蕃薯伯頕頭行禮。蕃薯伯佇頭前掣路，張春雪佇後面綴伊行量約五十公尺，來到一棟兩層大樓，唯穿堂算過倒手爿頭到就是「校長室」。行入校長室，張春雪看著三个中年查甫人，圍咧一隻低桌仔咧泡茶，伊看袂出來到底佗一位是校長？",
    "paragraph_id": 149
  },
  {
    "title": "天星照路",
    "author": "陳金順",
    "text": "坐踮中央，穿水藍色角格仔siat-tsuh的人代先徛起來，「張老師妳好，我是校長詹順聰。」校長行進前主動佮張春雪握手。「校長你好。」張春雪嘛共手伸出來。「校長，人我共你掣到位矣，我先來去無閒。」蕃薯伯講。「蕃薯伯仔，無閒作你。」詹順聰共蕃薯伯拽[ia̍t]一下手。原本坐佇校長邊仔彼兩位中年人同時徛起來。「張老師，我來共妳紹介，倒手爿這位是教導處藍主任，正手爿彼位是總務處胡主任。」詹順聰講。",
    "paragraph_id": 150
  },
  {
    "title": "天星照路",
    "author": "陳金順",
    "text": "「兩位主任恁好。」張春雪頕頭行禮。「張老師，歡迎妳來咱小林國小教冊。」教導處藍主任講。「張老師，咱遮庄跤學校免行生份禮，敢欲坐落來啉一嘴茶止嘴焦？」總務處胡主任講。「毋免，多謝。」張春雪客氣回應。「胡主任，勞煩你先掣張老師去伊的宿舍。」詹順聰講。張春雪綴胡主任後壁面，行過無偌曠闊的校園，行欲百外公尺，牆圍仔邊有幾間低厝仔，「張老師，這間就是妳的宿舍。」胡主任手指第二間低厝仔，順紲將鎖匙交予張春雪。",
    "paragraph_id": 151
  },
  {
    "title": "天星照路",
    "author": "陳金順",
    "text": "「多謝主任。」   「著啦，張老師。這間宿舍已經有一站無人蹛，敢有需要請校工共妳鬥拚掃？」   「我家己來就好。」   張春雪拍開宿舍的門，順趁暗毿[sàm]的光線揣著電火開關。開關揤落，過幾落秒室內的日光燈才沓沓仔灼[to̍h]起來。這時，張春雪才看清楚這間未來伊愛長期徛居的房間，干單五、六坪大，連伊台北厝裡房間的一半都無。",
    "paragraph_id": 152
  },
  {
    "title": "天星照路",
    "author": "陳金順",
    "text": "這五、六坪大的房間內角囥一頂柴做的眠床，邊仔一座嘛是柴做的衫仔櫥，另外猶有一塊冊桌仔佮一隻椅仔，上內底一間細細間仔無到兩坪的浴間仔。除了遮的物件以外，佇張春雪目睭前的是濟甲驚人的蜘蛛絲佮坱埃。伊共行李囥踮壁角，先拍開窗仔門予空氣流通，才閣佇浴間仔內揣著掃帚、畚斗佮桌布，手紻[ńg]勒[li̍k]起來開始拚伊的岫。",
    "paragraph_id": 153
  },
  {
    "title": "天星照路",
    "author": "陳金順",
    "text": "自細漢手不動三寶，萬項代誌攏予人侍候甲好勢溜溜的張春雪，佇這種無別款選擇的情景之下，只好家己來。伊頭尾拚咧點外鐘久，誠無簡單才共房間拚清氣。這時，窗外齊暗落來，張春雪伸一个勻，感覺規身軀腰痠背疼，伊忝甲無喟力通款行李佮洗身軀，唯衫仔櫥內揣著一筊膨膨的布袋，敨[tháu]開，內面是一領棉被佮一粒枕頭。伊共棉被、枕頭囥咧眠床頂，鞋仔褪掉，規个人軁[nǹg]入棉被底，無一時仔隨睏甲十八殿去。",
    "paragraph_id": 154
  },
  {
    "title": "天星照路",
    "author": "陳金順",
    "text": "張春雪醒來的時，日頭已經曝尻川。歇睏一暝了後，身體的疲勞恢復甲差不多。伊趕緊手面、身軀洗洗咧，行去校園請教蕃薯伯欲去佗位食早頓？早頓食煞，伊家己一个四界踅踅繞[lau]繞咧，熟似就近的地理環境。「雖然，這个所在佇山內斗底，物質生活較無遐利便，毋過，佮都市比起來，這踏[tah]空氣加誠新鮮，遮的人嘛加足有人情味。我想，我應該真緊就會當適應新生活。」張春雪佇日誌裡按呢寫。一禮拜後，小林國小新學期開學。",
    "paragraph_id": 155
  },
  {
    "title": "天星照路",
    "author": "陳金順",
    "text": "張春雪負責掣一年的學生囡仔，遮無親像都市學校，學堂內面揳甲實[tsa̍t]統統，因為人口嚴重外流的緣故，使致一个班干單十外个學生。雖然，伊是一年仔的導師，毋過，全校學生較歛一百个，經過無偌久，伊逐个囡仔攏捌透透。小林村攏做穡人較濟，搪著農作物收成的季節，有的家庭跤手較欠，序大人會喚囡仔留踮厝裡鬥相共。張春雪只要發現佗一个囡仔無來學堂上課，彼日散學了後就會親身去厝裡拜訪，了解實際狀況。",
    "paragraph_id": 156
  },
  {
    "title": "天星照路",
    "author": "陳金順",
    "text": "「老師，實在誠失禮，閣予妳親身走一畷[tsuā]。」   一般的[ti̍k]，家長便若看著老師來厝裡行踏，大體上攏會表示歹勢。張春雪了解實際的狀況了後，加減會當體諒怹的困難，毋過，伊猶是一再苦勸家長，盡量莫犧牲囡仔的學業。佇庄跤學校，伊所面對的是天真的囡仔佮樸實的家長，雖然怹普遍生活攏無界好過，逐家對老師猶是有一份基本上的尊存。",
    "paragraph_id": 157
  },
  {
    "title": "天星照路",
    "author": "陳金順",
    "text": "有時陣，張春雪知影學生囡仔無食早頓，甚至無錢通買文具抑是納學費，伊攏會大方出手鬥相共。伊唯寢[tshím]頭仔對環境生疏，漸漸融入在地的生活，因由伊的熱誠佮愛心，無偌久了後，就參學生、家長培養袂輸親人的感情。張春雪想著遐的假若親人的學生佮家長，這回莫拉克風災可能死傷慘重，伊的心就急甲親像楠梓仙溪漲流的溪水。伊彼日下晡唯台北拚轉來，經過重重疊疊的難關，總算佇隔轉日透早徛踮小林村的土地。",
    "paragraph_id": 158
  },
  {
    "title": "天星照路",
    "author": "陳金順",
    "text": "兩日前離開的時，遮猶是山河秀麗、草木青翠，這陣目睭前所看著的，是殘破的人間地獄。張春雪面對這款情景，規个人tsih載袂牢，強強欲昏倒，村長月正元拄好經過看著，共伊插轉去厝裡歇睏。「張老師，妳愛較有元氣咧，學校佮遐的囡仔當需要妳。」月正元斟茶予張春雪，順紲共伊鼓勵。「村長伯，多謝你。」張春雪目眶紅紅。「學校予塗石流嵌掉，妳這陣無宿舍通蹛，若無棄嫌，暫且踮佇阮遮，才閣想辦法。」月正元講。",
    "paragraph_id": 159
  },
  {
    "title": "天星照路",
    "author": "陳金順",
    "text": "張春雪啉幾嘴茶，扒幾嘴月正元準備的早頓，手面洗洗咧，入去房間躺咧。睏到中晝，自然精神，伊隨敲手機仔予校長詹順聰，敲袂通，閣再敲予兩位主任，仝款敲袂通。過一時仔，伊閣繼續敲，一直敲點外鐘久，才聽著詹順聰的聲。「張老師，我早起有佮教育局聯絡過。局長答應欲協調甲仙國小，予咱的學生會當佇遐寄讀。咱這幾日仔先走揣猶活咧的學生，共怹集中來去救難所。紲落來，佇咱學校重建這段期間，就愛勞煩張老師較辛苦咧。",
    "paragraph_id": 160
  },
  {
    "title": "天星照路",
    "author": "陳金順",
    "text": "」詹順聰略仔嗖[sau]聲嗖聲。「校長，你毋通按呢講，這是我該當愛做的代誌。」張春雪的聲音帶哀悲。一禮拜後，風災重頭生的十外个囡仔，由幾位有自動車的老師共怹載去甲仙國小寄讀。內中，張春雪唯一年掣起，現此時三年的班裡，干單偆廖玉真猶閣活咧。原底佇小林國小教冊的老師，佮學生囡仔相像偎人門戶，佇彼段無班通教的期間，怹只好利用散學以後，盡心輔導遐的無予莫拉克風災掣走的囡仔。",
    "paragraph_id": 161
  },
  {
    "title": "天星照路",
    "author": "陳金順",
    "text": "怹除了加強學生的課業以外，嘛相當致重心理創傷的治療。暗時，怹佮囡仔仝款蹛佇臨時救難所，全心全意陪伴。張春雪運用伊在來特出的畫圖專長，向望彼寡予天公伯留落來的囡仔，會當透過畫圖，加減來消敨怹失去親人的哀傷佮苦楚。「老師，我敢真正會當靠畫圖，來思念佇天頂的爸爸、媽媽佮哥哥、姊姊？」廖玉真用伊天真、無辜的眼神問。「玉真，以後妳若想欲畫啥，盡量畫無要緊，老師會一直陪佇妳身邊。」張春雪用感性的話語回應。",
    "paragraph_id": 162
  },
  {
    "title": "天星照路",
    "author": "陳金順",
    "text": "「老師…」身懸到張春雪肩胛頭的廖玉真，共老師攬牢牢，沓沓仔哭出聲。06.清風吹面  莫拉克風颱牽引雄狂雨，對台灣南部造成不止仔大的傷害，予人感受自然界無情的威力。佇災難發生的同時，往往嘛會出現一寡感動人的畫面。親像高雄縣甲仙鄉小林村「阿賢」佮「阿慧」這兩隻狗仔，怹偎靠動物天生的本領，佇大水欲來的時，掣領四十外名村民逃命，好運閃過災厄。",
    "paragraph_id": 163
  },
  {
    "title": "天星照路",
    "author": "陳金順",
    "text": "「阿賢」佮「阿慧」的主人是小林派出所警員高清風，伊表示：這兩隻狗仔平常時佇庄裡闖來闖去、掣出掣入，對每一角勢的地形攏相當清楚，這回大水來了雄狂、緊猛，四十外名村民綴佇怹後壁面，才會當順序去到地勢較懸的安全地帶，佇遐等待直升機救援。（公視台語新聞）   「阿賢、阿慧，過來。」高清風喝一下聲、比一下手勢，隨有一黃一白兩隻土狗仔，闖偎伊的身軀邊。",
    "paragraph_id": 164
  },
  {
    "title": "天星照路",
    "author": "陳金順",
    "text": "這兩隻土狗仔，是高清風拄來小林派出所報到了後無偌久，佇路裡抾[khioh]著無人欲挃[ti̍h]的流浪狗。高清風看著怹的時，怹親像無厝通轉的流浪兒，枵[iau]甲消瘦落肉，怹看著高清風對怹付出善意，隨尾溜搖搖咧，綴伊轉去。高清風向宋所長拍一聲招呼，就共[kā]怹飼踮派出所後壁面。人講瘦狗卸主人，經過高清風善意對待、耐心照顧，這兩隻狗沓[ta̍uh]沓仔膨皮起來。",
    "paragraph_id": 165
  },
  {
    "title": "天星照路",
    "author": "陳金順",
    "text": "高清風佮人較無仝的所在，是伊無親像別人照狗仔的色緻共怹號做「小黃」、「小白」，伊感覺這一公一母的狗仔，不止仔有靈性，該當替怹號較有人味的名，公的號做「阿賢」，母的喚伊「阿慧」。這阿賢佮阿慧毋是會食袂相摏[tsing]的好命狗。事實上，高清風定定共怹掣[tshuā]出掣入，規个庄仔頭踅透透，予怹了解四箍輦轉的地形。",
    "paragraph_id": 166
  },
  {
    "title": "天星照路",
    "author": "陳金順",
    "text": "尤其佇暗暝巡邏的時，阿賢、阿慧特別會當發揮怹好鼻師的專長，便若有一絲仔風吹草動，怹會隨時吠兩聲，予高清風提高警覺。這回莫拉克風颱雄狂雨捙桶倒，袂輸楠梓仙溪漲流的溪水，短短的時間內就強欲共規个小林村淹淹掉。彼日，大水來的時，阿賢、阿慧直直吹狗螺，高清風予怹喚精神，衫褲穿好勢，幔一領雨幔，綴怹闖來闖去，佇天猶未齊光的烏暗中，掣領四十外名村民匿去地勢較懸的所在，予怹會當佇安全的地點等待直升機救援。",
    "paragraph_id": 167
  },
  {
    "title": "天星照路",
    "author": "陳金順",
    "text": "「阿賢、阿慧這兩隻狗仔誠有靈性，阮這陣人有法度順序脫逃出來，怹是上界大的功勞者，會使講是阮的恩情人啦。」一位逃過死劫的中年婦仁人，佇旗山鎮的安置中心接受記者訪問的時按呢講。喨！喨！喨！透早，天猶未齊光。張春雪拄起床，才按算行入浴間仔洗手面，雄雄一陣響亮的手機仔聲予伊搐一趒。「遮呢早，是誰會敲手機仔予我？」伊佇心內暗唸。「敖[gâu]早，我是張春雪。」   「張老師，我是月正元啦。",
    "paragraph_id": 168
  },
  {
    "title": "天星照路",
    "author": "陳金順",
    "text": "我有一个無好的消息欲共妳講，妳愛有心裡準備。」月正元的聲音聽起來略仔怪怪。「村長伯，請你講無要緊。」張春雪的目睭皮跳幾落下。「是按呢啦，今仔日透早…」月正元一句一句勻勻仔講予張春雪聽。今仔日透早，有村民向村長月正元通報。",
    "paragraph_id": 169
  },
  {
    "title": "天星照路",
    "author": "陳金順",
    "text": "講伊經過徛家附近的山溝，佇烏暗中影著一項不止仔大的物件落佇溝裡，伊行進前看詳細，發現是一个人倒坦仆[phak]，身軀穿一袾[su]警察制服，伊共摒[píng]翻身，原來是小林派出所警員高清風。高清風規身軀澹漉漉、冷冰冰，早就無半點喟絲仔。張春雪聽月正元一睏頭共話講透，無聲無說切斷手機仔。「喂，喂，張老師，妳有要緊否？」彼爿頭，月正元無聽著張春雪應半聲，手機仔就斷線。",
    "paragraph_id": 170
  },
  {
    "title": "天星照路",
    "author": "陳金順",
    "text": "張春雪切斷手機仔了後，目屎無聲無說流落來。兩冬前，張春雪拄來小林國小報到，人地生疏。雖然，學校同事對伊不止仔疼痛，嘛誠願意佮伊分享教學經驗，予伊感受人情的溫暖，毋過，遐的老師年歲攏大伊一輪較加，欠缺仝沿的人通講心事。佇小林村，張春雪熟似頭一个年歲接近的人，是小林派出所警員高清風。高清風警察專科學校卒業，按照成績、志願被分發來小林派出所，伊早張春雪半冬跤兜來小林村就職。",
    "paragraph_id": 171
  },
  {
    "title": "天星照路",
    "author": "陳金順",
    "text": "所致，怹兩人相捌的時，高清風對小林村的地理環境早就熟似甲有偆。高清風佇小林派出所擔當基層警員，逐不時愛規个庄仔頭走透透，警方雖然有分派一台oo-too-bái予伊，毋過，伊佇庄仔內巡邏的時，較佮意騎鐵馬。伊感覺騎鐵馬會當親近村民，同時挺好欣賞自然光景。佇這款庄跤所在，只要共該當負責的勤務發落好勢，欲騎oo-too-bái抑是鐵馬，佮意隨人，頂司一般的[ti̍k]袂傷[siunn]過頭干涉。",
    "paragraph_id": 172
  },
  {
    "title": "天星照路",
    "author": "陳金順",
    "text": "張春雪頭一擺見著高清風，就是伊來小林國小報到彼日。彼時，伊佇客運車牌仔落車，拖一筊行李佇路裡行，高清風拄好騎一台鐵馬經過，兩个人面對面相搪頭，高清風真自然共鐵馬擋恬。「警察先生，請問小林國小欲按怎去？」張春雪好禮問高清風。「小姐，妳敢是咱小林國小新來的老師？」高清風共警察帽仔提落來，向張春雪行一个禮。「我號做張春雪，唯台北來，欲去小林國小報到。請問：警察先生欲按怎稱呼？」張春雪伸出伊的正手。",
    "paragraph_id": 173
  },
  {
    "title": "天星照路",
    "author": "陳金順",
    "text": "高清風看著張春雪手伸出來，緊共帽仔戴起來，嘛伸出伊的正手，輕輕仔佮張春雪握手。伊摸著張春雪幼軟的手彼一秒鐘，袂輸予電流電著，緊共手勼轉去。「我號做高清風，是小林派出所警員，請多多指教。」高清風講話的時，面小可紅紅，毋過，因為伊皮膚有較烏金，張春雪檢采無致覺著。停兩秒鐘，高清風才想著猶未回答張春雪的問題。「著啦，小林國小就佇頭前無偌遠的所在。老師，妳有捾行李，我載妳來去較利便。",
    "paragraph_id": 174
  },
  {
    "title": "天星照路",
    "author": "陳金順",
    "text": "」高清風話講煞，共鐵馬踅翻頭。「勞煩你矣。」張春雪共行李箱的桿仔收起來，面向倒爿坐起鐵馬後座，正手真自然攬高清風的腰。高清風食甲遮大漢，除了永過騎鐵馬載老母佮小妹的經驗以外，猶毋捌有查某囡仔攬過伊的腰。伊雖然感覺淡薄仔歹勢歹勢，毋過，心肝內煞有一款酸甘甜的滋味。張春雪切斷手機仔，目屎流流咧，隨敲一通電話予校長詹順聰，講伊今仔日有要緊代誌，無法度去甲仙國小共學生囡仔巡頭看尾。",
    "paragraph_id": 175
  },
  {
    "title": "天星照路",
    "author": "陳金順",
    "text": "伊手面簡單洗洗咧，衫褲換好，共同事借一台鐵馬，唯伊暫蹛的臨時救難所起行。張春雪誠罕得騎鐵馬，為著趕欲見高清風最後一面，伊拚盡所有喟力，一路lap去到幾落公里遠的村長兜。到位的時，伊大喟喘袂離，見著月正元共伊攬咧哮一睏，張春雪哮煞，月正元向內面喝聲：「美麗仔，緊斟一甌茶來予張老師。」   張春雪接過月美麗捀[phâng]來的茶，啉一嘴，問月正元：「村長，清風即馬佇佗位？",
    "paragraph_id": 176
  },
  {
    "title": "天星照路",
    "author": "陳金順",
    "text": "」   「高警員的遺體暫且囥[khǹg]踮派出所，較停仔檢察官會過來驗屍。」月正元應。「村長，我即馬就來去派出所看清風。」張春雪情緒淡薄仔激動。「張老師，檢察官猶未驗過進前，妳去遐嘛看袂著。妳愛較保重咧，先坐落來食早頓，稍等咧我才載妳來去。」月正元共張春雪安搭。張春雪飯扒無兩嘴，就無閣動箸。月正元一接著小林派出所通知，隨騎oo-too-bái載張春雪去見高清風最後一面。",
    "paragraph_id": 177
  },
  {
    "title": "天星照路",
    "author": "陳金順",
    "text": "張春雪看著遺體的時，高清風規个面腫歪歪，身軀頂擦甲全全傷。法醫講高清風是跋落山溝予水淹死，警方佇山溝邊仔揣著高清風的鐵馬。張春雪檢采悲傷過頭，正經看著遺體，伊煞顛倒哭袂出聲。落尾，張春雪佮村長月正元、派出所宋所長參詳，決定尊重高清風的信仰，為伊備辦一場簡單的基督教葬式。這个儀式由村長月正元拜託錫安山教會發落，上界主要的原因，除了錫安山就佇小林村頂面，另外，高清風在生的時佮錫安山嘛有淡薄仔交情。",
    "paragraph_id": 178
  },
  {
    "title": "天星照路",
    "author": "陳金順",
    "text": "因為一直聯絡袂著高清風佇司馬庫斯（Smangus）的親人，所致，一禮拜後，伊的葬式佇落霎霎仔雨的日子裡，踮錫安山舉辦。張春雪以外，月正元、月美麗、劉星雨佮小林派出所宋所長攏在場相送。自彼日頭擺見著張春雪，張春雪共伊攬腰坐咧鐵馬後座，高清風心內就浮現一絲仔酸甘甜的滋味。高清風個性閉思[pì-sù]，食甲二十外歲猶毋捌交過查某朋友，伊無真知伊心內彼款酸甘甜的滋味，敢是人咧講的戀愛？",
    "paragraph_id": 179
  },
  {
    "title": "天星照路",
    "author": "陳金順",
    "text": "張春雪對高清風的第一印象，干單感覺這位皮膚烏金烏金的警員，看起來古意、老實，是一个會當做朋友的人，其他伊無想傷濟。張春雪每日散學了後，攏會家己一人佇學校四箍輦轉散步，有東時會搪著當咧巡邏的高清風。高清風便若看著張春雪，就「老師、老師」一直喚，有一回，張春雪聽著高清風閣咧「老師、老師」，伊笑笑仔對高清風講：「你莫閣喚我老師，咱年歲應該差不多，你直接喚我春雪就好。」   「按呢歹勢啦。」高清風講。",
    "paragraph_id": 180
  },
  {
    "title": "天星照路",
    "author": "陳金順",
    "text": "「為啥物？」張春雪問。「我自細漢頇慢讀冊，毋過對老師一直攏真尊敬，感覺會當做老師的人攏誠無簡單。雖然咱歲數差無偌濟，毋過妳是老師，嘛是我尊敬的對象。」高清風直話直講。張春雪聽高清風按呢講，感覺這个人天性善良，心內無半點仔雜質，對伊閣加添幾分好感。張春雪共高清風講：「後擺你若閣喚我老師，我就無欲佮你做朋友。」高清風才歹勢歹勢應講：「好啦，後回我會喚妳春…雪啦。」講甲強欲大舌，張春雪笑甲攬腹肚。",
    "paragraph_id": 181
  },
  {
    "title": "天星照路",
    "author": "陳金順",
    "text": "張春雪想起伊讀大學的時，捌交過一个查甫朋友。彼个查甫囡仔佮伊仝學校，人懸漢大，百八公分，是袂少查某囡仔欣慕的白馬王子。彼个出身好額人家庭的白馬王子，佮張春雪熟似一禮拜較加，就駛一台烏色BMW共載去草山頂的別莊，佇半詁誠[koo-tsiânn]半強迫的氣氛裡，奪走張春雪的初體驗。彼擺經驗對張春雪來講無甲偌好，毋過，伊想講白馬王子是因為愛伊才會按呢做。",
    "paragraph_id": 182
  },
  {
    "title": "天星照路",
    "author": "陳金順",
    "text": "結局，半冬了後伊才唯其他查某囡仔遐知影真相，生做有一个樣相的白馬王子，靠勢家己緣投、好額，不斷熟似伊看佮意的查某囡仔，嘛不斷共查某囡仔騙起眠床頂。到遮，張春雪覺悟家己目睭擘[peh]無金，愛毋著人，手機仔號碼換掉，徹底離開彼个惡魔。自彼時起，張春雪毋捌閣交過查甫朋友，一直到熟似高清風。高清風生做普通普通，家世背景佮白馬王子天差咧地，毋過，伊善良佮袂彎蹺[khiau]的個性沓沓仔吸引張春雪。",
    "paragraph_id": 183
  },
  {
    "title": "天星照路",
    "author": "陳金順",
    "text": "空課外的時間，張春雪佮高清風這兩个仝沿的少年人，不時有講有笑，作陣出入內外。小林村這个樸實的庄頭，對外地來的人一向真心對待，眾人知影這兩个少年人咧行，心內萬分歡喜，向望怹的感情會當開花結果。高清風自從來小林派出所擔當警員，因為路途迢遠，一直攏無機會轉去伊的故鄉司馬庫斯。只有逐月日領月給的時，寄寡錢順紲寫批轉去厝裡報平安。張春雪捌聽過司馬庫斯，對彼个踮佇深山林內的神秘地充滿好玄佮期待。",
    "paragraph_id": 184
  },
  {
    "title": "天星照路",
    "author": "陳金順",
    "text": "伊捌對高清風講過：「清風，咱來安排幾工假期，你掣我來去司馬庫斯蹉跎[tshit-thô]好否？」   「好啊。」原底就較嘴恬的高清風按呢回應。這个美麗的約束，煞因為高清風過身，永遠無可能實現。有一暝，張春雪欲洗身軀，發現水濂頭歹去，伊毋知欲按怎修理，只好敲手機仔予高清風。高清風勤務一處理煞，隨紮傢俬、騎鐵馬，拚來張春雪的宿舍。",
    "paragraph_id": 185
  },
  {
    "title": "天星照路",
    "author": "陳金順",
    "text": "張春雪看著高清風來，原底憂鬱的面容隨春花開，伊輕輕仔共高清風攬咧，唯伊的嘴頗[phé]唚[tsim]一下，高清風無想著張春雪會來這招。「我先來修理水濂頭。」伊歹勢歹勢行入浴間仔，舞一、二十分鐘久才修理好勢，高清風規个人大粒汗細粒汗，衫褲嘛予水花噴甲澹漉漉。「清風，你衫褲攏澹了了。褪落來，我用吹風機共吹乎焦。」張春雪話語藏愛意。「免啦，我較停仔轉去洗身軀才換掉就好。」   「咱鬥陣來洗好否？",
    "paragraph_id": 186
  },
  {
    "title": "天星照路",
    "author": "陳金順",
    "text": "」張春雪的聲音帶媤妮[sai-nai]喟。高清風小可愣[gāng]去，伊猶袂赴反應，張春雪就行入浴間仔，出手替伊褪掉身軀頂的衫褲。偆一領內褲的時，高清風講：「我家己來就好。」伊共身軀越過去，勻勻仔褪彼領內褲，伊食到遮大漢，猶毋捌佇查某囡仔面前赤身露體。伊頭偃[ànn]偃共面越轉來，看著張春雪身軀頂無半點遮閘[jia-tsa̍h]，白雪雪的身軀頂，展開兩蕊粉紅色的蓮花。",
    "paragraph_id": 187
  },
  {
    "title": "天星照路",
    "author": "陳金順",
    "text": "高清風感覺伊假若看著純潔的聖女仝款，徛定定毋敢振動。伊的下身煞袂輸無受教的歹囡仔，雄雄脹大，害伊一時毋知如何是好？張春雪主動偎近，輕略仔用伊溫柔的體態掣領高清風的被動。高清風這世人毋捌佮查某囡仔遮呢貼近，伊的呼吸那來那緊快，身軀那來那強猛，伊感謝張春雪遮呢好的查某囡仔無棄嫌伊，伊決定這世人欲好好仔用心對待。",
    "paragraph_id": 188
  },
  {
    "title": "天星照路",
    "author": "陳金順",
    "text": "張春雪拍開心門，將過去白馬王子帶予伊的情傷放水流，彼暝，伊唯高清風身軀頂，得著全然的樂暢佮敨[tháu]放。落尾，兩个自然結合的青年男女，攏流落真情的目屎。彼暝，高清風完成巡邏勤務，欲轉去派出所宿舍。路裡，經過慈濟功德會為災民搭的布帆，伊看著一陣人圍做圓箍仔，隨人手裡一本冊。慈濟連秋霞師姊看著伊，雙手合十講：「高警員，敢欲留落來參阮作陣分享《靜思語》？",
    "paragraph_id": 189
  },
  {
    "title": "天星照路",
    "author": "陳金順",
    "text": "」   高清風知影慈濟人逐暝攏會佮災民分享《靜思語》，這項分享會已經相連紲一禮拜較加。伊嘛知影慈濟袂排斥其他宗教的人，伊向連秋霞頕一下頭，靜靜仔徛咧圓箍仔外圍。「佛陀說：『生命在呼吸間。』人無法管住自己的生命，更無法擋住死期，讓自己永住人間。既然生命來去這麼無常，我們更應該好好地愛惜它、利用它、充實它，讓這無常、寶貴的生命，散發它真善美的光輝，映照出生命真正的價值。",
    "paragraph_id": 190
  },
  {
    "title": "天星照路",
    "author": "陳金順",
    "text": "」高清風聽連秋霞讀煞這段《靜思語》，伊感覺頭殼小可重重，鐵馬牽咧，恬恬仔離開現場。彼暗，夜暝無星。原本路裡的燈火暗毿暗毿，彼陣視線閣較看袂清。高清風鐵馬騎佇彎斡山路，伊來到偎近山溝的時，毋知啥物因端，頭殼煞那來那眩[hîn]，伊想欲踏擋仔，停落來歇一睏仔。啥知，一下無細膩，鐵馬龍頭掠袂在，佇落崎山路裡彎來斡去，落尾，規台車碰著山溝壁，鐵馬彈倒轉來，落佇山溝邊仔，高清風規个人坦仆栽落溝裡。",
    "paragraph_id": 191
  },
  {
    "title": "天星照路",
    "author": "陳金順",
    "text": "高清風跋落山溝的時，夜靜深更，路裡無甲半个人經過，嘛無人看著代誌的頭直來尾直去。「春雪，我欲掣妳來去司馬庫斯，妳愛綴乎牢哦。」   「清風，作你放心，你的跤步我會綴牢牢。」   拄仔明明猶徛佇面頭前的高清風，目一睨煞走甲無影無跡，親像軁入雲霧裡相像。「清風，稍等一下。清風，你佇佗位？」   「清風，稍等一下。清風，你佇佗位？",
    "paragraph_id": 192
  },
  {
    "title": "天星照路",
    "author": "陳金順",
    "text": "」   張春雪喝甲嗖聲，目睭前全烏影，伸手摸無半點高清風的影跡，目睭一擘金，才致覺原來是一場夢。07.錫安取經  這回莫拉克風災，高雄縣甲仙鄉小林村死傷累累，會當講是全台灣受災上界慘重的所在。行政區域相像屬佇小林村、事實上袂輸獨立王國的錫安山，雖然有兩百外名教友受困佇山裡，毋過，怹並無親像小林村仝款發生塗石流事件。",
    "paragraph_id": 193
  },
  {
    "title": "天星照路",
    "author": "陳金順",
    "text": "因為錫安山就佇小林村山頂，記者好玄為何小林村差一點仔滅庄，錫安山煞好勢好勢無半點缺角。針對這點，錫安山相關人士指出：因為怹虔誠信仰上帝，所致受真神保護，小林村民因為濫糝信仰，才會遭受災殃。小林村民聽著錫安山方面的講法，袂少人跳出來反駁：怹認為小林村會造成水崩山的現象，佮錫安山佇山頂不斷動工、引起地質變鬆有相當牽連。（公視台語新聞）   高清風來小林派出所報到彼日，天色烏陰濟雲。",
    "paragraph_id": 194
  },
  {
    "title": "天星照路",
    "author": "陳金順",
    "text": "伊落客運車班了後，搪著一位量約五十統歲，人生做矮古矮古、瘦閣薄板，身懸百六出頭的中年人，伊不止仔好禮共對方頕[tàm]一下頭，「奧里桑，借問咱遮小林派出所欲按怎行？」   對方掠高清風看一下，紲落講：「少年家，我看你身體不止仔結實，該當拄才唯警察學校卒業，分派來咱小林派出所的警員著否？」   「是啦。」高清風笑笑仔回應。「我是咱小林村村長月正元，小林派出所離遮無偌遠。",
    "paragraph_id": 195
  },
  {
    "title": "天星照路",
    "author": "陳金順",
    "text": "來，你的行李囥[khǹg]踮跤踏板頭前，我載你來去。」月正元手比伊身軀邊的oo-too-bái。高清風辦完報到手續，派出所宋所長講伊拄仔報到，明仔載才開始上班就會使，喚伊先共[kā]行李捾去後面宿舍囥，順紲洗一下仔手面。「著啦，高警員，原底我該當掣[tshuā]你庄仔頭四界繞[lau]繞咧，通好熟似咱遮的環境，毋過，我手頭拄好有一件要緊的代誌欲辦。你先歇睏一下，較停仔家己行行看看咧。」宋所長講。",
    "paragraph_id": 196
  },
  {
    "title": "天星照路",
    "author": "陳金順",
    "text": "「宋所長，按呢啦。我較停仔無啥物代誌，由我來掣高警員熟似環境，你看按怎？」月正元講。「村長，予你遮撥工，另日我才泡茶請你。」宋所長徛起來向月正元說謝。「多謝村長伯仔。」高清風講。月正元騎oo-too-bái載高清風規个庄仔頭踅一輾，若拄著較特別的所在，伊會專工停落來。親像來到小林國小，月正元就掣高清風入去佮校長熟似，按呢以後較好辦代誌。",
    "paragraph_id": 197
  },
  {
    "title": "天星照路",
    "author": "陳金順",
    "text": "路裡便若搪著村民，月正元攏會好禮相借問，順紲向村民紹介：「這位是咱小林派出所新來的高警員。」高清風嘛攏會向逐家頕頭問好。黃昏時仔，怹規个庄仔頭踅透透，來到小林村北爿17鄰的邊界。月正元共車插咧，手比頂頭彼座山予高清風看，「高警員，你敢知影頂面彼座是啥物山？」   高清風笑笑幌頭。「錫安山你捌聽過否？」月正元問。「哦，是錫安山哦，」高清風聽著「錫安山」三字，兩蕊目睭隨金起來，「錫安山我捌聽過。",
    "paragraph_id": 198
  },
  {
    "title": "天星照路",
    "author": "陳金順",
    "text": "另日若放假，我想欲來去頂面行行看看咧。」   紲落來，月正元共高清風講：錫安山的行政區域屬佇小林村，毋過，遐事實上袂輸一个獨立王國，毋那伊這个村長管怹袂著，連中央政府都無怹法。原底烏陰的天色，無偌久親像烏幕規个罩落來，天裡的雲蕊規大片往怹的頭殼頂移徙。月正元才拄發動oo-too-bái，雨幔猶袂赴穿，一陣若咧掠狂的大雨就拚落來，予怹無法度走閃。",
    "paragraph_id": 199
  },
  {
    "title": "天星照路",
    "author": "陳金順",
    "text": "月正元干單紮一領雨幔，伊只好喚高清風共伊攬乎牢[tiâu]，身軀盡量匿咧雨幔內面。天色暗烏，路滑歹行，伊oo-too-bái毋敢摧傷[siunn]雄，量約二十外分鐘才騎到厝。到厝的時，兩个人身軀早就澹糊糊。月正元入去房間攇[hiannh]兩袾[su]衫褲出來，予伊家己佮高清風替換。「高警員，你頭鬃先拭乎焦。較停仔我來僎[tshuân]一鼎火鍋，當做你來咱小林村就職的歡迎會。",
    "paragraph_id": 200
  },
  {
    "title": "天星照路",
    "author": "陳金順",
    "text": "暗時雨較斷點，我才載你轉去宿舍。」月正元熱情招呼。「村長伯仔，我已經共你麻煩規下晡，」高清風那拭頭鬃那講：「等咧閣予你請暗頓，實在誠歹勢。」   「家己人，講啥物客氣話。」   高清風來小林村的頭一暗，佮村長月正元作伙食火鍋。雖然干單兩个人，毋過，高清風的心內有講袂出來的燒絡。窗外嘀嘀嗒嗒的雨聲，聽佇伊的耳空內，袂輸一曲紲一曲的交響樂。「高警員，菜挾起來食，毋通細膩呢。",
    "paragraph_id": 201
  },
  {
    "title": "天星照路",
    "author": "陳金順",
    "text": "」   月正元的熱情對待，予高清風想起伊佇司馬庫斯的序大人。伊一時感心，煞雄雄喉滇[tīnn]。暗頓食了，月正元閣泡一鈷春仔茶請高清風。「村長，這泡茶啉起來喉韻誠讚。」   「是啦，這頂禮拜朋友捾來送的，我逐暗攏會泡來啉。」   暗時十點外，雨水斷點。月正元載高清風轉去宿舍。高清風轉到宿舍，身軀洗好，躺佇眠床頂，毋過，伊並無隨睏落眠。雖然才拄離開厝，伊的腦海內煞攏是故鄉司馬庫斯的影像。",
    "paragraph_id": 202
  },
  {
    "title": "天星照路",
    "author": "陳金順",
    "text": "司馬庫斯是新竹縣尖石鄉後山的一个泰雅族（Atayal）部落，海拔量約千五公尺。這个部落併[phīng]深山閣較深山，真正會當講是佇山內斗底，唯遐駛車去到山跤的竹東鎮，一畷[tsuā]路就愛三點鐘跤兜。彼踏的徛家干單二十外戶，人口較歛兩百人，大多數攏信仰基督教。因為交通無利便的緣故，彼个所在一直到甲1970年代尾才牽電火，以早捌夆[hông]喚做烏色部落。",
    "paragraph_id": 203
  },
  {
    "title": "天星照路",
    "author": "陳金順",
    "text": "關係這點，高清風唯怹老爸嘴裡吐出來的話語就挺好證明。「清風仔，恁即馬已經誠好命矣，你一出世就有電火通好用。你敢知？咱遮永過未牽電火進前，日頭一下落山，規片山埔暗朦朦，逐暝攏著點臭油燈，才看有一箍芋仔蕃薯。」高清風毋那一擺聽怹老爸按呢呶[nauh]。",
    "paragraph_id": 204
  },
  {
    "title": "天星照路",
    "author": "陳金順",
    "text": "事實上，高清風的老爸高俊達、老母徐秀妹攏是青瞑牛，毋捌字罔毋捌字，便若搪著禮拜時仔，兩翁仔某穡頭會暫且囥一邊，囡仔掣咧闖去教會，聽平平泰雅族的牧師講上帝的道理。司馬庫斯的教會是屬佇長老教會泰雅爾中會，遐的教堂是用柴砌的前後兩落厝，厝頂佮頂懸的十字架攏漆做紅色。高清風細漢的時，老爸、老母咧種水蜜桃。",
    "paragraph_id": 205
  },
  {
    "title": "天星照路",
    "author": "陳金順",
    "text": "水蜜桃隨粒啊隨粒生甲媠閣飽水，毋過，彼陣產銷的管道攏是行口大量向怹貿[bāu]貨，內中經過一層一層的剝削，怹所得著的收入無到市價的十分一。雖然彼時生活無通偌好過，高俊達翁某猶是決定予高清風入學讀冊，學字知捌道理。嚮時，司馬庫斯對外道路猶未全然做好勢，囡仔欲去上近的小學讀冊，定著愛軁[nǹg]過溪谷行到另外一爿山谷裡的部落，這段路程，干單大人就愛行五點鐘久，囡仔人閣較免講。",
    "paragraph_id": 206
  },
  {
    "title": "天星照路",
    "author": "陳金順",
    "text": "高俊達只好共後生寄踮隔壁部落親晟厝裡，利用逐禮拜一擺去遐備辦物資的機會佮囝兒見面。一直到甲1990年代初，神木林被發現進前，司馬庫斯猶閣親像一个半原始社會。高清風捌聽部落長輩親嘴講過神木林被發現的經過，彼个長輩講話的時，目睭展甲大大蕊，聲音有時低沈、有時尖利，袂輸講古仙咧講萬年久遠的代誌相像。清風仔，你都毋知咧。",
    "paragraph_id": 207
  },
  {
    "title": "天星照路",
    "author": "陳金順",
    "text": "佇一个烏陰暗毿[sàm]、天頂無星的夜暝，我佇夢裡好親像聽著咱的祖靈咧對我講：憨子弟，咱司馬庫斯有規大片神木林你敢知？趕緊共神木林揣出來，咱的面頭前就是一條光明路。醒來了後，我雄雄想起阮阿公捌講過：佇往鴛鴦湖彼爿面，有關係大水佮大樹的神話。落尾，我招一陣部落裡的少年家，盤山過嶺、四界走揣，兩、三月日了後，總算予阮揣著一大片的神木林。",
    "paragraph_id": 208
  },
  {
    "title": "天星照路",
    "author": "陳金順",
    "text": "神木林揣著了後，部落裡的住民透過各種管道放送，予外界知影司馬庫斯的真相，這踏的觀光業才沓沓仔起磅。民宿、餐廳一間一間佇部落裡徛起，假日的時，遊客親像蚼蟻[káu-hiā]貪甜，一群一群挨挨陣陣[e-e-tīn-tīn]，上山探訪這个罩神秘面紗的部落。後來，對外道路拍通了後，生理有影愈來愈佳易[ia̍h]，毋過，煞顛倒產生逐家為著搶生理起冤家的見笑代。",
    "paragraph_id": 209
  },
  {
    "title": "天星照路",
    "author": "陳金順",
    "text": "落尾，透過教會協調佮集體討論，眾人同意採取共同經營的方式，進行組織化的運作。這項部落整體營造的工程，佇高清風去外地讀警察學校的時，已經運作甲不止仔熟手。高清風進前捌聽講錫安山的生產、經營模式，佮司馬庫斯足相像，尚且，蹛佇遐的人嘛信仰基督教，伊心內對彼个所在一直攏誠好玄。佇伊來小林派出所一月日了後，有一个禮拜日拄好輪著歇睏。伊家己一人騎鐵馬跁[peh]起錫安山，伊勻勻仔沿山路四箍輦轉踅踅看看。",
    "paragraph_id": 210
  },
  {
    "title": "天星照路",
    "author": "陳金順",
    "text": "彼日，日頭光艷，天色嶄然仔清朗。路裡，高清風看著一口大水池仔，內面有算袂清的五彩鮐仔魚，一陣紲一陣的彩色魚，踮水池仔裡泅過來泅過去，盡展怹滑溜的體態。泅一睏，逐家袂輸講通和仝款，魚仔嘴同齊向天，開甲大大大，等待人客的賞賜。無偌久，高清風看著一棟白牆圍紅厝頂的兩層樓仔，彼棟樓仔的正中央頂懸掛一塊牌匾，頂面寫「凱旋樓」三字。",
    "paragraph_id": 211
  },
  {
    "title": "天星照路",
    "author": "陳金順",
    "text": "行入一樓內底面，全全是標榜天然無毒、家己生產的農產品，比論講梅仔汁、脆筍、苦茶油遮的物件。高清風本底想欲問佇遐賣物件的婦仁人，怹遮的農產品種作的過程，人客煞一个接一个，伊交關一罐梅仔汁，就行出彼棟大樓。高清風鐵馬騎咧，往閣較內底角起行。騎有遐久仔，伊看著一片果子林，拄好有一位戴笠仔的奧里桑咧沃肥，伊行進前好禮相借問，順紲請教對方錫安山農產品種作的方式。",
    "paragraph_id": 212
  },
  {
    "title": "天星照路",
    "author": "陳金順",
    "text": "奧里桑停睏手頭的空課，提圍佇頷頸頂的巾仔拭汗，斟半甌茶啉了，紲手閣斟一甌予高清風。揣一跡有蔭[ńg]的樹跤，就地坐落，伊勻勻仔向高清風說明怹種作的步數。阮遮所有種作的肥料攏是採用有機肥。大體上，阮的有機肥是共饙[phun]發酵了後，成做水肥直接沃咧農作物頂面；另外，猶有一款特製的「杜蚓肥」，阮共兔仔寮砌佇飼杜蚓的塗堆頂面，下底挖乎一空一空，按呢，兔仔放的屎尿直接唯頂面流落來，成做杜蚓的營養分。",
    "paragraph_id": 213
  },
  {
    "title": "天星照路",
    "author": "陳金順",
    "text": "「杜蚓肥」的營養分是一般有機肥的幾落倍，毋過，成本相對較懸淡薄。「奧里桑，恁的有機肥佮杜蚓肥聽起來誠厚工，嘛不止仔特別。」高清風聽甲耳仔仆仆仆。「少年的，你有咧趕時間否？」奧里桑問。「無啦。」高清風幌頭。奧里桑閣灌一甌茶，紲落共高清風講錫安山的生活模式。阮遮人口無濟，總啊共才幾百个人爾爾。毋過，錫安山就親像一个小型社會仝款，食、蹛、穿、用逐項齊全[tsiâu-tsn̂g]。",
    "paragraph_id": 214
  },
  {
    "title": "天星照路",
    "author": "陳金順",
    "text": "阮每日透早五點就愛起床，大大細細，無論查甫查某、老共茈[tsínn]，眾人聚集佇山頂的聖殿裡，作伙祈禱、讀聖經、聽牧師講道理。早時八點，隨人攏愛開始怹一日的空課，就親像恁外面的人咧上班仝款，逐家分派佇無仝部門做穡。錫安山所有的穡頭攏無薪水通領，遮親像一个大家庭，所有收入全部集中管理，一切生活開銷，攏總由大家長發落。無論規口灶、獨身仔抑是老歲仔人，逐家攏有宿舍通蹛。總講一句，遮是一个共同生活的庄頭。",
    "paragraph_id": 215
  },
  {
    "title": "天星照路",
    "author": "陳金順",
    "text": "高清風聽面頭前這位奧里桑講煞，有影大開眼界，原來錫安山這款共同生活的模式，已經運作幾落十冬，併怹司馬庫斯猶較先進。錫安山佔地曠闊，無法度一擺總行透。紲落來，高清風便若搪著禮拜時仔有歇睏，錫安山對外開放日，伊就踏鐵馬繼續深入探訪，幾落個月後，伊才真正共規座錫安山踅一輾迵[thàng]。",
    "paragraph_id": 216
  },
  {
    "title": "天星照路",
    "author": "陳金順",
    "text": "因由高清風勤走錫安山，久來，蹛佇遐的人加加減減攏有熟似，逐家看這个少年家做人古意、誠懇，對待伊自然假若家己人，嘛同意伊會當參與怹透早的祈禱、讀經。到甲這个坎站，高清風才頭擺表露伊的身分。「清風仔，設使你一開始就表露警察的身分，阮檢采就會對你提防，咱嘛無可能成做好朋友。」錫安山新約教會杜振川牧師講出伊的心內話。「這話按怎講？」高清風挲[sa]無一个總[tsáng]頭。",
    "paragraph_id": 217
  },
  {
    "title": "天星照路",
    "author": "陳金順",
    "text": "杜振川一絲仔都無保留，將1980年代錫安山被國民黨政府迫害的事件，一層啊一層講予高清風知。代誌雖然經過幾落十冬，伊猶原講甲咬牙切齒，親像欲共伊腹肚底所有的歹物仔，作一睏盡拚出來仝款。講了，伊吐一嘴長長的大喟。「原來是按呢哦，莫怪恁會遮呢提防警察。我本底只是掠準一般人無啥佮意警察，才會一直無表明身分。」高清風講。「國民黨政府侵門踏戶、人掠厝拆無打緊，連阮的領導人差一屑仔都予怹摃甲無命。",
    "paragraph_id": 218
  },
  {
    "title": "天星照路",
    "author": "陳金順",
    "text": "生目睭毋捌看過遮呢仔粗殘、酷刑的狼群狗黨，這佮德國希特勒（Adolf Hitler，1889-1945）的蓋世太保有啥物無仝。彼陣，阮咒讖[tshàm]蔣經國死的時七孔流血，落尾，誠實有影，做惡做毒的人定著遭受報應。」杜振川火氣猶原不止仔大。「這回莫拉克風颱，阮錫安山無遭受大災難，上界主要的緣故，是因為蹛佇遐的會友，逐家人攏虔誠信靠上帝、真神。",
    "paragraph_id": 219
  },
  {
    "title": "天星照路",
    "author": "陳金順",
    "text": "無親像小林村彼寡村民，全全偎靠遐的無系統的民間信仰，莫怪會受災殃。」錫安山新約教會杜振川牧師，接受電視台記者訪問的時按呢講。「逐家千萬毋通聽錫安山的人咧烏白講。莫拉克風颱造成小林村死傷遮呢仔慘重，其中有一个不止仔要緊的原因，就是因為錫安山久年來一直踮山坡地砌厝，破壞自然生態，使致塗質變鬆，落大雨才會引起水崩山，害死小林村幾落百條人命。",
    "paragraph_id": 220
  },
  {
    "title": "天星照路",
    "author": "陳金順",
    "text": "」小林村民聽著杜振川的講法，規陣人氣甲頭殼蒸[tshìng]煙，推搡一位代表接受記者訪問。小林村村長月正元看著心狂火灼的村民，佮錫安山方面強欲戰起來，伊走來揣當咧小林派出所當值的警員高清風。「高警員，拜託你好心做一下仔公親咧。」月正元見面頭一句話直破重點。「村長，到底發生啥物代誌？公親應當是你咧做才著，哪會顛倒來揣我？」月正元講話無一个頭尾，予高清風挲無寮仔門。",
    "paragraph_id": 221
  },
  {
    "title": "天星照路",
    "author": "陳金順",
    "text": "「這件代誌佮錫安山有牽連…」月正元共小林村佮錫安山雙方面，關係莫拉克風災爭端的頭直來尾直去講予高清風聽。「原來是按呢哦。」高清風總算知影月正元來揣伊的重點。「高警員，按呢就萬事拜託矣。著啦，你當值到幾點？」月正元問。「我下晡六點交班。」高清風應。「今仔日天氣涼冷啊涼冷，盈暗來我遐食火鍋。」   「村長伯仔，勞力。」   紲落來彼个禮拜日，高清風輪著歇睏。彼日，天頂的雲薄薄仔，風絲仔吹來陣陣涼。",
    "paragraph_id": 222
  },
  {
    "title": "天星照路",
    "author": "陳金順",
    "text": "早時八點外，月正元騎oo-too-bái載高清風跁起錫安山。路裡，月正元問坐踮後壁面的高清風：「高警員，你看彼位牧師敢講會伸捙？」   「我嘛毋知。」高清風在來話句攏短短仔。「伊毋知會代念恁的交情否？」月正元這句話含佇嘴裡，輕甲高清風聽無啥清楚。高清風掣月正元直透來到山頂聖殿，佇聖殿外口面搪著杜振川牧師。",
    "paragraph_id": 223
  },
  {
    "title": "天星照路",
    "author": "陳金順",
    "text": "高清風向杜振川表露月正元來意，杜振川猶原堅持伊關係信仰的講法，毋過，伊個人願意為小林村遐的受難者佮家屬祈禱。月正元聽伊按呢講，面裡無任何表情，向伊頕一下頭，就佮高清風作陣離開。「村長，我會記得你捌講過：咱小林村欲成立一座自然生態農場。」離開聖殿，高清風雄雄想著。「是啊，我這站就是咧發落這方面的穡頭。」月正元無意啊無意應。「我掣你來去一个所在。」高清風口氣輕鬆。",
    "paragraph_id": 224
  },
  {
    "title": "天星照路",
    "author": "陳金順",
    "text": "高清風喚月正元oo-too-bái騎往果子林方向。到甲果子林，高清風看著一位中年人戴笠仔佇遐沃肥，伊認出來是早前熱心為伊解說自然農法彼位奧里桑。伊紹介月正元佮奧里桑熟似，奧里桑猶原誠好禮斟茶請怹。「兩位，遮樹仔跤坐涼啦。」   「奧里桑，阮小林村按算欲成立一座自然生態農場。拄才佇路裡，高警員有講恁佇這方面相當有經驗，阮今仔日算做來遮向你取經啦。」月正元誠慎重講。「村長伯仔，你傷客氣啦。」奧里桑應。",
    "paragraph_id": 225
  },
  {
    "title": "天星照路",
    "author": "陳金順",
    "text": "奧里桑共伊遮濟冬來種果子樹佮菜蔬的經驗，欲按怎製造有機肥的鋩[mê]角，一絲仔都無保留講予月正元知，就親像伊兩冬前佮高清風初見面的時，態度相像遐呢仔良善。「高警員，牧師佮奧里桑的態度有影差大碼。」轉去小林村路裡，月正元對高清風按呢講。高清風恬靜無聲。三禮拜後，小林自然生態農場正式開幕。較可惜的是，掣月正元去錫安山取經的高清風，佇農場開幕進前成禮拜，暗暝跋落山溝過身，袂當親目見證。",
    "paragraph_id": 226
  },
  {
    "title": "天星照路",
    "author": "陳金順",
    "text": "佇月正元心肝內，這是伊永遠的疼。08.刣人兇手     莫拉克風災發生到今，面對社會各界批評，政府部門除了推卸責任以外，並無啥物積極的作為。其中，受害上界嚴重的高雄縣甲仙鄉小林村，濟濟村民攏認為曾文水庫越域引水工程是元兇之一。針對這點，水利署南區水資源局官員一再強調，造成小林村水崩山的原因佮這个工程無關。",
    "paragraph_id": 227
  },
  {
    "title": "天星照路",
    "author": "陳金順",
    "text": "今仔日下晡，小林村村長月正元佮災後重建會執行長劉星雨，作陣到高雄地檢署正式控告水利署南區水資源局，並且申請國家賠償。總統先生知影消息了後，隨時命令水利署無限期停止曾文水庫越域引水工程，同時進一步協調環保運動出身的監察委員朱南燕，落去南部調查代誌發生的真正原因。",
    "paragraph_id": 228
  },
  {
    "title": "天星照路",
    "author": "陳金順",
    "text": "（公視台語新聞）   彼日，總統先生佇媒體記者面頭前，講伊已經協調長期從事環保運動的監察委員朱南燕，請朱委員一禮拜內落去南部，全面調查造成小林村水崩山的真正原因。小林村村長月正元聽著這个消息的時，伊當咧小林自然生態農場裡教一陣員工按怎製造有機肥。逐家手頭那做穡，嘴那掰[pué]會這件代誌，一嘴紲一舌講甲不止仔激動。「這个白賊人講的話敢會聽得？",
    "paragraph_id": 229
  },
  {
    "title": "天星照路",
    "author": "陳金順",
    "text": "逐家毋通袂記得，莫拉克風颱來彼暗，伊猶閣大大方方走去參加好額人的婚禮，這款無顧百姓死活的總統，千萬毋好傷[siunn]過頭向望伊。」   「彼个啥物碗糕監察委員，等到總統講話才欲落來調查，全全是一寡食了米的酒囊飯袋。監察委員敢毋是代誌一發生就愛主動調查？親像這款傀儡尪仔、有體無魂的人所查出來的結果，逐家敢會當心服口服？",
    "paragraph_id": 230
  },
  {
    "title": "天星照路",
    "author": "陳金順",
    "text": "」   「是啊，咱小林人毋是出世來夆[hông]蹧躂的，咱莫閣予遐的官虎看衰潲[siâu]，眾人愛號齊起來，堅持共[kā]政府告到底。」   「著啦，告到底啦。」   當等眾人會甲頭殼強欲蒸[tshìng]煙的坎站，月正元早就恬恬仔徙跤，家己一人行到一欉果子樹跤，一面共果子欉剪枝，一面想起二十外冬前的代誌。彼時，月正元才拄擔當小林村村長無偌久。",
    "paragraph_id": 231
  },
  {
    "title": "天星照路",
    "author": "陳金順",
    "text": "雖然，伊只是一个山內斗底的小村長，毋過，伊一向對社會事攏十分關心。電視、報紙以外，雜誌伊嘛訂咧幾落份。月正元猶會記得，彼陣台灣的環保運動才拄咧浮頭，敢徛出來嗆明的人，大體上攏夆笑講食飽咧換枵。佇遮呢少數的人士內底，朱南燕閣較是內中唯一的女性。",
    "paragraph_id": 232
  },
  {
    "title": "天星照路",
    "author": "陳金順",
    "text": "伊彼時拄唯海外留學轉來無偌久，毋那行佇時代潮流的頭前，徛出來呼籲保護紅樹林、海岸線、Hinoki等等遮的自然生態，尚且上山落海深入台灣每一角勢，書寫一篇紲一篇關係保護自然生態的報導文學，遮的報導文學一禮拜一擺刊踮雜誌頂面，引起社會各界注目。落尾，朱南燕將這寡文章集做一本冊，號名《福爾摩莎生態踏查》，這本冊出版無到一月日，就隨閣再版。月正元的手頭嘛有一本《福爾摩莎生態踏查》。",
    "paragraph_id": 233
  },
  {
    "title": "天星照路",
    "author": "陳金順",
    "text": "伊會記得朱南燕佇一篇文章內面寫講「自然生態問題窮究到最後，只不過是哲學問題。」這款講法深深牢[tiâu]佇月正元的腦海內。朱南燕認為：自然生態問題是人類對工業革命以來，西方國家迷信科技會當解決一切的一種反省。「村長伯仔，紲落來欲按怎做？」聽著農場同事的聲嗽，月正元才唯回憶裡踅轉來現實。",
    "paragraph_id": 234
  },
  {
    "title": "天星照路",
    "author": "陳金順",
    "text": "莫拉克風災發生一禮拜了後，小林村村長月正元掣[tshuā]領一陣逃過災厄的村民，踮佇原底予水崩山埋掉的所在，為受難者備辦一場頭七法會。這場頭七法會，融合漢人佮大武壠傳統，佇現場為死者獻上清香、檳榔佮薰枝。一位五十外歲、人中留兩撇嘴鬚的司[sai]公手提司公鈴仔，面向山谷彼角勢，手那搖鈴仔，嘴裡那唸一大綰為亡靈祈福的話語。",
    "paragraph_id": 235
  },
  {
    "title": "天星照路",
    "author": "陳金順",
    "text": "司公所唸的話語，在場的人無論聽有幾分，逐家攏十分虔誠，佇心內恬恬仔為不幸過往的親人祈福。這場法會，最後佇司公唸到「祈求眾神明保庇莫拉克風災受難的亡靈，會當速速去到西方極樂世界」的坎站結束，頭尾無到一點鐘久。法會收煞了後，濟濟滿面目屎的村民猶毋願離開現場，眾人共村長月正元圍咧中央，向望村長為怹出一口喟，嘛順紲替怹死去的親人討回公道。「各位鄉親，公道咱定著愛討轉來。",
    "paragraph_id": 236
  },
  {
    "title": "天星照路",
    "author": "陳金順",
    "text": "不而過，現此時日頭當炎，請逐家徙跤來去阮兜厝埕，彼踏較有蔭通好遮日。」月正元講。「是啦，各位阿叔、阿嬸、大兄、大姊，作陣來去阮兜，我泡茶請逐家啉，咱才閣沓[ta̍uh]沓仔參詳。」月美麗接咧老爸後壁面講。眾人聽月正元爸仔囝按呢講，規腹肚的怒火有較消敨[tháu]，在場村民推搡成十位代表綴怹轉去。劉星雨的爸母佮小弟、小妹，佇莫拉克風災全然拍損去，規家口仔干單偆伊一人，照理講伊該當愛去參加頭七法會。",
    "paragraph_id": 237
  },
  {
    "title": "天星照路",
    "author": "陳金順",
    "text": "毋過，伊驚佇現場會見景傷情，予伊tsih載袂牢，規氣匿蹛房間仔底，提出永過參親人作伙翕[hip]的相片數[siàu]念怹。劉星雨聽著一陣人嘻嘻嘩嘩的聲說，流甲規面的目屎趕緊拭拭咧。伊一行出房間，拄好搪著月美麗行入來。「星雨姊，佮我作陣泡茶、僎點心捀[phâng]出來予鄉親啖嘇[tām-sám]。」   「好。」劉星雨講話的時，聽會出來拄才哭過的喟絲仔，月美麗踮伊的肩胛頭輕略仔搭幾落下安慰伊。",
    "paragraph_id": 238
  },
  {
    "title": "天星照路",
    "author": "陳金順",
    "text": "「各位鄉親，燒茶佮點心來囉，請逐家沓沓仔享用。」過無幾分鐘，月美麗佮劉星雨捾一鈷茶米茶、捀兩盤點心出來門口埕，囥[khǹg]踮排佇樹蔭下跤的柴桌仔頂。「各位鄉親，家己來免細膩。」月正元講。「村長伯仔，這回風災咱庄裡死遮呢濟人，官廳毋那無要無緊，閣佇遐痟話練甲一大綰，有影予人氣身惱命，你愛替逐家主持公道啦。",
    "paragraph_id": 239
  },
  {
    "title": "天星照路",
    "author": "陳金順",
    "text": "」   「村長伯仔，這回咱獻肚山會水崩山，明明就是曾文水庫引水工程造成的，水利署的官員閣佇電視頂硬死諍[tsènn]，咱千萬毋好放怹煞。」   「村長伯仔，政府官員串欺負都攏咱遮的庄跤做穡人，怹食人夠夠，掠準咱是軟跤蝦，這擺咱愛號齊起來，為咱的親人爭一口喟。」   「各位鄉親，作恁放心，我月正元定著會予逐家一个交代。」   彼暝，月正元倒踮眠床頂，按怎都攏睏袂去。",
    "paragraph_id": 240
  },
  {
    "title": "天星照路",
    "author": "陳金順",
    "text": "伊的腦海內全全是鄉親的目屎佮憤怒，猶閣有水崩山彼日透早，伊親目所見遐的使伊永生難忘的恐怖畫面。三日後，月正元駛車載劉星雨佮月美麗落山，一畷[tsuā]路拚去到高雄地檢署，正式揤[tshi̍h]鈴控告水利署南區水資源局，同時申請國家賠償。「阿叔，昨昏[hng]美麗仔有佮打狗生態協會聯絡好勢。較停仔咱去高雄地檢署了後，會當順紲來去拜訪怹。",
    "paragraph_id": 241
  },
  {
    "title": "天星照路",
    "author": "陳金順",
    "text": "前兩日仔，怹的總幹事佇電視頂面使用衛星空照圖，說明咱小林村滅村真正的原因。若有需要，咱會當借怹手頭的證據來為鄉親伸冤。」欲去高雄地檢署路裡，劉星雨對月正元按呢講。來到前金區的高雄地檢署門嘴，月正元佮劉星雨一人徛一爿伸手揤申告鈴，現場干單公視記者來採訪，月美麗嘛提一台數位相機翕幾落張相片。「美麗仔，妳昨昏敢無加聯絡幾間媒體？哪會干單公視記者踏跤到？」月正元略仔有火氣。「阿爸，我昨昏早早就敲電話予怹。",
    "paragraph_id": 242
  },
  {
    "title": "天星照路",
    "author": "陳金順",
    "text": "煞毋知這兩日仔發生兇殺案，逐家攏嘛闖去採訪彼條新聞。毋過，作你放心啦，盈暗我會家己寫新聞稿，參相片作伙傳予其他報社佮電視台。」月美麗應甲直理直路。「美麗仔，妳頭殼有影足敖[gâu]變竅的。」劉星雨對月美麗比大頭拇。「到今妳才知，我聯絡組組長毋是咧做假的。」月美麗媤妮[sai-nai]倒轉去。離開高雄地檢署，月正元準備共車駛過苓雅區的打狗生態協會。「阿爸，這陣天氣有夠熱。",
    "paragraph_id": 243
  },
  {
    "title": "天星照路",
    "author": "陳金順",
    "text": "時間猶閣早早，遮離鹽埕埔較近，咱先來去遐食一碗阿婆仔冰啦。」坐佇副駕駛座的月美麗講。「妳這个查某囡仔，干單知影共阿爸揩油。」月正元拄才的火氣已經消去。「阿叔，今仔日勞煩你駛遮呢遠的車，食冰這攤我請啦。」劉星雨講。「星雨姊仔，猶是妳較好講話。」月美麗閣咧媤妮。鹽埕埔的阿婆仔冰不管時人客都坐甲插插插，怹到位的時，拄好偆一塊偎路邊的桌仔無人坐，月美麗趕緊闖去號位。「我欲食李仔鹹冰。星雨姊仔，妳欲食啥？",
    "paragraph_id": 244
  },
  {
    "title": "天星照路",
    "author": "陳金順",
    "text": "」月美麗問。「檨仔冰看起來誠好食款，替我勾一下。」劉星雨應。「阿爸，你咧？」   「我瞋[tsîn]規晡久毋知欲食啥？規氣替我點一碗阿婆仔冰。」月正元講。討欲食冰的月美麗，一面搉[khat]冰起來食，一面想起過去的代誌。伊今仔日會點李仔鹹冰，是因為彼款酸甘甜的滋味，內底摻濫著初戀的情意。",
    "paragraph_id": 245
  },
  {
    "title": "天星照路",
    "author": "陳金順",
    "text": "伊猶會記得頭擺來鹽埕埔食阿婆仔冰，是佮初戀的愛人仔邱文賓作陣騎oo-too-bái來，兩个人點一盤李仔鹹冰，你一嘴我一嘴，酸甘甜的滋味透心涼。冰食煞，相招去愛河坐「愛之船」，城市暗頭仔的七彩燈火齊灼，一棟一棟懸樓仔倒踮河流水影裡，反射出熱情浪漫的印記。雙人坐佇船頂相併[phīng]相偎，唯仁愛公園邊仔上船，沿路軁[nǹg]過高雄橋、中正橋、七賢橋，一直到甲建國橋閣踅翻頭，短短的路程牽挽長長的情意。",
    "paragraph_id": 246
  },
  {
    "title": "天星照路",
    "author": "陳金順",
    "text": "後來，有一暝邱文賓佇超商做散工下班，騎oo-too-bái欲轉去厝的路裡，佇十字路口予一个啉酒醉駛大貨車的運將撞倒在地，夆送去病院煞救無轉來。如今這一切攏成做使人心疼的記智，月美麗想到遮，目屎不知不覺流落來，佮溶去的冰水摻濫作伙。「美麗仔，妳是按怎啦，哪會咧流目屎？」劉星雨問。「無啦，可能是冰水傷冰食甲流目油。星雨姊仔，無要緊啦。」聽著劉星雨咧關心，月美麗緊用手紻[ńg]拭掉目屎。",
    "paragraph_id": 247
  },
  {
    "title": "天星照路",
    "author": "陳金順",
    "text": "這一切，月正元攏看在眼內。監察委員朱南燕一接著總統先生的電話了後，隨表示願意落南調查小林村水崩山的真相。隔轉日，朱南燕駛伊彼台翠綠色的金龜仔車，行3號國道接84號快速道路，到玉井了後行台20線，才閣唯南化直透駛去到甲仙鄉公所。朱南燕到位的時，日黃昏天當咧落霎霎仔雨。彼時，鄉公所的員工拄好準備欲下班。",
    "paragraph_id": 248
  },
  {
    "title": "天星照路",
    "author": "陳金順",
    "text": "鄉長曾炳煌聽著監察委員朱南燕大駕光臨，袂輸看見古早時代的按君大人來地方出巡相像，伊趕緊將手頭空課囥一邊，掣領主任秘書佮各課室首長出來門口迎接。「朱委員，予妳誠辛苦，一畷路遐呢迢遠，來阮遮草地所在，」曾炳煌假若笑面虎，一个嘴笑甲裂獅獅，「請先入來鄉長室奉茶。」   朱南燕看鄉長掣一陣首長排列迎接伊，面裡無任何表情，佮曾炳煌握手了後，就綴怹行入鄉長室。",
    "paragraph_id": 249
  },
  {
    "title": "天星照路",
    "author": "陳金順",
    "text": "曾炳煌事先毋知影朱南燕欲來，袂赴喚秘書準備任何簡報資料，伊紲手捾一袋紀念品送予朱南燕，內面貯[té]一枝白鐵仔做的滾水罐、一包在地名產芋仔酥，猶閣有一本紹介甲仙地方建設的專冊。紲落，曾炳煌招待朱南燕到就近的「皇都飯店」食暗，主任秘書佮各課室首長當該然留落來陪怹。",
    "paragraph_id": 250
  },
  {
    "title": "天星照路",
    "author": "陳金順",
    "text": "這踏是單純予人食飯的餐廳，內面裝潢看起來不止仔古早款，大體上以竹仔落去佈置，店裡有頭家久年收藏無仝年代的老唱機佮曲盤，同時展示袂少幅關係甲仙的老相片。這款所在散發出來的古典氣味，不止仔合朱南燕的喟口，伊一再向曾炳煌說多謝。「朱委員，小弟知影妳佮意自然的物件，所致選這間在地上界有特色的餐廳，食一頓仔便菜飯。」曾炳煌那講那將菜單展[thián]開，抵到朱南燕面頭前，「請委員點幾項仔菜。",
    "paragraph_id": 251
  },
  {
    "title": "天星照路",
    "author": "陳金順",
    "text": "」   「曾鄉長，你是在地人，由恁來點就好。」朱南燕講。落尾，曾炳煌共點菜的任務交代主任秘書發落。伊攏總點「甲仙芋仔丸」、「梅醬豆乳雞」、「甜椒山豬肉」、「水晶醉雞」、「蜂蛹上玉樹」佮「桂筍排骨湯」這幾項店裡的手路菜。彼暝，佇台語老歌優美輕柔的樂音中，朱南燕享受食飽嘛食巧的美味暗頓。食暗飽，曾炳煌本底按算替朱南燕安排暫蹛的場所，毋過，朱南燕拒絕伊的好意。",
    "paragraph_id": 252
  },
  {
    "title": "天星照路",
    "author": "陳金順",
    "text": "朱南燕家己一人勻勻仔散步、沓沓仔比較，落尾，伊揀選外觀看起來清幽清幽、價數實在的「綠苑山莊」蹛落來。第二日早時七點外，甲仙鄉長曾炳煌敲電話予小林村長月正元，共伊講今仔日早起監察委員朱南燕會來小林村調查水崩山的代誌。電話一掛斷，月正元共當咧食早頓的月美麗佮劉星雨吩咐，較停仔三个人分頭通知村民來怹兜會合。早時九點統，曾炳煌派伊的司機共朱南燕載來月正元怹兜門口埕。",
    "paragraph_id": 253
  },
  {
    "title": "天星照路",
    "author": "陳金順",
    "text": "現場聚集幾落十位小林村民，眾人扭[giú]開一條閣一條白色布條仔，頂面用烏閣粗的毛筆字寫「請朱委員替小林村民伸冤」、「水利署謀財害命」、「官商勾結造成水崩山」等等字句。遐的白布條仔佇烏陰的天色下底，予一陣一陣的強猛風吹甲翩[phia̍t]翩叫，袂輸替死去的亡魂咧訴哀悲。「各位鄉親，我今仔日來遮就是欲替逐家解決問題。」朱南燕話語講甲不止仔肯定，「請各位共恁所知的代誌，隨項啊隨項講予我聽。",
    "paragraph_id": 254
  },
  {
    "title": "天星照路",
    "author": "陳金順",
    "text": "」   朱南燕話一講煞，小林村民十嘴九尻川，眾人講甲怒氣萬分、理路十足，毋過，一句一句摻濫鬥陣的話語，親像萬箭齊發仝款，閣射落去會挃[ti̍h]人命。「各位，逐家勻勻仔是莫相爭。按呢，朱委員才聽會清楚。」月正元徛出來安搭鄉親不滿的情緒。阿婆仔冰食煞，月正元怹三个人直透來到苓雅區的打狗生態協會。協會裡干單總幹事葉山河佇咧，劉星雨向伊說明來意，葉山河掣怹入去會議室。",
    "paragraph_id": 255
  },
  {
    "title": "天星照路",
    "author": "陳金順",
    "text": "伊斟三甌白茶出來請人客，家己歹勢歹勢笑笑仔講：「無啥物好料通招待，請毋好見怪。」   「袂啦。」三个人同齊應。會議室頭前峙[tshāi]一塊不止仔大塊的白枋，白枋頂面掛一張放大的衛星空照圖，唯這張衛星空照圖頂面，會當清楚看出旗山斷層、荖濃斷層佮曾文水庫越域引水磅空的方位。「各位，造成小林村滅村的原因，毋是單純獻肚山水崩山所引起的。」葉山河代先指出重點，才閣勻勻仔講出內中的鋩[mê]角。",
    "paragraph_id": 256
  },
  {
    "title": "天星照路",
    "author": "陳金順",
    "text": "這圖頂面恁共看乎詳細：獻肚山頂懸是玉山山脈，彼踏的板塊已經塌[thap]落去，造成這款現象的兇手，就是曾文水庫越域引水工程。這項工程的引流磅空軁[nǹg]過玉山佮阿里山兩座山脈，經過表湖、平溪、荖濃佮旗山這幾个大的斷層，這其中猶閣有袂少个小斷層。這回塌落去的板塊横跨旗山大斷層參甲仙、小林兩个小斷層，小林村拄好佇這寡斷層下底面，才會予大片的塗石規个嵌嵌掉。",
    "paragraph_id": 257
  },
  {
    "title": "天星照路",
    "author": "陳金順",
    "text": "唯衛星空照圖會當看出來，荖濃、旗山遮的斷層兩爿的板塊攏有大崩陷，好佳哉彼寡崩陷的所在無部落，若無，恐驚嘛會親像小林村仝款，遭受滅村的災難。「總幹事，有專家學者講曾文水庫引水工程離小林村猶有四、五公里遠，理論上用火藥去炸山該當袂引起崩山才著？」劉星雨問。「嘛有人將崩山的原因講是小林村民佇山坡地種作所造成的。」月美麗講。",
    "paragraph_id": 258
  },
  {
    "title": "天星照路",
    "author": "陳金順",
    "text": "「主張頂面所講這兩款原因的人，」葉山河掠怹三人看一下，「根本無注意著小林村四箍圍仔攏是大大細細的斷層，遮的斷層就好比山脈相像連綿不斷。就準講火藥炸山的威力無界大，若長期按呢做，對五公里內的高山板塊來講，嘛是會致使地質鬆去，就親像無定時炸彈仝款。」葉山河啉一嘴茶紲落講：「閣再講，這回小林村的落雨量並無超過兩千毫米，毋是雄狂雨的重災區，設使講是農業種作的緣故，哪會連頂面的高山板塊都崩崩掉？",
    "paragraph_id": 259
  },
  {
    "title": "天星照路",
    "author": "陳金順",
    "text": "」   「葉總幹事，你拄才分拆甲不止仔詳細，有影誠勞力。著啦，你這張衛星圖較停仔敢會使借阮去影印一份？」月正元問。「免細膩，作恁提去印。」葉山河應。「阿爸，咱手頭這張衛星空照圖，就是對咱上界有利的證據。」佇轉去小林村路裡，月美麗對月正元按呢講。「是啊。」坐佇駕駛座的月正元笑笑仔回應。彼日，監察委員朱南燕來小林村調查水崩山的真相。",
    "paragraph_id": 260
  },
  {
    "title": "天星照路",
    "author": "陳金順",
    "text": "濟濟村民心狂火灼，相爭欲佇朱南燕面頭前吐一口喟，村長月正元跳出來安搭，逐家情緒較定著淡薄，才勻勻仔講出怹的想法佮訴求。落尾，朱南燕向眾人保證會調查清楚，予逐家一个交代，眾村民才甘願解散離開現場。「朱委員，請入來內面，阮有重要的物件欲交予妳。」眾村民解散了後，月正元對朱南燕講。入去月正元厝裡，月美麗共頂日仔向葉山河借來影印的衛星空照圖交予朱南燕，劉星雨根據衛星空照圖隨項啊隨項解說予朱南燕聽。",
    "paragraph_id": 261
  },
  {
    "title": "天星照路",
    "author": "陳金順",
    "text": "最後，朱南燕答應共衛星空照圖紮轉去好好仔研究。紲落，朱南燕駛伊彼台翠綠色的金龜仔車，來到水利署南區水資源局燕巢辦公廳約談局長賴茂雄。賴茂雄一看著朱南燕出現，隨喚秘書泡一甌曼特寧咖啡，伊親手捀到朱南燕面頭前。「朱委員，請用咖啡。」賴茂雄向朱南燕頕一下頭。「賴局長，請坐。」朱南燕提出隨身紮來的衛星空照圖，「小林村長控訴貴局曾文水庫越域引水工程，造成獻肚山水崩山，尚且提出衛星空照圖成做證據。",
    "paragraph_id": 262
  },
  {
    "title": "天星照路",
    "author": "陳金順",
    "text": "關係這點，局長你欲按怎解說？」   「朱委員，代誌是按呢……」賴茂雄提起衛星空照圖小可眼一目，隨囥咧桌頂，紲落講出伊家己的論點。賴茂雄講：關係越域引水磅空炸山震動報告，根據公共工程委員會的調查，無論是唯學理分析，唯美國佮日本炸磅空的經驗報告，唯氣象局地動量測網頂面的數據，抑是唯水利署進前的背景資料來看，火藥炸山對結構物佮基礎設施攏袂造成破壞。",
    "paragraph_id": 263
  },
  {
    "title": "天星照路",
    "author": "陳金順",
    "text": "所致，這擺小林村獻肚山水崩山，佮曾文水庫越域引水工程一點仔關係都無。賴茂雄簡單口頭報告了後，閣共一份較完整的書面資料交予朱南燕。順紲送朱南燕離開南區水資源局辦公廳，閣親手替伊開車門奉送起程。朱南燕手頭除了小林村佮水資源局提供的資料以外，伊嘛私底下拜訪幾落位水利工程的專家。",
    "paragraph_id": 264
  },
  {
    "title": "天星照路",
    "author": "陳金順",
    "text": "落尾，伊綜合各方面的講法佮資料研判，量約半月日後，伊轉去台北踮監察院召開記者會，佇媒體頂面正式宣告：小林村水崩山佮曾文水庫越域引水工程無直接關係。小林村村長月正元、小林村災後重建會執行長劉星雨看著電視頂面的放送，除了對環保運動出身的監察委員朱南燕徹底失望以外，干單會當無言對天。09.永久的家  莫拉克風災了後，高雄縣甲仙鄉小林村災民等待兩個外月，總算會當正式蹛入去永久厝。",
    "paragraph_id": 265
  },
  {
    "title": "天星照路",
    "author": "陳金順",
    "text": "原本60戶被安排暫時蹛佇甲仙鄉龍鳳寺的村民，今仔日早起由親晟、朋友駛車接送，一路來到砌佇杉林鄉月眉農場的永久厝展開怹的新生活。慈濟功德會的志工嘛佇現場發放白米、罐頭遮的民生物資，予蹛踮這踏的災民會當安心生活。小林村災後重建會執行長劉星雨表示：現此時月眉農場的永久厝攏總砌66棟，其中60棟由60戶人家當做住宅使用，另外6棟按算成做村民活動中心、圖書館佮小林村災後重建會辦公室。",
    "paragraph_id": 266
  },
  {
    "title": "天星照路",
    "author": "陳金順",
    "text": "（公視台語新聞）   頂回，光明建築師事務所建築師陳雲天，綴「台灣世界展望會」中區救難隊去一畷[tsuā]小林村擔當志工。自伊轉來台中了後，逐不時腦海內攏會浮現小林村殘破的影像，彼个影像深深牢[tiâu]佇伊的頭殼底，仙剝都剝袂離。無論佇事務所上班畫設計圖，抑是歇睏時仔踮佇厝裡，陳雲天總是無法度將小林村的一切放乎袂記。「陳建築師，我看你最近精神假若無通偌好，是毋是身體有啥物無爽快？",
    "paragraph_id": 267
  },
  {
    "title": "天星照路",
    "author": "陳金順",
    "text": "」彼日欲暗，陳雲天的助理小姐看伊咧畫設計圖無偌注神，行偎身軀邊關心。「Miss何，多謝妳的關心。坐啦，」陳雲天唯邊仔扭[giú]一隻椅仔過來，「我一直共[kā]妳當作小妹，妳敢願意聽我的心事？」   「嗯，我當然嘛願意。」Miss何的頭殼頕[tàm]甲不止仔大下。「頂回，我去小林村做志工有誠深的感觸。雖然已經轉來有一站矣，毋過，我的心假若猶留踮遐，不管時攏會浮現彼踏的影像。",
    "paragraph_id": 268
  },
  {
    "title": "天星照路",
    "author": "陳金順",
    "text": "實在講，我感覺有一種無形的力量，一直咧喚我閣轉去小林村。」陳雲天講話的時，目頭結結，面裡帶愁容。「咱先品乎好，我若臆[ioh]毋著，你袂使受氣哦。」Miss何小可膽[tám]膽。陳雲天頕頭。「你是毋是佇遐熟似媠姑娘仔，予你放袂落心。」Miss何講這句話的時，面色略仔紅霓[gê]紅霓。陳雲天聽Miss何講煞，干單嘴仔笑笑，無任何回應。毋過，伊的心內當咧彈琵琶。彼暗，轉去厝裡。",
    "paragraph_id": 269
  },
  {
    "title": "天星照路",
    "author": "陳金順",
    "text": "陳雲天共佇事務所對Miss何講過的話，閣對老母游阿市講一遍。「阿母，我若搬去小林村長期蹛佇遐，妳敢會同意？」陳雲天目眶紅紅。「憨囡仔，自細漢阿母就共恁講過，咱若有能力就愛去幫助人。即馬你拄好有這个才調砌厝，去到遐鬥相共嘛是應當的。雲天仔，作你去，免掛慮我，恁兩个阿姊有閒會轉來看我。」游阿市閣再一擺強調伊永過的教示。「阿母，請原諒我不孝，無法度予妳過好日子。",
    "paragraph_id": 270
  },
  {
    "title": "天星照路",
    "author": "陳金順",
    "text": "」   「山珍海味一頓，泔[ám]糜仔嘛一頓。毋通想想遐濟，緊去做你該當做的代誌。」   隔轉日，陳雲天隨向建築師事務所辭頭路。一禮拜後，陳雲天將手頭空課交接好勢。第二日早時，伊拖一筊大筊行李，來到台中車頭邊仔的客運總站。陳雲天到位的時，Miss何早就佇遐等伊，Miss何看著陳雲天的時，目眶淡薄仔紅紅，伊行進前共陳雲天攬一下，閣將一盒西點麵包交予陳雲天。",
    "paragraph_id": 271
  },
  {
    "title": "天星照路",
    "author": "陳金順",
    "text": "「多謝你這段日子的照顧，這予你佇路裡腹肚枵通好食。」講煞，陳雲天猶袂赴說勞力，Miss何就越頭作伊離開。前一暝，陳雲天晏[uànn]晏才倒落眠床，所致，伊上車無偌久就忝甲睏去。佇一片原底平坦的曠闊地頂面，動員濟濟志工辛苦投入，經過幾落個月暝日拚命趕工，誠無簡單幾落十間、砌做兩排的組合厝總算完工。這日早時，日頭光特別紅艷，蹛佇這踏的住民挨挨陣陣，逐家行向組合厝內底角的村民活動中心。",
    "paragraph_id": 272
  },
  {
    "title": "天星照路",
    "author": "陳金順",
    "text": "這間活動中心門嘴頂面掛一塊紅布條仔，頂面寫「星光小林入厝典禮」，入厝典禮由小林村村長月正元主持。行入活動中心內面，頭前搭一座小舞台，舞台中央用粉紅色雞胿仔做成一个大大的愛心形體，現場氣氛袂輸村長欲嫁查某囝相像。活動中心內面排一、二十隻圓桌仔，圓桌頂面攏是村民用在地食材備辦的手路菜，遮的手路菜看起來不止仔新鮮好食款。當等眾人咧會講：為災後重建拚命走闖的劉星雨佮陳雲天哪會攏無看人影的坎站？",
    "paragraph_id": 273
  },
  {
    "title": "天星照路",
    "author": "陳金順",
    "text": "典禮的最高潮，結婚進行曲的樂音雄雄響起，逐家共當咧食菜的頭面瞻[tann]起來，看著災後重建會執行長劉星雨身穿新娘白紗禮服沓沓仔行上舞台，伊的身軀邊是穿烏色西裝的建築師陳雲天。到遮，眾人才知影今仔日是喜上加喜。逐家噗仔聲phī-phī-pho̍k-pho̍k，響甲規厝間。「先生，台南總站到囉，好落車矣。」陳雲天予統聯客運司機喚醒，才致覺原來是一場美夢。",
    "paragraph_id": 274
  },
  {
    "title": "天星照路",
    "author": "陳金順",
    "text": "陳雲天佇兵工廠長途客運總站落車，喚一台計程仔到中山路，換坐駛往玉井的興南客運。到玉井了後，才閣搬另外一線興南客運往甲仙。最後，佇甲仙坐駛向那瑪夏（Namasia）的高雄客運，到小林站落車。陳雲天一日搬四畷車，落車的時，天色早就暗眠朦貓。早時Miss何送伊彼盒西點麵包，拄好佇落車進前食了，伊紲手共紙匣仔留咧高雄客運頂面。陳雲天敲手機仔予劉星雨，講伊人已經佇高雄客運小林站。",
    "paragraph_id": 275
  },
  {
    "title": "天星照路",
    "author": "陳金順",
    "text": "劉星雨手機仔一掛斷，拄好踮佇伊邊仔的月美麗隨紲嘴講：「星雨姊仔，我佮妳作陣來去載陳大哥。」   「阿爸。」月美麗喚甲不止仔大聲。「美麗仔，我無臭耳聾，毋免喝甲遮呢大聲。」佇內面睏晝的月正元，予查某囝的喝聲吵精神。「陳大哥已經佇車牌仔跤等，你車的鎖匙借我，我佮星雨姊仔來去載伊。」月美麗講甲嘴笑目笑。「外面暗唆[so]唆，車駛較慢咧。」月正元共車鎖匙撣[tàn]予月美麗。「知啦。」月美麗應。",
    "paragraph_id": 276
  },
  {
    "title": "天星照路",
    "author": "陳金順",
    "text": "到甲車牌仔跤，坐佇駕駛座的月美麗趕緊踏擋仔落車。伊闖偎陳雲天面頭前，雄雄唯陳雲天嘴頗[phé]唚一下，「陳大哥，人足想你呢。」   陳雲天予月美麗唚一下感覺歹勢歹勢，毋過，伊看著徛佇車門邊的劉星雨，想起日時佇統聯客運頂面所做彼場夢，煞規个面紅貢貢。佳哉，彼時天色暗烏，伊的礙謔[gāi-gio̍h]無予劉星雨佮月美麗看出來。「陳大哥，我替你捾行李。」月美麗拍開後車廂。「我家己來就好。」陳雲天講。",
    "paragraph_id": 277
  },
  {
    "title": "天星照路",
    "author": "陳金順",
    "text": "車駛到厝，月正元徛踮門嘴迎接陳雲天，「陳建築師，歡迎你閣來小林村，這回欲佇遮踮偌久？」   「村長伯仔，這擺可能愛共你促嘈[tsak-tsō]較久，我決定長久蹛落來。」陳雲天應。聽著陳雲天按呢講，劉星雨佮月美麗同時展笑容。「按呢界好，盈暗咱四个人煮一鼎火鍋，好好仔來破讀[phò-tāu]一下。美麗仔，入去僎[tshuân]物件。」月正元吩咐。「是，村長伯仔。」月美麗激詼諧[khue-hâi]。",
    "paragraph_id": 278
  },
  {
    "title": "天星照路",
    "author": "陳金順",
    "text": "劉星雨一直徛佇邊仔，無話無句。彼暝，四个人圍咧一塊圓桌作陣食火鍋，袂輸過年時仔咧圍爐。尤其對離開故鄉、出門在外的陳雲天來講，心內特別有感觸，規身軀嘛綴咧燒絡起來。月正元心情樂暢[thiòng]到地，出招陳雲天啉燒酒，「陳建築師，我敬你。以後小林村重建的空課愛勞煩你囉。」   「阿爸，人嘛欲啉酒，佮陳大哥乾杯。」月美麗激媤妮[sai-nai]喟。「美麗仔，妳佮星雨兩个查某囡仔人，以茶代酒就好。",
    "paragraph_id": 279
  },
  {
    "title": "天星照路",
    "author": "陳金順",
    "text": "」月正元講。「是啦，美麗仔，人講誠意食水甜。咱聽阿叔的話，用茶來敬陳桑嘛仝款。」劉星雨講。「村長伯仔，猶閣有兩位媠姑娘仔。恁對待我假若親人，我都按算長久蹛佇遮，參逐家作陣拍拚。以後恁莫閣稱呼我建築師抑是陳桑，直接喚我的名『雲天』就好。」事實上，頂擺陳雲天來小林村彼陣，伊私底下佮劉星雨講通和，早就互相喚對方的名。「著啦，喚『雲天』加偌親切咧。」月美麗那講目尾那共劉星雨捽[sut]一下。",
    "paragraph_id": 280
  },
  {
    "title": "天星照路",
    "author": "陳金順",
    "text": "落尾，月美麗嘛是堅持佮陳雲天乾一甌酒，杯叩[kho̍k]杯才夠喟。彼暝，逐家食飽啉足、歡喜樂暢。月正元佮月美麗兩父仔囝，檢采啉酒的緣故，不止仔好落眠。陳雲天雖然有啉淡薄，毋過，凡勢拄離開厝，猶咧心悶故鄉參伊上親的老母，一時猶睏袂去。伊疊一領外衫，家己一人來到門口埕的樹仔跤。劉星雨起來便所，看著陳雲天孤一人坐咧樹仔跤，恬恬仔行偎身軀邊。「雲天，你哪會家己一个坐踮遮？」劉星雨溫柔探問。「星雨，是妳哦。",
    "paragraph_id": 281
  },
  {
    "title": "天星照路",
    "author": "陳金順",
    "text": "」陳雲天瞻[tann]頭看劉星雨，「妳干單穿一領薄衫，外套疊咧較袂去感著。」陳雲天緊共身軀頂彼領外衫褪落來，幔咧劉星雨肩胛頭。「坐啦，我唱一條歌予妳聽好否？」陳雲天輕聲細說。劉星雨輕輕仔頕頭。",
    "paragraph_id": 282
  },
  {
    "title": "天星照路",
    "author": "陳金順",
    "text": "一張寫滿愛妳的批紙    隨風輕輕飛出了窗外    飛過了山 飛過海岸    希望輕輕飛入妳心肝    天色黑 心袂驚    月娘天星佮伊作伴    冷風吹 心袂寒    心內有妳相依偎    一張寫滿愛妳的批紙    隨風輕輕飛出了窗外    飛過了山 飛過海岸    希望輕輕飛入妳心肝   「這條歌號做啥物名？旋律輕柔浪漫，確實真好聽。」劉星雨問。「〈愛妳的批紙〉。」陳雲天應。",
    "paragraph_id": 283
  },
  {
    "title": "天星照路",
    "author": "陳金順",
    "text": "「你敢會當教我唱？」   「來，欲開始矣。」陳雲天輕輕仔唱出頭一句：「一張寫滿愛妳的批紙」   「一張寫滿愛妳的批紙」劉星雨綴咧唱頭一句。「隨風輕輕飛出了窗外……」   「隨風輕輕飛出了窗外……」   佇陳雲天一句一句掣領之下，這首旋律簡單、輕柔浪漫的歌，劉星雨誠緊就學上手。歌唱煞，劉星雨共陳雲天講：頂回怹佇五里埔揣著彼塊適合砌組合厝的地，前一站仔縣政府講彼踏暫時禁建。",
    "paragraph_id": 284
  },
  {
    "title": "天星照路",
    "author": "陳金順",
    "text": "落尾，官方出面協調，月眉農場同意撥出一塊幾落公頃的地，成做小林村災民永久厝的預定地。「星雨，月眉農場佇啥物所在？」陳雲天問。「月眉農場佇杉林鄉。」劉星雨應。「遐離小林村敢會足遠？」   「袂啦，杉林鄉就佇甲仙的南爿爾爾。」   「按呢，我頂回根據五里埔彼塊地所畫的設計圖，毋著愛放棄重頭來？」陳雲天心內感覺淡薄仔無采。「雲天，先莫煩惱遐濟。過兩日仔，咱才作陣來去月眉農場看彼塊地。」劉星雨出嘴安搭。",
    "paragraph_id": 285
  },
  {
    "title": "天星照路",
    "author": "陳金順",
    "text": "「嘛只好按呢。」   幾日後，村長月正元駛車載陳雲天、劉星雨、月美麗三人，向南來到杉林鄉月眉農場的永久厝預定地。落車了後，眾人看著這片平坦曠闊、環境清幽的土地，攏感覺不止仔佮意。陳雲天以伊建築的專業用目睭量測，這个所在就準講欲砌成百戶永久厝嘛袂有問題。「村長伯仔，這踏按算愛砌幾間永久厝才有夠蹛？」陳雲天問。「咱小林村暫時蹛佇龍鳳寺彼60戶人家，攏欲徙過來這踏。」月正元應。",
    "paragraph_id": 286
  },
  {
    "title": "天星照路",
    "author": "陳金順",
    "text": "紲落來，陳雲天逐日愛佇小林村佮月眉農場兩爿往回走闖，現場實際量測土地、畫永久厝設計圖。村長月正元本身有自然生態農場佮嗒嗒嘀嘀的事務愛無閒，無法度定定載陳雲天，車嘛無利便不時借伊駛。劉星雨知影這款情形，對重建空課加減會產生阻礙。唯月眉農場轉來彼暗，伊招陳雲天、月美麗作伙佇客廳參詳交通的問題。「雲天、美麗，最近政府有撥一筆錢予咱災後重建會。",
    "paragraph_id": 287
  },
  {
    "title": "天星照路",
    "author": "陳金順",
    "text": "我咧想，會當唯內面提幾萬箍出來買一台中古車，按呢，雲天逐日往回小林村佮月眉農場會加較利便。」劉星雨講。「按呢敢妥當？」陳雲天問。「當然嘛妥當。」月美麗掠陳雲天看一下，「雲天兄，你既然決心長久蹛踮遮，規氣加入阮災後重建會。按呢，用會裡的經費買車予你駛，天公地道無人會講尻川後話。」   「毋那按呢，我猶想欲邀請雲天擔任災後重建會事務組組長，通好減輕我這个執行長的擔頭。」劉星雨笑笑仔講。",
    "paragraph_id": 288
  },
  {
    "title": "天星照路",
    "author": "陳金順",
    "text": "「我頭一个投贊成票。」月美麗歡喜拍噗仔。隔轉日，月正元載怹三个人，作陣去旗山鎮的中古車行牽一台二手車。唯旗山轉來小林村路裡，月美麗招劉星雨同齊予陳雲天載，放怹老爸家己一人硞[kho̍k]轉去。「妳這个查某囡仔，見著新車暢甲連老爸都無愛挃。」月正元刁工共月美麗詼。「阿爸，奚[he]毋是新車，是二手車。」月美麗激一个痟鬼仔面。「有影無妳法。」   牽二手車相隔工，陳雲天開始佇小林村佮月眉農場雙爿往回。",
    "paragraph_id": 289
  },
  {
    "title": "天星照路",
    "author": "陳金順",
    "text": "伊每日無閒tshih-tshih，穡頭一下做到地仔，不時都袂記得食飯。這款情形無意中予月美麗知影，有一日天氣溫溫仔，伊無講無譫[tànn]家己一个騎oo-too-bái，捾中晝頓來月眉農場予陳雲天。月美麗到位的時，陳雲天當咧無閒畫設計圖，「雲天兄，稍歇睏一下，緊來食我特別為你僎的中晝頓。",
    "paragraph_id": 290
  },
  {
    "title": "天星照路",
    "author": "陳金順",
    "text": "」   陳雲天無想著月美麗遮呢仔撥工，一畷路騎oo-too-bái送中晝頓來予伊，心內也感動也毋甘，「美麗仔，妳家己一个走來遮，村長伯仔佮星雨怹敢知？」   「怹攏咧無閒，我無事先共怹講。」月美麗應甲直理直路。「我共妳當作家己小妹，以後千萬毋通閣騎oo-too-bái送飯來，按呢傷[siunn]過頭危險知否？」   月美麗聽陳雲天按呢講，轉去小林村路裡，oo-too-bái那騎目屎那滴。",
    "paragraph_id": 291
  },
  {
    "title": "天星照路",
    "author": "陳金順",
    "text": "伊轉到厝裡拄好搪著劉星雨，劉星雨問伊去佗位，哪會攏無先交代一聲？伊連應都無應，直接匿入去房間仔底。幾日後，慈濟功德會台南分會委員連秋霞，敲電話來小林村災後重建會，探問敢有需要怹鬥相共的所在？劉星雨共伊講陳雲天咧發落砌永久厝當需要跤手。量約成禮拜後，連秋霞掣領一陣慈濟志工來到月眉農場，內中袂少人有砌過組合厝佮永久厝的經驗，另外，嘛有幾落位香積組的師兄姊負責煮食的空課。",
    "paragraph_id": 292
  },
  {
    "title": "天星照路",
    "author": "陳金順",
    "text": "慈濟志工到位進前，陳雲天已經將量測的穡頭佮設計圖發落好勢。有這陣志工出力鬥相共，陳雲天規个人感覺擔頭有較輕可淡薄。紲落來，陳雲天一面佮慈濟志工參詳砌永久厝的代誌，一面運用伊永過佇建築師事務所熟似的人脈。毋那伊佇台中光明建築師事務所的幾落位同事，願意利用歇睏時仔免料鬥相挺；尚且猶有一位方圓建築材料公司的頭家方建智，親身到月眉農場一畷，探問陳雲天所需要的材料品項佮數量。",
    "paragraph_id": 293
  },
  {
    "title": "天星照路",
    "author": "陳金順",
    "text": "過無兩日，方建智有影家己綴車，載來一車閣一車的建材，完全免費提供。「方老闆，你穡頭遐呢無閒，閣家己親身走這畷，實在誠勞力。」陳雲天看著方建智掣隊來月眉農場，緊共手頭空課停落來。「雲天仔，以早我就發覺你做代誌足頂真，這回我聽講你甘願放棄高薪，落來參與小林村重建的空課，實在予人誠欽服。按呢講起來，我提供這點仔建材哪有算啥物？」方建智講。",
    "paragraph_id": 294
  },
  {
    "title": "天星照路",
    "author": "陳金順",
    "text": "「方老闆，你千萬毋好按呢講，」陳雲天話講到一半，連秋霞拄好行到身軀邊。「陳建築師，香積組中晝頓已經僎好勢，請過來止一下仔飢咧。這位師兄是…」連秋霞問。「連師姊，這位是方圓建築材料公司方老闆，免費供應咱永久厝所有建材。」陳雲天應。「方師兄，你確實功德無量，感恩。」連秋霞向方建智雙手合十，「阮煮的攏是素齋，毋知你食會慣勢否？」   「好喏，好喏，罕罕仔食一頓素食嘛袂嫫[bái]。",
    "paragraph_id": 295
  },
  {
    "title": "天星照路",
    "author": "陳金順",
    "text": "毋過，阮猶有幾落位運將，」方建智手比當咧落貨的貨車司機，「按呢毋知敢會害恁食無夠？」   「作你放心，物件阮僎真濟，盡量食免細膩。」連秋霞應。砌永久厝這个災後重建工程，除了陳雲天自頭到尾參與設計、規劃，猶有濟濟志工出錢出力，逐家無暝無日流汗拍拚。落尾，攏總開兩個外月時間，佇杉林鄉月眉農場土地頂面，建造完成66棟永久厝。遮的外觀看起來帶古早味的永久厝，經過陳雲天向劉星雨建議，號名「星光小林」。",
    "paragraph_id": 296
  },
  {
    "title": "天星照路",
    "author": "陳金順",
    "text": "其中60棟，由原底借蹛佇龍鳳寺彼60戶人家當作一般住宅使用，另外偎內底角彼6棟，分別成做村民活動中心、圖書館佮小林村災後重建會辦公室。佇砌永久厝彼兩個外月期間，月正元、月美麗佮劉星雨，便若揣著空課閬[làng]縫，攏會撥工到月眉農場關心陳雲天佮工程進度；另外，陳雲天手邊穡頭若做到一个坎站，嘛會駛伊彼台二手車，轉去小林村佮逐家泡茶開講。",
    "paragraph_id": 297
  },
  {
    "title": "天星照路",
    "author": "陳金順",
    "text": "這期間因為慈濟團隊長期佇工程現場煮食，所致，月美麗就無閣私底下紮食的物件去予陳雲天。關係「星光小林」圖書館，佇永久厝工程進行尾期，月美麗透過網路發布消息，請社會大眾將身軀邊無咧看的二手冊捐出來；另外，伊嘛真積極敲電話予袂少間出版社，拜託怹佇能力範圍內提供家己出版的冊予「星光小林」。半個外月了後，唯全台灣每一角勢攏總寄來兩千外本各種類的冊。",
    "paragraph_id": 298
  },
  {
    "title": "天星照路",
    "author": "陳金順",
    "text": "這兩千外本疊[thia̍p]起來若山的冊，由捌擔任昇平冊店店長的劉星雨，指揮月美麗佮災後重建會成員分類了後排起冊架仔頂，落尾，舞欲甲兩禮拜才有一个圖書館的樣相。紲落來，欲維持圖書館正常運作，愛開始安排跤手輪流發落日常事務。「星光小林」入厝典禮由小林村村長月正元、小林村災後重建會執行長劉星雨佮「星光小林」設計者陳雲天共同主持。",
    "paragraph_id": 299
  },
  {
    "title": "天星照路",
    "author": "陳金順",
    "text": "彼日，氣候燒和[ho]燒和，天頂干單幾蕊白雲咧探頭，空氣裡吹來陣陣風絲仔，眾人用歡喜、樂暢的心情，作伙來到村民活動中心參加入厝典禮。現場除了挨挨陣陣的村民以外，全程參與永久厝工程的慈濟團隊嘛受邀請，另外猶有幾落間電視台佮報社差派記者來彼踏採訪。彼日所有餐點，全然由村民用在地食材親身落去料理，毋那大碗滿墘，尚且新鮮好滋味，食著的人攏呵咾甲會觸舌。",
    "paragraph_id": 300
  },
  {
    "title": "天星照路",
    "author": "陳金順",
    "text": "為欲感恩社會各界無私奉獻，受災戶推搡幾落位代表上台致意，講出怹心中滿滿的感念佮謝意。「典禮最後，由小弟陳雲天為各位獻唱這首〈堅持〉。",
    "paragraph_id": 301
  },
  {
    "title": "天星照路",
    "author": "陳金順",
    "text": "」    頭前的路 毋知外長外呢苦    看袂著 行著一步算一步    雨水那落 已經沃澹阮衫褲    這陣風 只是乎阮的心更加堅強    成功的背後 毋知有外濟苦楚    阮選擇的路 一定堅持到成功    堅定的心伴阮向前行 請你會記著阮的名    有人出世著好命 阮是用命底打拚    毋驚失敗慢慢向前行 運命毋是天註定    只要用心來打拚 一定唱出阮的名   陳雲天咧唱這條歌的時，腦海內同時浮現這幾月日咧砌永久厝的點點滴滴。",
    "paragraph_id": 302
  },
  {
    "title": "天星照路",
    "author": "陳金順",
    "text": "現場會曉唱這條歌的人綴伊大聲合唱，內中有袂少人那唱那感動甲流目屎。餐會散場了後，眾人沓沓行出村民活動中心。月美麗目眶紅紅對月正元講：「阿爸，即馬起阮三个人攏愛蹛佇『星光小林』，無法度逐日佇身軀邊陪伴你。」   「憨查某囝，重建這條路猶有誠濟空課需要恁去發落，妳愛好好仔佮星雨、雲天作陣拍拚。妳若有閒，隨時攏嘛挺好轉來厝裡看阿爸。阿爸有自然生態農場的代誌通無閒，嘛有遐的同事通作伴，妳免煩惱啦。",
    "paragraph_id": 303
  },
  {
    "title": "天星照路",
    "author": "陳金順",
    "text": "」月正元目眶嘛綴咧紅。劉星雨佮陳雲天行入「星光小林」圖書館。看著圖書館初步建置好勢，怹兩人攏露出滿足的笑容。「雲天，蹛佇『星光小林』的村民，每日目睭一擘[peh]金，就會當輕鬆自在行入這座心靈的寶庫，某種程度來講，咱有影是一陣幸福滿滿的人。」劉星雨講。「星雨，妳講了無毋著。天公伯予咱考驗，同時嘛予咱成長。這座『星光小林』圖書館，對咱來講，就是上界幸福的禮物。」 10.",
    "paragraph_id": 304
  },
  {
    "title": "天星照路",
    "author": "陳金順",
    "text": "平埔遠親  「風雨見真情」這句話，拄好會當用來印證大武壠佮噶哈巫這兩个平埔族群之間的友情。今年五月，全台灣五千外名平埔族群行向台北街頭，展開有史以來上界大場的「平埔正名運動」。彼陣，屬佇大武壠的小林村村長月正元，親身掣領五、六十名村民，參與彼場盛會。佇參與「平埔正名運動」的過程中，月正元熟似幾落位各族的領導人，其中包含噶哈巫文化協會總幹事潘愛荷，這个緣份一直牽連到莫拉克風災了後。",
    "paragraph_id": 305
  },
  {
    "title": "天星照路",
    "author": "陳金順",
    "text": "今仔日下晡，潘愛荷佮十外名噶哈巫族親，作陣來到高雄縣甲仙鄉小林村，安慰佇莫拉克風災當中受難的村民。小林村村長月正元佮伊的查某囝看著這款情景，感動甲目屎流無停。（公視台語新聞）   「小林村災後重建會，妳好。」月美麗共當咧喨喨叫的電話筒攑起來。電話彼爿頭，是噶哈巫文化協會總幹事潘愛荷。伊講，伊明仔載欲佮一陣噶哈巫（Kahabu）族親，作陣唯埔里來小林村安慰受難的災民。",
    "paragraph_id": 306
  },
  {
    "title": "天星照路",
    "author": "陳金順",
    "text": "電話掛斷了後，月美麗唯拄才輕輕柔柔的聲音，開始回想潘愛荷這个人。雖然，干單佮潘愛荷見過一擺面，毋過，月美麗確實對伊有誠深的印象。奚[he]是今年五月初的代誌。月美麗猶會記得，為著欲參加有史以來上界大場的「平埔正名運動」，伊的老爸月正元佇成禮拜前就共吩咐，喚伊愛為小林村設計一面布旗仔佮標語。按呢，行佇台北街頭才會顯[hiánn]目。",
    "paragraph_id": 307
  },
  {
    "title": "天星照路",
    "author": "陳金順",
    "text": "為著欲趕會赴彼日中晝起鼓的「平埔正名運動」，天猶未拍昲[phú]光，月正元就掣[tshuā]領五、六十名村民，來到甲仙街仔，坐事先租好的兩台遊覽車，一路往台北起行。這五、六十名村民內面，除了中老年人以外，嘛有成十个猶咧讀小學的囡仔，怹前幾日唯阿公、阿媽的嘴裡聽著講欲去台北，歡喜甲雀[tshia̍k]雀趒，逐日攏咧拗手踵頭仔，算講欲去台北的日子猶偆幾工。",
    "paragraph_id": 308
  },
  {
    "title": "天星照路",
    "author": "陳金順",
    "text": "這也莫怪，遮的自細漢佇山內斗底生活的囡仔，若毋是因為這擺活動，欲哪有彼款身命通好去台北城行踏？天猶未拆箬[ha̍h]，彼陣囡仔就唯棉被底予序大人摀起來坐車，隨个啊隨个目睭沙瞇[bui]沙瞇，毋過，怹一下跁[peh]起遊覽車頂，逐家就假若欲去遠途旅行仝款，歡喜甲袂輸厝角鳥仔看著幼米，吱吱啁啁叫無停。遊覽車佇暗烏、薄霧的天色下底駛起行。",
    "paragraph_id": 309
  },
  {
    "title": "天星照路",
    "author": "陳金順",
    "text": "坐踮頭一台車司機後壁面的月正元特別吩咐：「運將先生，時間猶誠冗[liōng]，車寬寬仔駛，安全第一要緊。」車駛上高速公路了後，天色漸漸開，日頭展現伊的雄威，眾人原底的愛睏神一時走甲無影無跡。坐佇月正元身軀邊的月美麗伸手去攑mai-khuh，「各位鄉親，咱罕得有機會作陣來去台北城，這畷[tsuā]路程猶閣幾落點鐘才會到位，咱即馬請村長伯仔獻唱一首〈快樂的出帆〉好否？」「好。」逐家噗仔聲摧落去。",
    "paragraph_id": 310
  },
  {
    "title": "天星照路",
    "author": "陳金順",
    "text": "今日是快樂的出帆期    無限的海洋啊 歡喜出帆的日子    綠色的地平線 青色的海水    卡膜脈 卡膜脈 卡膜脈嘛飛來    一路順風唸歌詩 水螺聲響亮送阮    快樂的出帆啦     親愛的朋友啊情難離    爸爸啊媽媽啊 我會寫批寄乎你    暫時的分離 請你免掛意    卡膜脈 卡膜脈 卡膜脈嘛飛來    一路順風唸歌詩 滿腹的興奮心情    快樂的出帆啦     天連海海連天幾千里    清涼的海風啊 祝阮出帆的日子    迷人的南洋 木瓜花香味    卡膜脈 卡膜脈 卡膜脈嘛飛來    一路順風唸歌詩 手彈著輕鬆吉他    快樂的出帆啦   月正元咧唱這條歌的時，下落袂少感情，就親像伊本人隨時欲出帆相像。",
    "paragraph_id": 311
  },
  {
    "title": "天星照路",
    "author": "陳金順",
    "text": "月美麗嘛佇邊仔用雙手鬥掠節奏、輕聲合唱。月正元這首〈快樂的出帆〉帶動規台車熱烈的氣氛，紲落來，佮伊仝台車的鄉親，逐家相爭點歌搶mai-khuh，予這畷原底欲去台北城抗爭的旅程，袂輸唱歌拉[lā]曲的嘉年華。偎晝，小林村鄉親上北參加「平埔正名運動」彼兩台遊覽車，來到台北二二八公園外面。村長月正元掣隊行入公園內，揀一位有樹蔭的所在，眾人坐落來食拄才佇半中途休息站買的便當。「各位鄉親，逐家辛苦矣。",
    "paragraph_id": 312
  },
  {
    "title": "天星照路",
    "author": "陳金順",
    "text": "趕緊來領便當，咱歇睏到十二點五十分，佇原地集合。便當食了，愛會記得共便當匣仔佮竹仔箸囥入紙箱仔裡，毋通四界烏白撣，勞力。」月正元特別吩咐。彼日，風輕略仔吹，日頭晏晏才唯雲裡探頭。前一日，月正元就唯查某囝美麗仔嘴裡知影有遠途人客欲來拜訪。",
    "paragraph_id": 313
  },
  {
    "title": "天星照路",
    "author": "陳金順",
    "text": "伊一透早就趕緊拚去小林自然生態農場，親手挽家己栽種有著的有機菜蔬，金瓜、蕹[ìng]菜、茈[tsínn]薑、香菇，加上村民飼的放山雞，佮前一日下晡參美麗仔去街裡採買轉來的甲仙特產芋仔。伊咧想，款遮的物件該當有夠招待埔里來的噶哈巫族親才著。下晡三、四點仔，噶哈巫文化協會總幹事潘愛荷掣領十外位族親，駛兩台九人座唯埔里一路盤山過嶺拚來災後的小林村。",
    "paragraph_id": 314
  },
  {
    "title": "天星照路",
    "author": "陳金順",
    "text": "坐佇頭前副駕駛座的潘愛荷一落車，月美麗隨闖偎身軀邊共伊雙手搦[la̍k]牢牢，「愛荷姨，足久無看，人真思念妳呢。」   「美麗仔，這站恁辛苦囉。來，予愛荷姨攬一下。」聲音輕輕柔柔，假若老母的呼喚。月正元佇邊仔看著這个溫暖的畫面，感動甲目屎自動流落來。「阿爸，你真愛哭呢。」月美麗共老爸詼。「妳家己毋是仝款。」月正元詼倒轉去。兩父仔囝伸手去拭對方面裡的目屎。「潘總幹事，人講風雨見真情。",
    "paragraph_id": 315
  },
  {
    "title": "天星照路",
    "author": "陳金順",
    "text": "咱才見過一擺面，妳就遮呢仔撥工，有影足感心。」月正元講。「村長伯仔，咱佇台灣社會攏是弱勢族群，本底就該當互相扶持。這回恁發生遮呢大的災厄，無來共恁行行看看咧，欲哪會過心咧？」潘愛荷講。潘愛荷佮月正元咧講話的時，其他噶哈巫族親唯車頂搬落來一箱一箱的物件，囥踮月正元怹兜門嘴。這內底有泡麵、礦泉水、衛生紙、白米、罐頭等等生活物資。「遮的物資攏是阮噶哈巫族親募來的，物件無濟，是阮對災民的淡薄仔心意。",
    "paragraph_id": 316
  },
  {
    "title": "天星照路",
    "author": "陳金順",
    "text": "」潘愛荷紲咧講。「這陣欲暗矣，明仔載我才掣恁來去甲仙龍鳳寺探望災民。盈暗予阮請在地食材所做的料理，內面有阮家己佇自然生態農場所種的有機菜蔬。」月正元講。這時，陳雲天拄好駛車載劉星雨唯月眉農場轉來。怹兩人向潘愛荷佮其他在場人客拽[ia̍t]手、頕[tàm]頭。「愛荷姨仔，我來共恁介紹。」月美麗過來牽潘愛荷的手。月美麗共潘愛荷講：劉星雨辛苦拍拚幾落冬，一路唯昇平冊店基層店員做到店長。",
    "paragraph_id": 317
  },
  {
    "title": "天星照路",
    "author": "陳金順",
    "text": "莫拉克風災了後，轉來故鄉小林村擔任災後重建會執行長。陳雲天，台中人。本成是一位人人欣羨的建築師，甘願放棄高薪參與小林村重建，現此時當咧月眉農場砌永久厝。聽煞月美麗紹介，潘愛荷對劉星雨佮陳雲天比大頭拇，「恁這兩位少年家，實在值得人呵咾佮學習。」   「這是阮該當愛做的代誌。」兩人同齊應。「星雨，麻煩妳佮美麗仔作陣入去僎暗頓，我和雲天仔先來泡茶請遠途來的人客。」月正元行偎劉星雨身軀邊吩咐。",
    "paragraph_id": 318
  },
  {
    "title": "天星照路",
    "author": "陳金順",
    "text": "彼暗，唯埔里來的噶哈巫族親，佇月正元怹厝埕斗，兩隻桌坐甲圓圓，享用幾落項小林村在地食材料理出來的風味餐，有蕹菜炒薑絲、芋仔糋[tsìnn]、金瓜米粉、香菇雞湯等等。雖然，劉星雨佮月美麗顧謙講怹頇慢煮食，毋過，潘愛荷參其他族親食甲嘴笑目笑，開嘴合嘴攏是對怹兩人呵咾的話語。",
    "paragraph_id": 319
  },
  {
    "title": "天星照路",
    "author": "陳金順",
    "text": "隔轉日早起，月正元佮月美麗父仔囝、陳雲天佮劉星雨，分別駛兩台車做前掣路，潘愛荷佮噶哈巫族親坐九人座綴後，作陣來到甲仙鄉油礦巷、南橫公路邊的龍鳳寺。龍鳳寺唯外觀看起來，無論山門抑是主建築，會當算講不止仔氣派，廟寺砌佇山谷裡，四箍輦轉攏是青翠的樹木，環境相當清幽。凡勢是風災拄過無偌久，怹到位的時，香客花花仔人數無講界濟。",
    "paragraph_id": 320
  },
  {
    "title": "天星照路",
    "author": "陳金順",
    "text": "月正元共廟寺的工作人員拍招呼了後，廟方隨掣怹來到舍房，暫時佇遮借蹛的小林村災民，看著一陣遠途的朋友來探望，尚且閣紮袂少生活物資來予怹，逐家心內摻濫歡喜佮感動的情緒，直直頕頭說勞力。離開龍鳳寺，一陣人車駛咧來到杉林鄉月眉農場，這踏當咧日夜趕工砌永久厝。由負責設計、監工的陳雲天向潘愛荷佮噶哈巫族親說明目前砌厝的情形佮進度。「妳看，這是永久厝規个工程的設計圖。」陳雲天共設計圖展開予潘愛荷看。",
    "paragraph_id": 321
  },
  {
    "title": "天星照路",
    "author": "陳金順",
    "text": "「講實在，砌厝的代誌阮毋捌。不而過，唯這張設計圖佮現此時砌好的部分看起來，後日仔蹛佇遮定著不止仔舒適。」潘愛荷講。「多謝妳毋甘嫌，這是阮愛閣繼續拍拚的目標。」陳雲天應。「雲天兄施工的品質絕對掛保證。」月美麗行偎潘愛荷身軀邊，「愛荷姨，我掣妳四界行行看看咧。」   「好啊。」潘愛荷佮月美麗手牽手作伙行。十一點外，慈濟團隊香積組志工共中晝頓僎好勢。",
    "paragraph_id": 322
  },
  {
    "title": "天星照路",
    "author": "陳金順",
    "text": "連秋霞過來招呼逐家食晝，搪著月美麗向伊紹介潘愛荷，才知影怹一陣人昨昏唯埔里來小林村安慰災民。這也莫怪，連秋霞看著潘愛荷的時，有一款講袂出嘴的親切感。伊招潘愛荷參伊作陣食中晝頓，想欲好好仔佮潘愛荷開講。食晝的時，連秋霞共潘愛荷講：伊斯當時唯台南嫁去埔里，佇彼踏生活的情景。猶閣有翁婿許仁德佮查某囝娃娃，佇九二一大地動彼陣不幸過身的代誌。",
    "paragraph_id": 323
  },
  {
    "title": "天星照路",
    "author": "陳金順",
    "text": "代誌雖是過去規十冬，毋過，逐擺便若講起遐的傷心事，連秋霞相像會目屎四湳垂。「連女士，今毋通閣艱苦。」潘愛荷伸手輕略仔搭連秋霞的肩胛頭，「我咧想，親像妳遮呢仔慈悲的婦仁人，妳的翁婿佮查某囝，的確早就佇天堂頂面歡喜過日。嘛假若恁佛教所講的，怹已經轉去菩薩的身軀邊再世輪迴。」   「潘師姊，多謝妳的安慰。彼件代誌雖然我早就看開，毋過，心內難免猶有淡薄仔稀微。」連秋霞目眶紅紅。",
    "paragraph_id": 324
  },
  {
    "title": "天星照路",
    "author": "陳金順",
    "text": "「連女士，後日仔若有轉來埔里，一定愛來相揣。」潘愛荷共伊的名誌抵予連秋霞。彼回，潘愛荷掣領噶哈巫族親來小林村，除了探望災民佮拜訪老朋友月正元、月美麗以外，會當熟似陳雲天、劉星雨這兩位意志堅決的少年家，猶閣有搪著捌佇埔里徛居幾落冬的連秋霞，伊的心內深深感受著這畷路程，伊所得著無形的友情併付出的閣較濟。下晡翻點，潘愛荷一行十外名，兩台九人座唯月眉農場向埔里起行。透過車窗，月美麗看著潘愛荷滿足的笑容。",
    "paragraph_id": 325
  },
  {
    "title": "天星照路",
    "author": "陳金順",
    "text": "彼工透中日晝，台北街頭的溫度蒸[tshìng]甲三十外度，幾落千名唯台灣各地來的平埔族親，聚集佇濟南路立法院群賢樓外面。每一个無仝族群、團體攏共怹的訴求標語寫踮布條仔頂面。",
    "paragraph_id": 326
  },
  {
    "title": "天星照路",
    "author": "陳金順",
    "text": "「還阮平埔人權」、「母親的名叫西拉雅」、「搶阮土地．滅阮名姓」、「凱達格蘭的春天猶未到位」、「阮是人，毋是番」……，遐的寫踮白色布條仔頂面的烏色毛筆字，毋是死丁丁、giān-giān袂消腱的平埔哀悼文，是一音懸過一音、喚醒族群靈魂的鼓吹聲。小林村由月美麗所設計的三角形大面布旗仔，黃塗底色頂面有三粒金瓜，金瓜頂仔寫茄仔色的「高雄縣甲仙鄉小林村」九字。",
    "paragraph_id": 327
  },
  {
    "title": "天星照路",
    "author": "陳金順",
    "text": "村長月正元親身攑這面布旗仔作前掣隊，紲落來由成十位小學生扭開白色布條仔，頂面寫「大武壠的祖靈保庇咱出頭天」行佇第二排。下晡點半跤兜，「平埔正名運動」遊行開始進前，擔任總指揮的萬佳君徛起指揮車頂面，聲喉放盡磅對眾人講話：「咱唯全台灣每一角勢來參與『平埔正名運動』的族親，逐家午安逐家好。今仔日對咱平埔族群來講，是一个有歷史意義的重要日子。",
    "paragraph_id": 328
  },
  {
    "title": "天星照路",
    "author": "陳金順",
    "text": "因為這是咱平埔復振運動以來，上界大場的一擺聚集，根據主辦單位估計，攏總有五千外名族親來參與這場盛會。咱欲予遐的匿佇冷氣房辦公的政府官員知影，『平埔正名運動』絕對毋是少數人咧喝口號，伊已經成做全台灣各平埔族群的心聲佮願望。只要政府一日無欲予咱正名，咱就會一直拍拚抗爭落去，到甲成功彼日為止。我即馬佇遮宣布：『平埔正名運動』遊行開始。",
    "paragraph_id": 329
  },
  {
    "title": "天星照路",
    "author": "陳金順",
    "text": "」   當等萬佳君宣布「平埔正名運動」遊行開始了後，長長的隊伍勻勻仔唯濟南路群賢樓頭前起行。月美麗行佇小林村隊伍上後爿，起行了後無偌久，伊越頭看著接佇伊後面的隊伍是「噶哈巫文化協會」。掣隊的是一位量約四、五十歲款的婦仁人，伊身穿大紅色緻做底、料身有一畷一畷直線横條的傳統服裝，無論啥物人穿這袾[su]衫行佇台北街頭，相像攏會不止仔顯目。",
    "paragraph_id": 330
  },
  {
    "title": "天星照路",
    "author": "陳金順",
    "text": "月美麗共跤步放乎慢，勻勻仔行偎彼位掣隊婦仁人身軀邊，「這位女士，請問妳啥物大名？」   「我號做潘愛荷，這是我的名誌。」月美麗接過名誌，頂面所印的頭銜是「噶哈巫文化協會總幹事」。聽著潘愛荷輕輕柔柔的聲音，月美麗對伊的好感加三分、對噶哈巫的好玄加七分。「潘總幹事，我敢會當佮妳作伙行？」月美麗問。「當然嘛會使。著啦，妳的年紀挺好做我的查某囝，喚我愛荷姨就好。妳號做啥物名？",
    "paragraph_id": 331
  },
  {
    "title": "天星照路",
    "author": "陳金順",
    "text": "」   「我叫做月美麗，阮阿爸是小林村村長月正元。伊是頭前彼个隊伍的領隊，較停仔若有機會才介紹恁熟似。」   潘愛荷佮月美麗兩个人才熟似一目睨仔，就假若久年無見的老朋友仝款，話攏講袂煞。月美麗唯潘愛荷的話語裡知影：噶哈巫的人口目前干單偆幾百人，猶無夠小林村的半數。另外，噶哈巫一直予外界認定屬佇巴宰族（Pazeh）這點，參大武壠夆[hông]歸類做西拉雅族（Siraya）的情形相像。",
    "paragraph_id": 332
  },
  {
    "title": "天星照路",
    "author": "陳金順",
    "text": "遊行隊伍佇炎天赤日的下晡時，踮台北城的街路行兩點外鐘，最後來到終點站凱達格蘭大道總統府面頭前。到位的時，月美麗對潘愛荷講：「愛荷姨，今仔日足歡喜會當熟似妳。」   「我嘛仝款。」   月美麗趁逐家停跤歇喘的坎站，紹介月正元佮潘愛荷熟似。月正元唯潘愛荷的舉止行動裡，感受會著徛佇伊面頭前這个查某人，是一位外表溫柔、內心堅定的勇敢女性。這个對潘愛荷初次見面所留落的美好印記，自按呢刻踮月正元的腦海裡。",
    "paragraph_id": 333
  },
  {
    "title": "天星照路",
    "author": "陳金順",
    "text": "黃昏時仔，日頭猶閣毋願落軟，相像踮天裡發威。「平埔正名運動」經過規半日的遊行、喝口號、唱歌拉[lā]曲，最後總指揮萬佳君將抗議書交予總統府官員，規个活動佇氣氛熱烈、結局無界圓滿的狀況下收煞。欲離開凱達格蘭大道回鄉進前，月美麗佮潘愛荷依依難捨，互相約束毋通將對方放袂記，期待再相會。",
    "paragraph_id": 334
  },
  {
    "title": "天星照路",
    "author": "陳金順",
    "text": "黃昏的故鄉 佮媽媽的形影 永遠印在阮心肝    孤女的願望 佮媽媽的歌聲 乎阮認真塊打拼    毋免貪心 做人愛公正 萬事攏有天塊看    只要認真免驚外歹命 天公一定會疼憨子    阮媽媽的向望 只有希望阮平安    毋管最後 好額抑散赤 媽媽永遠會疼命命    阮媽媽的向望 佮人媽媽攏共款    毋管最後 好額抑散赤 媽媽永遠會疼命命   佇回程的遊覽車裡，月美麗腦海內攏是潘愛荷的形影，雖然才拄熟似半晡，毋過，月美麗感覺伊的舉止行動，全然是慈母的化身。",
    "paragraph_id": 335
  },
  {
    "title": "天星照路",
    "author": "陳金順",
    "text": "自出世就無老母的月美麗，一時忍袂牢唱這首〈媽媽的向望〉。伊共數念老母的心情透濫佇歌聲裡，那唱心那酸，那唱目屎那流。坐佇伊邊仔的老爸月正元看著這款情景，嘛相像目屎含目墘，共伊攬來身軀邊惜惜咧。彼暗，轉去到小林村已經半暝。月美麗忝甲身軀無洗就走去睏，倒落眠床無幾分鐘隨睏佳睡[ka-tsuē]。人講長暝厚夢，月美麗確實做一个美麗的夢。",
    "paragraph_id": 336
  },
  {
    "title": "天星照路",
    "author": "陳金順",
    "text": "夢裡，月美麗面頭前是一對獻胸飽水的奶房，月美麗親像腹肚枵飢的紅嬰仔，將伊的嘴抵偎咖啡色的奶頭仔，一直唅一直吸，一直唅一直吸，吸一睏才夠喟。伊現出滿足的笑容，瞻[tann]頭看彼對奶房主人的面，想袂到煞看見潘愛荷慈愛的面容。伊掠準家己看重誕[tîng-tânn]去，目睭揉揉咧，閣再看一擺，這回看著伊的阿母吳鳳英少年時青春的留影。11.一條大索  莫拉克風颱對高雄縣甲仙鄉造成全面性的損盪。",
    "paragraph_id": 337
  },
  {
    "title": "天星照路",
    "author": "陳金順",
    "text": "除了小林村水崩山引起幾落百名村民死亡以外，甲仙大橋嘛佇這場風災裡予大自然的力量毁滅去。因由這个甲仙鄉對外上界重要的通路斷去，使致頂港有名聲、下港上出名的芋仔冰等觀光產業漸漸衰微，連帶受影響的是鄉民的日常生活佮收入。自風災發生到今，甲仙鄉已經超過三分一的人口遷徙去外地。經濟崩敗、生活不如意，漸漸看袂著鄉民面裡的笑容。",
    "paragraph_id": 338
  },
  {
    "title": "天星照路",
    "author": "陳金順",
    "text": "最近，佇7-11甲仙門市擔任店長的林明志，無願意閣看著逐家意志繼續消沈落去，伊招芋仔冰城頭家娘鄭秀卿佮體育老師郭昆成參詳，按算佇甲仙國小組一个扭索仔隊，希望透過運動訓練，予學生囡仔閣較有自信，揣回怹失落的笑容。（公視台語新聞）   第一芋仔冰城徛踮甲仙大橋邊仔，這踏位仔拄好佇南橫公路頂，無論在地人抑是外來客出入內外攏是必經之地。",
    "paragraph_id": 339
  },
  {
    "title": "天星照路",
    "author": "陳金順",
    "text": "若是唯他鄉外里駛車來遮蹉跎[tshit-thô]，佇國道10號終點站落來了後，倒斡往內門的方向駛過，碰著台21線正斡，往甲仙方向直透駛去，過甲仙大橋倒手爿頭到第一間就是。因由地點好、料實在，這个第一芋仔冰城開店十外冬以來，生理一直攏不止仔佳易[ia̍h]。",
    "paragraph_id": 340
  },
  {
    "title": "天星照路",
    "author": "陳金順",
    "text": "毋那歇睏時仔生理好甲叫毋敢，連平素時仔嘛是食好鬥相報，一嘴傳一舌，會使講是名聲迵[thàng]京城，南北二路的人便若來到就近行踏，誠罕得無來遮食一嘴仔純正的芋仔冰。生理好對芋仔冰城頭家娘鄭秀卿來講，毋那錢水較活，尚且一對後生、查某囝會當留踮厝裡鬥相共，毋免走去外埔頭領人月給、看別人的面色過日，是伊上界安慰的代誌。生理一下好到地，假日的時，鄭秀卿另外閣倩兩位唯越南嫁來甲仙的婦仁人鬥跤手。",
    "paragraph_id": 341
  },
  {
    "title": "天星照路",
    "author": "陳金順",
    "text": "為著鼓勵就近甲仙國小的學生囡仔，便若月考成績90分以上，一張考試單會當領兩球芋仔冰。所致，逐回甲仙國小月考煞隔轉日，散學時間就會有一个紲一个學生囡仔，手提考試單闖來店裡喚：「阿姨，我欲領芋仔冰。」芋仔冰發愈濟，鄭秀卿心情就愈樂暢。人若問伊為啥物欲按呢做？伊攏會應講：「有量才有福。咱徛踮甲仙這塊福地做生理，生活會得過有偆淡薄，提一屑仔店裡的物件鼓勵在地的學生囡仔，敢毋是當該然的代誌？",
    "paragraph_id": 342
  },
  {
    "title": "天星照路",
    "author": "陳金順",
    "text": "」   事實上，鄭秀卿所做的代誌毋那按呢。伊每一學期攏會提五萬箍銀出來，寄付予甲仙國中成做獎學金，鼓勵遐的敖[gâu]讀冊煞家境艱難的學生囡仔。向望怹會當有機會出外升學，千萬毋通佮伊以早仝款，讀無幾日冊就愛出社會。鄭秀卿出世佇散赤人家庭，頂仔阿兄、阿姊幾落个，老爸、老母跋落囝兒坑，辜不二衷共[kā]伊分予人做養女仔。伊干單讀到國民學校卒業，就出外去到楠仔坑加工區做女工，逐工日也做暝也做，忝甲歪腰。",
    "paragraph_id": 343
  },
  {
    "title": "天星照路",
    "author": "陳金順",
    "text": "後來，熟似咧做小生理的翁婿，兩个人勤儉粒積，總算拚到有通買一間厝好嵌頭。人講千算萬算，毋值得天一劃，當等怹生活漸漸有轉機，翁婿煞因為操勞過頭致著肝癌來過身。鄭秀卿自按呢共厝賣掉，掣[tshuā]兩个猶咧讀國校的幼囝，轉來故鄉甲仙開店賣芋仔冰。一个查某人開店做生理，身軀邊閣掣兩个囡仔，會使講是蠟燭雙頭燒。",
    "paragraph_id": 344
  },
  {
    "title": "天星照路",
    "author": "陳金順",
    "text": "鄭秀卿不止仔儼硬[giám-ngē]，伊共食苦當做食補，毋捌佇外人面頭前喝一聲艱苦，干單罕罕仔佇更深夜靜的時，家己一人踮房間仔內流目屎。彼段期間，有幾落位好意的親朋戚友看袂過心，想欲紹介人範袂嫫[bái]、有經濟基礎的查甫人予伊熟似。毋過，鄭秀卿驚後叔苦毒前人囝，一直攏毋捌頕[tàm]頭答應。家己一人共後生、查某囝晟養到大學卒業。",
    "paragraph_id": 345
  },
  {
    "title": "天星照路",
    "author": "陳金順",
    "text": "林明志會佇甲仙開這間7-11加盟店，講起來攏是大學三年彼个暑假牽的因緣線。伊本底是板橋人，佇淡水讀大學。彼冬歇熱，伊想講暑假過了就欲升四年，大學生涯偆最後一冬，目一下睨隨欲卒業，為著予家己留下一个難忘的回憶，就佮查某朋友秦淑婉參詳，按算用半月日時間，騎oo-too-bái踅台灣一輾。大學佮林明志讀仝班的秦淑婉干單笑笑仔講：「你做的決定我攏支持。",
    "paragraph_id": 346
  },
  {
    "title": "天星照路",
    "author": "陳金順",
    "text": "」   騎oo-too-bái遊台灣彼半月日，怹並無事先計劃欲去啥物所在蹉跎，拍算行到佗耍到佗。怹雙人有一个基本共識，就是毋通去大都市參人揳燒，盡量往草地所在走揣自然的人情味。因為手頭所費無通偌冗剩[liōng-siōng]，暗時過暝怹攏盡量借廟寺免費提供的禪房，若有必要開錢，就蹛青年旅館彼類開銷較省的所在。",
    "paragraph_id": 347
  },
  {
    "title": "天星照路",
    "author": "陳金順",
    "text": "林明志猶會記得，佇一个天色烏陰的欲暗仔，伊騎oo-too-bái載秦淑婉過甲仙大橋，看著倒手爿頭到「第一芋仔冰城」看板，伊對坐咧後座的秦淑婉講：「淑婉，聽講甲仙的芋仔冰足好食，咱停落來食看覓，順紲問看欲去佗位食暗佮過暝。」   「好啊。」秦淑婉應。怹行入店裡的時，拄好無半个人客，干單看著一位婦仁人捀[phâng]菜囥[khǹg]咧圓桌仔頂。",
    "paragraph_id": 348
  },
  {
    "title": "天星照路",
    "author": "陳金順",
    "text": "怹向婦仁人說明來意，對方知影怹唯外地來遮蹉跎，不止仔好禮對怹講：「我是這間店的頭家娘鄭秀卿，我看恁兩个攏是讀冊囡仔，手頭應該無紮偌濟所費。恁若無棄嫌坐落來陪我食便菜飯，較停仔食飽，我才搉[khat]芋仔冰請恁。」   「頭家娘，共妳攪擾實在真歹勢。」林明志講。「是啦，頭家娘，無妳算看偌濟錢，等咧阮才予妳。」秦淑婉講。「無喏。恁肯留落來陪我食暗，我就足歡喜矣，哪通閣共恁收錢？」鄭秀卿講。",
    "paragraph_id": 349
  },
  {
    "title": "天星照路",
    "author": "陳金順",
    "text": "暗頓食煞，秦淑婉搶欲鬥洗碗盤，鄭秀卿順伊的意，掣入灶跤兩个人作陣洗。碗盤洗了，鄭秀卿搉芋仔冰請秦淑婉佮林明志食。怹兩人食頭一嘴同齊講：「有夠好食。」佇怹咧食芋仔冰的時，天色規个變烏，開始咧摔[siàng]大陣雨。鄭秀卿共怹講：天當咧落大雨，天色暗烏，無論欲去蹛廟寺抑是旅館攏無利便。「阮兩个囡仔攏佇外地讀冊，盈暗恁暫且蹛怹的房間就好。較停仔我去泡茶，咱才好好仔來開講。",
    "paragraph_id": 350
  },
  {
    "title": "天星照路",
    "author": "陳金順",
    "text": "」   彼暗，唯開講的話語裡，林明志佮秦淑婉感覺鄭秀卿是一位了不起的女性。毋那家己經營一間芋仔冰城，尚且閣共兩个囡仔栽培甲讀大學。隔轉日早起，林明志佮秦淑婉向鄭秀卿說勞力了後，oo-too-bái騎咧繼續往南行。彼回來甲仙，佇怹兩人心內留落不止仔溫暖的感受。大學卒業了後，林明志先去做兵，秦淑婉入去大賣場擔任儲備幹部。到甲林明志退伍佇一間超市揣著空課的時，秦淑婉已經升起來做組長。",
    "paragraph_id": 351
  },
  {
    "title": "天星照路",
    "author": "陳金順",
    "text": "怹雙人早早就講通和，佇服務業搰力拚幾冬仔，儉寡錢家己開一間店。三冬後，林明志佮秦淑婉經過無仝賣場磨練，加上怹佇學生時代攏捌踮便利商店做散工的經驗。怹決定提出這幾冬儉落來的錢，開一間7-11的加盟店，無夠的部分向政府申請青年創業貸款。雖然，怹兩人攏誠慣勢徛居幾落冬的淡水鎮，毋過，彼踏因為近年來觀光發達的緣故，會當講三、五步就一嵌便利商店，佇彼款環境參人競爭欲出頭無遐呢簡單。",
    "paragraph_id": 352
  },
  {
    "title": "天星照路",
    "author": "陳金順",
    "text": "落尾，怹想起幾冬前去甲仙蹉跎的時，彼踏猶無半間便利商店。上界重要的是，怹相當佮意彼个所在的光景參人情味，揣出第一芋仔冰城的名誌，敲電話問鄭秀卿，確定到彼个坎站，猶原無人開仝款類型的店。怹向7-11總部提出申請，經過評估佮輔導，半冬後佇離第一芋仔冰城無幾步路的店面，開設甲仙門市。閣過成冬後，店裡生理沓沓仔穩定，林明志佮秦淑婉決定去法院公證結婚。",
    "paragraph_id": 353
  },
  {
    "title": "天星照路",
    "author": "陳金順",
    "text": "彼日中晝，怹簡單佇甲仙「皇都飯店」辦一塊桌，雙方序大人佮兄弟姊妹以外，干單請鄭秀卿一个人。郭昆成，佇達仁鄉出世的排灣族（Paiwan）人。伊佮濟濟佇這个台東縣上界南爿鄉鎮大漢的鄉親相像，自細漢厝內散甲強欲予鬼掠去。怹兜到底散甲啥物坎站？",
    "paragraph_id": 354
  },
  {
    "title": "天星照路",
    "author": "陳金順",
    "text": "除了三頓罕得有白米飯以外，自伊捌代誌了後，身軀頂的衫仔褲，攏是抾別人無愛挃的提來穿；一直到甲小學四年，因為台灣世界展望會的贊助，伊才頭擺啖[tam]著穿布鞋的滋味，佇奚[he]進前，伊攏是褪赤跤步輦去幾落公里遠的學校上課。伊永遠會記得頭一日穿布鞋的情景。彼日，伊早早就跁[peh]起床，早頓泔糜仔扒了，冊包仔揹咧肩胛頭，雙跤布鞋襱[long]咧，三步做兩步闖去學校。",
    "paragraph_id": 355
  },
  {
    "title": "天星照路",
    "author": "陳金順",
    "text": "頭一擺穿新布鞋，郭昆成暢甲袂輸得著金牌仝款，伊誠寶惜彼雙鞋，到甲半路的時，伊緊共布鞋褪落來，鞋帶綁作伙掛踮頷頸仔頂。等到離校門口五十公尺遠，伊才閣共布鞋提落來，穿乎好勢行入學堂。郭昆成自入學起讀著遐的ㄅㄆㄇㄈ佮1234就頭較大身，學校老師無論按怎教都教袂齊會，藤條捽[sut]斷幾落枝猶是無卡詛。烏枋頂懸的白色粉筆字，對伊來講親像天書仝款，無解就是無解。",
    "paragraph_id": 356
  },
  {
    "title": "天星照路",
    "author": "陳金順",
    "text": "厝裡爸母本身無讀啥物冊，一日到暗閣著無閒山穡，只好據在伊去。人講荏[lám]荏馬嘛有一步踢，伊讀冊頇慢，毋過，伊自細漢就併[phīng]仝庄仔內的囡仔較敖走，毋那佮伊頂下歲的囡仔無人走會贏伊，甚至連大伊幾落歲的嘛迮[jiok]伊迮甲喘呯[phēnn]呯。郭昆成這个天生的本領，佳哉去予兼任學校田徑隊教練的梁老師發現，若無，恐驚伊這世人就愛抾角。",
    "paragraph_id": 357
  },
  {
    "title": "天星照路",
    "author": "陳金順",
    "text": "伊自小學四年起加入學校田徑隊了後，規个人精神加足清彩，袂閣親像永過按呢，坐踮學堂裡尻川假若針咧捼[ui]。訓練無到一冬，郭昆成就佇達仁鄉運動會提著國小查甫組一百米金牌，紲落來，參加台東縣運動會得著第三名。第二冬，伊讀六年的時，毋那輕輕鬆鬆佇鄉運提著頭名，到甲縣運決賽彼一日，伊的跤底袂輸鬥風火輪仝款，助伊徛上頒獎台上懸的位置。",
    "paragraph_id": 358
  },
  {
    "title": "天星照路",
    "author": "陳金順",
    "text": "郭昆成徛居的達仁鄉無設國中，伊只好去隔壁鄉讀大武國中，一入學碰著ABC相像無伊法，毋過，因為小學彼時的表現，真緊就予教練選入田徑隊。除了伊原底在腹的一百米以外，教練指定伊加強訓練兩百米，因為在來優秀的短跑選手，這兩項攏總同齊訓練佮比試。無偌久了後，仝學校二年佮三年生就無人佇這兩項走會贏伊。落尾，伊相像佇鄉運橫掃遍野，金牌總包。",
    "paragraph_id": 359
  },
  {
    "title": "天星照路",
    "author": "陳金順",
    "text": "頭擺參加縣運，一百米第二名、兩百米第三名；國中三年彼冬，伊佇縣運兩項攏總提著金牌，代表學校參加全國中等學校運動會，結局兩項攏得著銀牌保送台東體育高中，尚且得著獎學金，三冬學費攏總免操煩。郭昆成讀台東體育高中，接受併永過閣較專業的訓練。彼三冬，伊佇全國中等學校運動會一百米佮兩百米比賽攏無搪著對手，卒業的時，保送國立體育大學。",
    "paragraph_id": 360
  },
  {
    "title": "天星照路",
    "author": "陳金順",
    "text": "大學期間，伊佇大專運動會相像連紲拍敗對敵，甚至差一屑仔就衝破全國紀錄，這个成績助伊取得參加亞洲運動會資格。落尾，伊操練過頭造成運動傷害，辜不二衷離開伊上界致意的跑道。郭昆成無法度閣踮跑道頂面展英雄，這个打擊予伊嶄然仔鬱卒。天公總是疼憨人，伊大學卒業了後，順利考牢體育老師，按照志願分發來甲仙國小。自細漢ㄅㄆㄇ佮ABC分無啥會清的郭昆成，拍算料想袂到，有一日伊會因為體育專長成做小學老師。",
    "paragraph_id": 361
  },
  {
    "title": "天星照路",
    "author": "陳金順",
    "text": "佇甲仙國小這間草地學校，經費缺欠的緣故，體育用品佮運動設施相當有限，郭昆成大部分的時間，攏是掣學生囡仔佇紅塗跑道頂面走相迮，若無，就是予怹自由活動。這幾冬來，雖然猶未佇跑道頂面訓練出優質的選手，毋過，對郭昆成來講，會當每日參這陣天真的囡仔作伙生活，伊的內心十分滿足。",
    "paragraph_id": 362
  },
  {
    "title": "天星照路",
    "author": "陳金順",
    "text": "林明志、秦淑婉翁某踮甲仙開設24點鐘的7-11，毋那為在地鄉親提供利便的服務佮就業機會，怹生理漸漸穩定了後，佇能力範圍內撥出淡薄仔利純佮喟力投入公益事工。比論講買一寡少年佮兒童文學冊囥佇店裡，予鄉裡一間國中、三間小學的學生囡仔借轉去讀，冊讀了寫一篇感想，經過學校老師簽名會當得一點，粒積三點挺好來店裡換一份早頓。這个方案實施了後，毋那提升草地學校的讀冊風氣，尚且會當滋養囡仔的心靈佮擴展怹的視野。",
    "paragraph_id": 363
  },
  {
    "title": "天星照路",
    "author": "陳金順",
    "text": "按呢做，林明志、秦淑婉翁某的收入雖然會減少，毋過，怹兩人攏感覺相當有意義，做甲不止仔歡喜。莫拉克風颱掃過了後，林明志親目看著甲仙遍地災情，家己店裡生理受影響都猶袂赴煩惱，伊的家婆性就隨閣夯起來，規日頭殼內所想的攏是欲按怎做，才會當對在地鄉親有淡薄仔幫贊。彼日，伊的牽手秦淑婉看伊目頭結結，捀一甌茶予伊，順紲共關心：「明志，你到底是咧煩惱啥物代誌，講來聽看覓？",
    "paragraph_id": 364
  },
  {
    "title": "天星照路",
    "author": "陳金順",
    "text": "」   「淑婉，我是咧想講這擺風災遮呢嚴重，咱到底會當為鄉親出偌濟力？」林明志應。「你敢想出來啥款步數矣？」   「我共妳講，……」林明志將伊拄才想著的idea講予秦淑婉聽，講了後目頭有較開，心情嘛加誠輕快。風災了後生理花花仔，隔轉日共店交予牽手顧，林明志行去無幾步路的「第一芋仔冰城」。頭家娘鄭秀卿看著伊來，雖然嘴仔笑笑，毋過嘛是呶[nauh]幾句仔生理無好的怨嘆話。",
    "paragraph_id": 365
  },
  {
    "title": "天星照路",
    "author": "陳金順",
    "text": "「秀卿姨仔，拄著這个風災，逐家生理攏無通好。咱按呢猶算好運，親像小林村有袂少災民無厝好蹛，暫時夆安排踮佇龍鳳寺。」林明志話猶未講通透，鄭秀卿就共拍斷話柄。「明志仔，這陣無人客，坐落來啉一嘴茶，才勻勻仔講啦。」   「這站因為風災的緣故，毋那咱大人心內鬱卒，連囡仔面裡攏失去笑容。",
    "paragraph_id": 366
  },
  {
    "title": "天星照路",
    "author": "陳金順",
    "text": "」林明志共話柄接紲落去，「我咧想，咱會當招甲仙國小郭昆成老師，出面來組一个扭[giú]索仔隊，予學生囡仔有精神寄託，按呢較袂烏白亂想，嘛會當增加怹的自信。」   「你哪會有這个組扭索仔隊的想法？」鄭秀卿小可好玄。「我捌佇報紙頂面看過景美女中扭大索的故事，予人不止仔感心。我感覺這項團隊的運動，誠適合咱草地所在的囡仔。」林明志應。「若按呢，咱兩人會當出啥物力？」   「訓練的空課交予郭老師發落。",
    "paragraph_id": 367
  },
  {
    "title": "天星照路",
    "author": "陳金順",
    "text": "咱負責募寡經費妳看好否？」   「這站欲募款恐驚有較困難。過兩日仔，咱作伙來去揣郭老師，看大約需要偌濟經費才閣拍算。我遮會盡淡薄仔喟力加減鬥相添。」   「我早就知影秀卿姨仔上界有愛心。我轉去嘛會佮淑婉參詳，看欲捐偌濟？」   「明志仔，我無你講的遐呢好啦。」鄭秀卿予林明志呵咾一下略仔歹勢。兩日後，鄭秀卿共芋仔冰城交予序細顧，佮林明志作陣去甲仙國小拜訪郭昆成。",
    "paragraph_id": 368
  },
  {
    "title": "天星照路",
    "author": "陳金順",
    "text": "怹兩人行到學校運動埕邊，看著郭昆成當咧教學生囡仔走相迮，林明志向伊拽一下手，郭昆成共林明志頕頭了後，對學生囡仔講：「各位同學，老師有代誌，恁逐家自由活動。」   郭昆成行向鄭秀卿、林明志，掣怹來到樹仔跤有蔭的所在坐。「秀卿姨仔、明志兄，今仔日是啥物風共恁吹來？」   「郭老師，代誌是按呢啦……」林明志共組扭索仔隊的idea講予郭昆成聽。郭昆成聽了後，目頭小可結結。「郭老師，你敢是咧煩惱錢的代誌？",
    "paragraph_id": 369
  },
  {
    "title": "天星照路",
    "author": "陳金順",
    "text": "」鄭秀卿問。「錢是其中一項。訓練扭大索毋是干單一條索仔就會使，若欲較專業咧，愛閣蓄[hak]『拔河道』、『拔河機』佮『防滑鞋』遮的lī-lī-khok-khok的物件。」郭昆成應。「你講的這幾項物件量約需要偌濟錢？」林明志進一步問。「這寡物件的價數加起來上無嘛著幾落十萬。」郭昆成直接講破。鄭秀卿佇邊仔聽著這个驚人的數字，嘴開hānn-hānn，舌吐甲長長。",
    "paragraph_id": 370
  },
  {
    "title": "天星照路",
    "author": "陳金順",
    "text": "「其實，我上界煩惱的毋是錢，」郭昆成掠怹兩人看一下，「我煩惱我家己敢有才調掣這个扭索仔隊？」   「郭老師，戰爭猶未開始，千萬毋通失志。」林明志講。「是啦，郭老師。咱雖然無錢通買彼號『拔河機』，毋過，阮對你有信心。」鄭秀卿用笑容化解礙謔[gāi-gio̍h]。「秀卿姨仔、明志兄，多謝恁的鼓勵。",
    "paragraph_id": 371
  },
  {
    "title": "天星照路",
    "author": "陳金順",
    "text": "」   郭昆成感受鄭秀卿佮林明志的熱心，伊這个甲仙國小唯一的體育老師，決定接受挑戰，伊向校長報告得著同意了後，開始籌備的空課。因為扭大索毋是郭昆成的專長，所致，伊代先開袂少時間，佇網路頂面抄[tshiau]揣相關的資料佮影片，空課外伊盡量消化遐的物件，成做家己本身的肥底。紲落來，伊根據扭大索所需要的外在條件，唯四、五年的查甫學生裡選出十二位儲備選手，內中有兩位是小林國小的寄讀生。",
    "paragraph_id": 372
  },
  {
    "title": "天星照路",
    "author": "陳金順",
    "text": "以鄭秀卿佮林明志的財力，暫時無法度支持遐的貴蔘蔘的專業器材，毋過，怹佇店裡生理衰微的情況下，猶原慷慨助贊經費，予彼陣參加扭索仔隊的學生囡仔佮教練補充營養。鄭秀卿進一步共後生、查某囝講：「便若甲仙國小扭索仔隊的成員來店裡交關芋仔冰，一律免費招待。」   鄭秀卿佮林明志的無私助贊，予郭昆成佮扭索仔隊的學生囡仔感恩在心內。",
    "paragraph_id": 373
  },
  {
    "title": "天星照路",
    "author": "陳金順",
    "text": "怹每日早暗兩擺體能訓練，除了基礎的走運動埕訓練體力以外，郭昆成唯體育室裡揣出一條年久月深無咧使用的索仔，共它綁咧樹仔頂成做訓練的唯一器材。出力，閣再出力；流汗，閣再流汗。無偌久了後，這條長久囥踮陰暗所在的大索，就佇訓練當中予學生囡仔扭斷去。鄭秀卿佮林明志知影這个情形了後，一人傾[khîng]一寡錢，招郭昆成去高雄市區的專業用品店揀選一條新閣耐用的大索。",
    "paragraph_id": 374
  },
  {
    "title": "天星照路",
    "author": "陳金順",
    "text": "店家用發財仔車共大索載來學校運動埕彼工，時間拄好過晝，天裡日頭光艷。當等眾人排好陣勢共大索扭開，看著大索中央綁一條新點點的紅布條仔，就假若看著甲仙國小扭索仔隊的未來。彼陣扭索仔隊的學生囡仔感動甲流目屎，共郭昆成、林明志、鄭秀卿三个人攬甲絚[ân]絚絚。12.秋暝夜祭  昨昏是舊曆九月十五，嘛是高雄縣甲仙鄉小林村一年一擺平埔夜祭的日子。今年這項小林村的傳統文化，險險仔因為莫拉克風災來斷站去。",
    "paragraph_id": 375
  },
  {
    "title": "天星照路",
    "author": "陳金順",
    "text": "因為袂少村民認為佇這款哀傷的氣氛之下，無妥當閣舉辦夜祭。濟濟關心平埔文化的人士呼籲：無論用啥物款形式，定著愛予這項文化傳承落去。落尾，經過小林村村長月正元佮災後重建會執行長劉星雨的堅持佮拍拚，夜祭這項傳統文化總算會當照常舉辦。",
    "paragraph_id": 376
  },
  {
    "title": "天星照路",
    "author": "陳金順",
    "text": "往年小林村的平埔夜祭，在來攏是村民自主性舉辦的活動，罕得受著外界注目；今年因為莫拉克風災的緣故，毋那各界人士挨挨陣陣前往參與，尚且幾落个媒體特別調派記者採訪，甚至以往真少踏跤到的政府官員嘛來到現場關心。（公視台語新聞）   莫拉克風災了後，小林村村長月正元無閒甲親像一粒干轆。除了小林自然生態農場的穡頭愛伊發落，安搭災民佮為怹走闖遮的嗒嗒嘀嘀的代誌伊嘛走閃袂去。",
    "paragraph_id": 377
  },
  {
    "title": "天星照路",
    "author": "陳金順",
    "text": "雖然災後重建的空課有劉星雨、陳雲天佮月美麗這幾位少年家鬥相共，替月正元分擔袂少責任，毋過，凡勢已經有歲矣的緣故，操勞到甲一个坎站，人嘛是會tsih載袂牢[tiâu]。月正元佇一个黃昏時仔忝甲暈倒在地，好佳哉，彼陣伊的查某囝月美麗拄好轉來厝裡，看著老爸暈倒雖然心內驚惶，毋過身軀邊無其他的人會當鬥幫忙，伊喟力拚盡磅共老爸扶到門口埕，家己駛車載到甲仙的診所去予醫生看。",
    "paragraph_id": 378
  },
  {
    "title": "天星照路",
    "author": "陳金順",
    "text": "醫生診斷的結果講是操勞過頭，只要加歇幾日仔就會當恢復。「阿爸，我差一屑仔予你驚死。」看著月正元醒起來，月美麗講的頭一句話。「美麗仔，失禮，予妳煩惱。」月正元目眶紅紅，講話無啥物喟力。「你若驚我煩惱，轉去厝裡了後，愛加歇幾工仔，千萬毋通閣賭強。若無，人無欲睬[tshap]你矣。」月美麗用媤妮[sai-nai]的口氣講。這時，劉星雨手裡捾一袋物件，佮陳雲天作陣行入病房。",
    "paragraph_id": 379
  },
  {
    "title": "天星照路",
    "author": "陳金順",
    "text": "「阿叔，這是阮佇路裡買的魚仔湯佮清糜，你加減食一寡。」劉星雨唯袋仔裡提出兩橐[lok]物件。「星雨姊仔，我來就好。」月美麗接過劉星雨手裡的物件。「美麗仔，妳哪會勞煩星雨佮雲天來診所看我？」月正元講。「村長伯仔，聽著你暈倒，阮來共你看，本底就是天公地道的代誌，你毋通責備美麗仔。」陳雲天講。「阿爸，我飼你食糜。」月美麗敨[tháu]開塑膠橐[lok]仔，共糜倒踮碗裡，捀[phâng]到月正元面頭前。",
    "paragraph_id": 380
  },
  {
    "title": "天星照路",
    "author": "陳金順",
    "text": "暗頓食飽，月正元人加較清彩，怹四个人作陣轉去厝裡。彼暝，月正元早早就睏去。夢裡，伊看著細漢時庄仔內彼个尪姨，規个面皺phè-phè，規菢頭鬃白蒼蒼，徛佇面頭前對伊講：「正元仔，咱大武壠平埔夜祭千萬毋好乎斷去，你這个村長有責任愛共傳落去，知否？」尪姨講話的速度勻勻仔，就親像厝邊隔壁的老大人相像，伊的聲嗽低沈，毋過有一種神秘款的回音，一直佇月正元腦海內轉踅。",
    "paragraph_id": 381
  },
  {
    "title": "天星照路",
    "author": "陳金順",
    "text": "月正元睏醒了後，清清楚楚共夢裡老尪姨講的話記牢牢。事實上，伊的心肝內萬分向望小林夜祭會當繼續傳承落去，毋過，這回莫拉克風災庄裡一睏頭失去幾落百名鄉親，逐家猶閣浸踮哀傷的氣氛裡，袂少村民主張暫停舊曆九月十五的夜祭活動；另外，社會上一寡關心平埔文化的學者徛出來大聲呼籲：無論用啥物款形式，夜祭這个對小林村有重大意義的活動，定著愛一直辦落去。自從老尪姨二十冬前過身了後，小林村長期無選出接任的新尪姨。",
    "paragraph_id": 382
  },
  {
    "title": "天星照路",
    "author": "陳金順",
    "text": "遮呢濟冬來，便若搪著夜祭，攏是由一名代理祭師負責佮祖靈溝通的任務，毋過，這位代理祭師已經佇莫拉克風災裡過往。月正元當咧煩惱了解儀式的代理祭師無佇咧，毋知欲按怎予夜祭閣再辦落去的時？月美麗拄好佇客廳大聲喚：「阿爸，早頓僎[tshuân]好勢，緊出來食哦。",
    "paragraph_id": 383
  },
  {
    "title": "天星照路",
    "author": "陳金順",
    "text": "」   食早頓的時，月正元共伊心內所想關係夜祭的代誌講予逐家聽，月美麗一个嘴仔翹tū-tū，袂輸挺好吊半斤豬肉的款勢，「阿爸，昨暗你毋是才答應我，欲好好仔歇幾工，哪會一透早隨放袂記？」   「美麗仔，阿爸無放袂記。妳莫遐呢仔緊張，我只不過共代誌講出來佮逐家作伙參詳。」月正元講。「我有一个建議。」劉星雨雄雄講出這句話，在場另外三个人目光攏徙向伊身軀頂，「夜祭的代誌咱會當分頭來進行。",
    "paragraph_id": 384
  },
  {
    "title": "天星照路",
    "author": "陳金順",
    "text": "假使美麗仔煩惱阿叔的身體tsih載袂牢，妳會當陪伊去揣庄裡的老大人，唯怹遐問出一寡夜祭需要注意的事項。另外，我佮雲天作陣去中央研究院拜訪研究平埔夜祭的學者，共怹借相關的資料轉來參考。」   「好是好，毋過…」月美麗目頭略仔結結，無張無持呶[nauh]這句話，無人臆會著伊的心思。「毋過按怎？」劉星雨問。「無啦。」月美麗掠陳雲天看一下。過幾日仔，月正元身體好離離。",
    "paragraph_id": 385
  },
  {
    "title": "天星照路",
    "author": "陳金順",
    "text": "伊想著庄裡猶有一位九十外歲的長壽婆仔，這位長壽婆仔佮老尪姨是仝沿的人，嘛是自細漢看月正元大漢的長輩。長壽婆仔蹛佇小林村第5鄰，離月正元怹兜無偌遠。莫拉克風災發生的時，長壽婆仔怹厝攏無缺角著，庄裡的人攏認為是長壽婆仔帶來的福氣所致。長壽婆仔的後生早早就過身，這陣偆新婦佮伊蹛作伙，其他孫仔輩齊蹛佇都市罕得轉來。月正元招月美麗佮伊作伙去探訪長壽婆仔。",
    "paragraph_id": 386
  },
  {
    "title": "天星照路",
    "author": "陳金順",
    "text": "坐踮廳頭的長壽婆仔看著怹來，笑一下兩蕊目睭瞇甲偆一條線，「正元仔，來遮坐啦。」長壽婆仔雖然規个面全皺痕，嘴齒嘛落甲差不多，毋過伊的目色猶誠利，怹一踏入戶碇，長壽婆仔就隨認出月正元。「美麗仔，喚姆婆祖。」月正元對查某囝講。「姆婆祖。」   「來，妳號作啥物名？」長壽婆仔喚月美麗過去身軀邊，雙手共伊搦[la̍k]牢咧，掠伊金金看，「有影佮鳳英仔宛然親像，袂輸一个模仔印出來仝款。",
    "paragraph_id": 387
  },
  {
    "title": "天星照路",
    "author": "陳金順",
    "text": "」   「姆婆祖，我號作美麗仔。」   「哦，美麗仔，這名號了好，比花閣較媠。」長壽婆仔閣掠月美麗看一下，看甲月美麗面略仔紅起來。「姆婆，這紅豆湯阮美麗仔透早起來焄[kûn]的，」月正元共伊紮來的保溫罐蓋拍開，用大枝湯匙仔去搉[khat]內面的紅豆湯佮粒，「紅豆仔焄甲軟軟綿綿，拄好合妳老大人食。」   月美麗伸手去承老爸手裡的碗，捀到長壽婆仔面頭前，「姆婆祖，我共妳飼好否？",
    "paragraph_id": 388
  },
  {
    "title": "天星照路",
    "author": "陳金順",
    "text": "」   「乖孫的，好，好。」長壽婆仔嘴含紅豆湯，面裡帶笑意，歡喜甲流目屎。月美麗共長壽婆仔飼半碗紅豆湯，停睏一時仔，月正元進入正題：「姆婆，我想欲請教妳關係夜祭的代誌，毋知會傷[siunn]過頭促嘈[tsak-tsō]否？」   「憨囡仔，講啥物促嘈。」長壽婆仔胸坎捋[luah]捋咧紲落講：「人講無食過豬肉，嘛捌看過豬行路。我佮古早彼个老尪姨仝沿的人，自細漢作陣大漢。",
    "paragraph_id": 389
  },
  {
    "title": "天星照路",
    "author": "陳金順",
    "text": "夜祭的代誌我嘛攏纏綴有著，可比講……」   長壽婆仔開始講夜祭代誌的時，月正元仆佇月美麗耳仔邊，喚伊提紙筆出來記，月美麗嫌紙筆記袂齊勻，提出隨身紮的錄音筆共所有話語攏總錄起來，轉去厝裡才勻勻仔聽，沓沓仔整理。劉星雨佮陳雲天出發欲去中央研究院彼暝，月美麗倒佇眠床頂睏無啥會去。伊的頭殼內攏是陳雲天頭擺來小林村做志工彼時的形影。",
    "paragraph_id": 390
  },
  {
    "title": "天星照路",
    "author": "陳金順",
    "text": "雖然，伊真知劉星雨佮陳雲天雙方有意愛，毋過，伊的心肝內就是無法度將陳雲天徹底放下。這款少女思春的情緒不時打動伊的心湖，予伊也歡喜也傷悲，揣無人通好訴情意。陳雲天駛伊彼台二手車載劉星雨，一路唯小林村硞[kho̍k]來到南港的中央研究院。車插好勢，怹直透來到台灣史研究所拜訪翁永齡教授。這位翁永齡教授過去十外冬來，開袂少時間咧研究台灣各地平埔族的歷史、文化，會當講是這方面的權威學者。",
    "paragraph_id": 391
  },
  {
    "title": "天星照路",
    "author": "陳金順",
    "text": "佇來遮拜訪的前一日，劉星雨有敲電話聯絡著翁永齡本人。劉星雨佮陳雲天行入翁永齡教授研究室，看著這間無到十坪的研究室，兩排偎壁的冊架仔頂，冊是排甲滇滿滿，予人感覺若是雄雄一陣大地動，遐的冊架仔裡的冊，就會隨本啊隨本綴地牛摒[píng]翻身，參冊架仔作陣跋落塗跤兜。",
    "paragraph_id": 392
  },
  {
    "title": "天星照路",
    "author": "陳金順",
    "text": "入門正手爿內角一塊大塊冊桌仔，桌仔頂的冊佮資料疊兩大緟[thōng]，併[phīng]人坐落的時閣較懸；桌仔中央有一台Notebook，Notebook頭前坐一个頭鬃留甲肩胛頭、穿一袾[su]水藍色套裝的婦仁人。聽著跤步聲，這个穿水藍色套裝的婦仁人徛起來，越身看著劉星雨佮陳雲天已經來到面頭前。「翁教授，妳好。」劉星雨代先共手伸出來。「劉小姐、陳先生恁好。」翁永齡佮劉星雨、陳雲天一一握手。",
    "paragraph_id": 393
  },
  {
    "title": "天星照路",
    "author": "陳金順",
    "text": "這時，劉星雨才看清楚徛佇伊面頭前這位權威學者，身懸干單到伊的肩胛頭，面裡牽一枝烏框目鏡，目睭大蕊重巡，皮膚略仔咖啡色。翁永齡的生張，引起劉星雨的好感佮好玄，「翁教授，誠歹勢，敢會當請問妳敢是原住民？」   「劉小姐，我是左鎮的西拉雅族，離恁小林村無講界遠，袂輸厝邊兜。」翁永齡笑笑回應。「莫怪，我看著妳感覺不止仔親切，假若家己族親仝款。」劉星雨嘛綴咧笑。「是啦，我嘛有相像的感受。",
    "paragraph_id": 394
  },
  {
    "title": "天星照路",
    "author": "陳金順",
    "text": "」   翁永齡越頭唯冊桌仔頂提一包牛皮紙袋仔交予劉星雨，這包黃塗色牛皮紙袋仔頂面用烏色簽字筆寫「To劉星雨小姐」，劉星雨拍開紙袋仔，內面量約成十塊用白色套仔套咧的光碟片。「劉小姐，遮的光碟是我手頭所有關係小林夜祭的影片，希望對恁今年籌備夜祭活動會當有淡薄仔幫贊。」翁永齡講。「翁教授，舊曆九月十五夜祭彼日，希望妳會當大駕光臨。」一直恬恬徛踮邊仔的陳雲天總算開嘴。",
    "paragraph_id": 395
  },
  {
    "title": "天星照路",
    "author": "陳金順",
    "text": "「無問題，我一定會去小林村參與這場盛會。」翁永齡口氣肯定。「翁教授，多謝妳提供遮呢寶貴的資料。按呢，阮先告辭。」劉星雨講。「這是我的小作，請兩位多多指教。」翁永齡唯桌仔頂提一本精裝冊交予劉星雨，冊皮頂面的書衣印古台灣地圖，冊名號做《台灣平埔族探源》。舊曆九月十五。透早天拄拍昲光，小林村村長月正元趕緊跁起床，手面洗洗咧，衫褲穿好勢，肩胛頭揹一筊茄芷仔，內面囥一枝柴刀，心情輕快拍開大門。",
    "paragraph_id": 396
  },
  {
    "title": "天星照路",
    "author": "陳金順",
    "text": "伊一行出門嘴，看著月美麗、劉星雨佮陳雲天穿插齊整徛踮遐聽[thìng]候伊。「恁三个少年家哪毋加睏一時仔？今仔日一日長躼躼，穡頭猶閣誠濟咧。」月正元講。「村長伯仔，阮就是少年才該當較早起來加做寡代誌。」陳雲天講。「是啦，阿爸，阮欲佮你作陣來去山頂取向[hiàng]竹。」月美麗講。「阿叔，阮拄才有做幾粒飯丸，等咧路裡腹肚枵通好食。」劉星雨講。「天咧落霎霎仔雨，恁有紮雨傘抑是雨幔否？」月正元問。",
    "paragraph_id": 397
  },
  {
    "title": "天星照路",
    "author": "陳金順",
    "text": "「有啦。」月美麗代替眾人回答。怹四个人作陣行去路口佮代理祭師會合。今年這个臨時的代理祭師阿娥，是一位五十外歲的婦仁人，生做矮篤[tuh]矮篤，皮膚烏金烏金，人有較大箍淡薄，行著路小可會喘。「村長伯仔，時間猶閣早早，恁嘛較有天良咧，行較慢小可，等跤短的人毋才著。」代理祭師阿娥佇路裡不時呶[nauh]這句話。量約二十外分鐘後，怹來到山頂的竹仔林。",
    "paragraph_id": 398
  },
  {
    "title": "天星照路",
    "author": "陳金順",
    "text": "按照代理祭師阿娥的指示，揀選一枝半天懸、直溜[liù]秀的竹仔成做向竹。月正元唯茄芷仔裡攑出柴刀準備欲剉向竹，「村長伯仔，這我來就好。」陳雲天出聲欲鬥跤手。「雲天仔，你都市囡仔敢會曉剉竹仔？」月正元小可僥疑。「來，少年的，你唯這踏共刜[phut]落去。」代理祭師阿娥手比竹仔的根部。",
    "paragraph_id": 399
  },
  {
    "title": "天星照路",
    "author": "陳金順",
    "text": "陳雲天接過月正元手裡的柴刀，照代理祭師阿娥指示出力刜落去，檢采缺欠經驗的緣故，一擺刜無斷，閣再出一擺力竹仔才規欉倒落去。月正元接過柴刀，共底部修乎平整。伊佮陳雲天兩人一个扛頭一个扛尾，共向竹扛落山跤。路裡，月美麗驚老爸傷忝，表示換伊扛一段路，「妳查某囡仔人，等咧有別項穡頭通好做，這粗重的空課阿爸猶做有法。」月正元講。",
    "paragraph_id": 400
  },
  {
    "title": "天星照路",
    "author": "陳金順",
    "text": "講是按呢講，月正元已經五十外歲人，尚且頂一站仔忝甲暈倒在地，陳雲天少年罔少年，毋過罕得做粗重，兩个人體力攏無通偌好。路裡，怹攏總歇睏兩、三擺，量約半點鐘後，才共向竹扛到五里埔一塊曠闊的空地仔。到位的時，月正元佮陳雲天喘甲會咂[khoo]雞袂歕[pûn]火，怹共向竹囥咧塗跤兜，兩人坐落來啉茶、食飯丸。這个時陣，雨早就斷點，天色漸漸清朗。",
    "paragraph_id": 401
  },
  {
    "title": "天星照路",
    "author": "陳金順",
    "text": "代理祭師阿娥掣劉星雨佮月美麗到邊仔，教怹用曝焦的稻草拗做一橛[kue̍h]一橛，量約一尺長的稻草攏總綁做七束，了後共這七束稻草坦橫固定踮向竹頂面。月美麗一面固定稻草，一面好玄問代理祭師阿娥：「阿娥姨，這七束稻草坦横綁佇向竹頂面，代表啥物意義？」   「這有兩款講法。一款講七束稻草綁坦横，就親像天梯相像，予咱的祖靈挺好踏天梯落來凡間；閣一款講七束稻草代表咱祖靈信仰裡的太祖七姊妹。",
    "paragraph_id": 402
  },
  {
    "title": "天星照路",
    "author": "陳金順",
    "text": "」代理祭師阿娥用伊粗粗若查甫人的嗖[sau]聲講予月美麗聽。七束稻草坦横固定好勢了後，代理祭師阿娥用一條成米長的索仔綁踮向竹懸頂尾溜，索仔另外彼頭綁一把大把稻草。進前庄裡的公廨予莫拉克風災毁滅掉。佇代理祭師阿娥佮劉星雨、月美麗咧綁稻草束的時，村長月正元歇一睏了後，一陣村民佇伊掣領之下，遵照古法佇五里埔祭典現場重頭搭一座新的公廨。",
    "paragraph_id": 403
  },
  {
    "title": "天星照路",
    "author": "陳金順",
    "text": "眾人代先共竹仔剖乎一節一節平長，紲落來編做三片竹仔壁，了後閣嵌一片厝頂。查某人共茅仔草抾乎一束一束，幌起厝尾頂交予頂面的查甫人，怹才佇厝尾頂嵌茅仔草，規个嵌甲密啁啁。公廨內面正中央峙[tshāi]一枝竹仔柱迵[thàng]去到天篷，雙爿邊的塗跤兜有囥一甕酒佮一甕水。公廨的頂面有插七枝竹仔刀，這是古早小林人拍獵用的傢俬，同時嘛代表太祖七姊妹。",
    "paragraph_id": 404
  },
  {
    "title": "天星照路",
    "author": "陳金順",
    "text": "偎出口的所在囥兩粒大石頭，是欲予村民跪咧中央跋杯，嘛挺好準做石椅提來坐。早時八點，半天懸、直溜秀的向竹，佇庄裡幾落位男眾號齊出力之下亭亭徛起來，峙踮代理祭師阿娥請示祖靈所指定的地點。佇日頭光艷的天幕下底，這欉向竹袂輸一位躼跤的族群守護神。峙向竹進前，先進行簡單的祭拜儀式。塗跤兜囥四个竹仔杯，一个大甌排頭前，三个小甌囥後爿，邊仔一罐米酒。後壁塗跤鋪幾片姑婆芋葉，頂面囥兩盤祭品。",
    "paragraph_id": 405
  },
  {
    "title": "天星照路",
    "author": "陳金順",
    "text": "中晝，小林村民挨挨陣陣，逐家手裡捀一盤閣一盤的祭品來到公廨頭前，遮的祭品有米酒、檳榔、薰、雞酒、紅圓仔佮mai等等，佇公廨頭前塗跤兜排甲滇滿滿，表示眾人對祖靈的誠心佮敬意。過晝了後，氣溫閣再蒸懸。唯全台灣每一角勢趕來的民眾佮媒體記者，袂輸咧參加廟會的信眾相像，共五里埔祭典現場四箍輦轉揳甲實[tsa̍t]統統。暗頭仔，文建會主委佮高雄縣長作陣來到現場。",
    "paragraph_id": 406
  },
  {
    "title": "天星照路",
    "author": "陳金順",
    "text": "夜祭開始，由怹這兩位政府官員擔任主祭，紲落隨人攏講一寡愛保惜平埔傳統文化的場面話。徛佇人群內面的月正元回想傳統的小林夜祭，攏是由庄裡的長老擔當主祭，啥知，幾落十冬後的現此時，煞變做換一寡佮庄頭無牽礙的官員來遮鎮位，想著有影不止仔感慨。祭典儀式結束了後，文建會主委佮高雄縣長作陣離開現場。紲落來，現場放送一部劉星雨佮陳雲天唯中央研究院提轉來的紀錄片。",
    "paragraph_id": 407
  },
  {
    "title": "天星照路",
    "author": "陳金順",
    "text": "內面是永過小林夜祭的畫面佮一寡庄裡長輩接受訪問的鏡頭。毋過，出現佇鏡頭頂面的幾落位序大，佇莫拉克風災裡不幸過往，看著遮的畫面，村民是那看那傷心，悲情目屎流袂離。影片放煞，由一位災民代表徛出來唸伊家己寫的哀悼詞。",
    "paragraph_id": 408
  },
  {
    "title": "天星照路",
    "author": "陳金順",
    "text": "最後，小林村災後重建會執行長劉星雨手攑mai-khuh出來講話：「各位咱小林村的族親，盈暗是莫拉克風災了後頭一擺的夜祭，過去這幾個月來，因為各位的堅持佮拍拚，咱才有法度佇災後遮呢短的時間內，備辦這擺的夜祭，星雨佇遮向逐家說一聲勞力。」劉星雨偃[ànn]腰共眾人行禮，「同時，嘛真感謝今仔日唯台灣各地來的民眾佮媒體記者，希望恁轉去了後，向社會各界宣揚小林夜祭，這項珍貴的傳統文化才會當予閣較濟人了解。",
    "paragraph_id": 409
  },
  {
    "title": "天星照路",
    "author": "陳金順",
    "text": "」   「本底紲落來該當是牽戲的時間，」劉星雨停睏兩秒鐘繼續講：「毋過，因為部分的曲調充滿歡樂的氣氛，我佮村長參詳了後，決定佇目前這款哀傷的情形之下暫且停睏，請各位諒情。最後，祈望各位小林村民拍斷手骨顛倒勇，為咱的家園繼續奮鬥落去。」   劉星雨話講煞，時間猶未九點。天色早就規个暗落來，天星四散掖踮天幕頂面。氣溫毋知東時做一下降落來，佮透中日晝的時量約差咧成十度。",
    "paragraph_id": 410
  },
  {
    "title": "天星照路",
    "author": "陳金順",
    "text": "日時天氣若六月火燒埔，眾人身軀頂干單穿短紻[ńg]仔，月美麗煩惱月正元會去感著，行偎身軀邊共攬牢咧，「阿爸，按呢較袂寒，著否？」劉星雨佮陳雲天徛佇怹兩人後爿，作陣行去停車的所在。轉去厝的路裡，月正元的腦海內一直浮現永過夜祭牽戲的畫面。一陣村民頭戴圓仔花編的花環，逐家手牽手，牽成一个大圓箍仔，以大武壠語唱歌拉[lā]曲，眾人踏著四步一个循環的舞步一直踅圓箍仔。一直踅圓箍仔。13.",
    "paragraph_id": 411
  },
  {
    "title": "天星照路",
    "author": "陳金順",
    "text": "牽田走鏢  近年來，各地平埔族群積極投入正名運動。親像佇埔里地區，逐家罕得聽過、人口數大約偆六百人的噶哈巫族，因為地理環境接近的緣故，以往攏予外界認為屬佇巴宰族。這幾冬，經過噶哈巫文化協會總幹事潘愛荷的拍拚推搡，噶哈巫的族群認同度併過去加懸誠濟。今仔日舊曆十一月十五，是噶哈巫族傳統的過年。埔里地區的族親舉辦噶哈巫傳統的走鏢比賽佮牽田活動，現場挨挨陣陣鬧熱滾滾。",
    "paragraph_id": 412
  },
  {
    "title": "天星照路",
    "author": "陳金順",
    "text": "幾月日前，潘愛荷捌掣領噶哈巫族親到小林村安慰佇莫拉克風災受難的災民。今仔日，小林村村長月正元特別租一台遊覽車，參一陣村民作伙來埔里參與噶哈巫的慶典，回報噶哈巫族親的疼痛。（公視台語新聞）   幾月日前，噶哈巫文化協會總幹事潘愛荷掣[tshuā]領族親，盤山過嶺唯埔里來到小林村安慰受難的災民。彼擺溫暖的相會，佇月正元佮月美麗父仔囝的心內，留落美麗的印記。",
    "paragraph_id": 413
  },
  {
    "title": "天星照路",
    "author": "陳金順",
    "text": "特別是對月美麗這个自細漢失去老母的查某囡仔來講，潘愛荷輕聲幼語的舉止行動，是伊心目中理想母親的形象。小林夜祭圓滿結束了後個外月，有一日，月美麗拄好唯災後重建會轉來厝裡，月正元共月美麗講一个予伊歡喜甲睏袂去的代誌。「美麗仔，後禮拜六舊曆十一月十五，是噶哈巫族的過年。頂回，潘總幹事掣怹的族親來安慰咱的村民。這擺，我想講招咱的村民來去埔里參加怹的慶典，妳看按怎？」月正元直接講重點。「當然嘛好。",
    "paragraph_id": 414
  },
  {
    "title": "天星照路",
    "author": "陳金順",
    "text": "我已經足久無看著愛荷姨仔，有真濟話想欲佮伊講。」月美麗一面講話，一面跤弄手弄，雀[tshia̍k]雀趒袂輸食著甜的細漢囡仔。「妳這个囡仔一講著愛荷姨，規个人就暢甲強欲飛起來。我看，後禮拜欲去埔里的代誌，就交予妳聯絡、發落。」月正元笑笑仔講。「你家己講著愛荷姨仔，毋是仝款嘴笑目笑。放心啦，我會共代誌辦甲好勢溜溜。」月美麗共老爸詼倒轉去。月正元予查某囝揬[tu̍h]一下煞毋知按怎回應。",
    "paragraph_id": 415
  },
  {
    "title": "天星照路",
    "author": "陳金順",
    "text": "彼日暗時，月美麗隨敲電話予潘愛荷，共伊講怹欲去埔里這个好消息。「美麗仔，誠久無聽著妳的聲，最近好否？」電話彼爿頭傳過來潘愛荷輕輕柔柔的聲嗽。「愛荷姨仔，我誠好。我足希望後禮拜趕緊來，會當閣參妳見面。」月美麗的聲音充滿期待。「我嘛足期待早一日看著妳，咱才來好好仔講一下。」   「愛荷姨仔，進前佇平埔正名運動的時，妳有大體上共我講過噶哈巫的情形。毋知妳這陣有閒否？敢會當加講一寡噶哈巫的歷史予我聽？",
    "paragraph_id": 416
  },
  {
    "title": "天星照路",
    "author": "陳金順",
    "text": "」雖然，月美麗真知只要上網google一下，就會當隨揣著關係噶哈巫的資料，毋過，伊猶是想欲加聽寡潘愛荷溫柔的音聲。「美麗仔，妳若毋驚開傷[siunn]濟電話錢，我這陣隨講予妳聽。」聲音仝款輕輕柔柔，親像慈母的叮嚀。噶哈巫族原底徛起佇這陣的新社、石岡、東勢彼箍圍仔。兩百外冬前清朝雍正時代，發生大甲西社抗清事件，這个事件佇平埔族的歷史頂面是上界大的起義行動，前後大約一冬的時間才予官方收服。",
    "paragraph_id": 417
  },
  {
    "title": "天星照路",
    "author": "陳金順",
    "text": "彼陣，噶哈巫族協助道卡斯族（Taokas） 佮巴布拉族（Papora）作伙反抗清朝勢力；另外一爿面，巴宰族佇官方援助之下，征服中部地區其他平埔族，取代大肚王國，成做一股新的勢力。後來，真濟平埔族的土地予奸巧的漢人騙騙去，噶哈巫族嘛佇郭百年事件了後，沓沓仔遷徙來埔里盆地。現此時，噶哈巫族親主要蹛佇西關刀山下底眉溪兩岸牛眠山、守城份、大湳佮蜈蚣崙這四个庄頭，永過人攏喚阮「四庄番」。",
    "paragraph_id": 418
  },
  {
    "title": "天星照路",
    "author": "陳金順",
    "text": "「愛荷姨，恁噶哈巫文化協會是佇佗一个庄頭？」聽潘愛荷講煞，月美麗接咧問。「阮協會佇牛眠山部落。較停仔我會寄一封mail予妳，內面有阮慶典彼日的節目表佮地圖。」潘愛荷講。掛斷電話，無偌久月美麗煞佇客廳睏去。半暝，月正元起來放尿。看著月美麗睏佇客廳，身軀頂無蓋半點物件，「這个查某囡仔，食甲大人大種矣，閣袂曉照顧家己。",
    "paragraph_id": 419
  },
  {
    "title": "天星照路",
    "author": "陳金順",
    "text": "」月正元佇心內呶[nauh]兩句仔，紲手共查某囝抱入去房間，輕略仔囥落眠床頂，欲走的時，看月美麗面裡笑容微微，就佇伊的額頭唚一下。隔轉日中晝，月正元車駛咧，載月美麗來到小林國小新校地。進前因由莫拉克風災水崩山滅校的小林國小，落尾經過地質探勘佮政府同意，佇五里埔揀選一塊新校地。本底綴學生囡仔佇甲仙國小寄讀的校長、主任佮老師，彼段日子雖然有較清閒，毋過，親像寄生仔仝款，生活總是較袂定著。",
    "paragraph_id": 420
  },
  {
    "title": "天星照路",
    "author": "陳金順",
    "text": "這陣，小林國小新校地已經揣著，紲落來，一段長躼躼的時間，重新建校的責任就愛擔佇怹的肩胛頭。月正元佮月美麗兩父仔囝僎一寡食的物件，來這踏慰勞逐家。頂回月眉農場的永久厝，佇陳雲天的設計佮監工之下，品質受著各界呵咾。所致，小林國小新校地一確定了後，校長詹順聰就拜託陳雲天無論如何定著愛來鬥相共。兩父仔囝到位的時，陳雲天當咧佮詹順聰討論新校園的設計圖。",
    "paragraph_id": 421
  },
  {
    "title": "天星照路",
    "author": "陳金順",
    "text": "小林村災後重建會執行長劉星雨佮小林國小老師張春雪嘛拄好在場。「各位辛苦囉，稍歇睏咧，過來食物件止飢一下。」月正元講。月美麗唯怹捾來彼兩筊袋仔裡提出碗箸佮保溫鐵匣仔。劉星雨拍開保溫鐵匣仔的蓋，鼻著一陣芳味，呵咾講：「美麗仔，妳有影愈來愈敖煮食矣。」   一个鐵匣仔貯金瓜米粉，另外彼个貯金針排骨湯。「我嘛來鬥相共。」張春雪出手鬥貯米粉佮排骨湯。「村長伯仔，予恁父仔囝誠無閒，勞力哦。」詹順聰講。",
    "paragraph_id": 422
  },
  {
    "title": "天星照路",
    "author": "陳金順",
    "text": "「校長，家己人免細膩啦。」月正元講。「雲天兄，你辛苦矣，這碗予你。」月美麗搶佇劉星雨進前，共米粉佮排骨湯捀[phâng]予陳雲天。「美麗仔，多謝妳。」陳雲天笑笑仔講，講煞閣掠劉星雨看一下。劉星雨干單目睭睨兩下，無講啥物話。「逐家那食那講。」月正元看眾人手裡攏有捀物件，伊紲落講：「後禮拜六舊曆十一月十五，是噶哈巫族的過年。我按算租一台遊覽車，來去埔里佮怹鬥鬧熱。",
    "paragraph_id": 423
  },
  {
    "title": "天星照路",
    "author": "陳金順",
    "text": "除了村民以外，嘛欲拜託詹校長佮張老師，替我加招幾位老師和學生囡仔，作陣來去參與怹的走鏢佮牽田活動。咱會佇遐隔一暝，第二日才轉來小林村。」   「張老師，這件代誌勞煩妳發落。」詹順聰講。「校長，這交予我無問題。」張春雪應。「村長伯仔，我欲報名參加走鏢。」陳雲天無張無持呶這句，眾人頭攏越向伊彼爿。「雲天兄，你敢有法度？",
    "paragraph_id": 424
  },
  {
    "title": "天星照路",
    "author": "陳金順",
    "text": "」佇月美麗目睭內，陳雲天一直攏是白面書生，僫[oh]得佮運動員聯想作伙，所致伊會按呢問。「美麗仔，妳毋通看貓的無點。雲天以早讀冊的時，捌佇運動會提過獎牌。」劉星雨代替陳雲天回答。舊曆十一月十五透早。一台遊覽車停佇五里埔小林國小新校區外面。氣候一日啊一日涼冷，霜風一陣啊一陣吹來，四箍輦轉齊是冬天的景緻。",
    "paragraph_id": 425
  },
  {
    "title": "天星照路",
    "author": "陳金順",
    "text": "小林國小校長詹順聰佮老師張春雪掣五、六位學生囡仔佇遐聽候，彼幾位猶佇甲仙國小寄讀的囡仔，知影欲去遠途旅行，歡喜甲吱吱啁啁講無停。村長月正元佮月美麗、劉星雨、陳雲天以及二、三十名村民嘛陸續到位，隨人衫仔褲攏穿甲厚篤[tut]篤。雖然，看會出來眾人假若睏無啥飽眠，有的人目睭酣[ham]酣擘[peh]無啥會開，毋過，想著災後頭一擺出外蹉跎[tshit-thô]，逐家面裡猶是現出春天的笑容。",
    "paragraph_id": 426
  },
  {
    "title": "天星照路",
    "author": "陳金順",
    "text": "「各位鄉親，今仔日真歡喜逐家會當作陣來去埔里，參加噶哈巫族一年一擺的過年慶典。路途迢遠，愛閣幾落點鐘才會到位，咱車內有僎pháng佮礦泉水，等咧食了會當稍瞇一下補充體力。」所有的人攏上車坐好勢了後，月正元手攑mai-khuh講話。月正元話講煞，月美麗佮劉星雨一人捾一袋pháng，陳雲天抈[mooh]一箱礦泉水，唯頭前行到後壁，隨个啊隨个分予車內的鄉親。",
    "paragraph_id": 427
  },
  {
    "title": "天星照路",
    "author": "陳金順",
    "text": "早頓食煞，除了一、兩个精神特別清彩的囡仔，閣咧吱吱啁啁以外，車內真緊就恬寂[tsih]寂。點外鐘後，日鬚漸漸光顯，氣溫蒸[tshìng]懸幾落度，遊覽車漸漸駛向中部地界。坐佇頭到的月美麗目睭揉揉咧，看大部分鄉親補眠補甲差不多，伊徛起來攑mai-khuh講話：「各位鄉親，逐家敢攏睏飽矣？有想欲起來活動筋骨否？咱佇車底無妥當走來走去，上好的方式是啥物？」   「唱歌。",
    "paragraph_id": 428
  },
  {
    "title": "天星照路",
    "author": "陳金順",
    "text": "」月美麗停睏一秒鐘，隨有一位小林國小學生應話。「這位阿弟仔講了無毋著，是唱歌。有人欲掣頭開始唱否？」   月美麗話講煞，坐踮後爿的劉星雨徛起來接過伊手裡的mai-khuh，邊仔陳雲天嘛行出來攑另外一枝放送頭：「各位鄉親，阮為逐家唱一首〈雲中月圓〉。",
    "paragraph_id": 429
  },
  {
    "title": "天星照路",
    "author": "陳金順",
    "text": "」    雲中月圓 天星伴相隨（男）    這首情歌 我欲送予妳    無論妳佇佗位 海角天邊    攏是代表我的心意    春風微微 花蕊送芳味（女）    這首情歌 我欲送予你    毋管石頭會爛 海水會焦    阮也永遠深深愛你    雖然世情多變掛（男）    我也將你囥阮心肝（女）    人生旅途親像夢一攤（男）    情歌永遠有人聽（女）    海風海湧了解阮心聲（男）    情海浮沈的生命（女）    我像孤單的船隻（合）    心愛的你敢知影   陳雲天佮劉星雨咧對唱〈雲中月圓〉這首情歌的時，歌聲透濫綿綿情意，怹雙人一咧唱煞，規台遊覽車噗仔聲響袂離。",
    "paragraph_id": 430
  },
  {
    "title": "天星照路",
    "author": "陳金順",
    "text": "「我毋知東時才有機緣唱這首〈雲中月圓〉？」月美麗心內暗想。早時九點半跤兜，遊覽車唯國道3號接國道6號，直行到埔里落第二个交流道。落交流道了後，路邊隨看著噶哈巫文化協會的旗仔佮指標，倒斡一路綴旗仔行到牛眠橋，了後閣倒斡，無偌久就來到會場。潘愛荷遠遠就看著遊覽車頭前綁的紅色布條仔，頂面寫「小林村慶賀團」。",
    "paragraph_id": 431
  },
  {
    "title": "天星照路",
    "author": "陳金順",
    "text": "坐佇車內的月美麗嘛遠遠就看見潘愛荷穿噶哈巫傳統服裝佇路邊聽候，遊覽車一咧停，月美麗頭一个闖落車，走到潘愛荷面頭前兩人相攬，「愛荷姨仔，人足想妳呢。」   潘愛荷身軀邊徛一位相像穿傳統服裝的青年人，皮膚烏金烏金，漢草粗勇，看起來年歲佮月美麗差不多。「美麗仔，來，我共妳紹介，這位是我的後生，號做蕭傳勇。伊下晡欲參加走鏢比賽，時到，愛替阮加油哦。」潘愛荷對月美麗笑笑仔講。「妳好。",
    "paragraph_id": 432
  },
  {
    "title": "天星照路",
    "author": "陳金順",
    "text": "」蕭傳勇嘴仔笑笑向月美麗頕頭。月美麗主動佮伊握手，心內暗想：「下晡雲天兄嘛欲參加走鏢比賽，時到，我是欲按怎加油？」   早時十點跤兜，一陣穿傳統服裝的噶哈巫少女綴兩台宣傳車，作陣來到埔里街仔。遐的少女隨人手裡抈[mooh]一疊宣傳單，佇人來客去的街裡分予過路人。宣傳車拍開放送頭：「各位咱埔里的鄉親敖早。今仔日是噶哈巫族的過年，阮佇牛眠部落有備辦一系列的慶祝活動，邀請咱在地鄉親，作陣來去鬥鬧熱。",
    "paragraph_id": 433
  },
  {
    "title": "天星照路",
    "author": "陳金順",
    "text": "阮佇埔里車站每點鐘攏有派交通車，載送各位去到會場。各位咱埔里的鄉親敖早……」   仝時，按照傳統，部落派兩位穿傳統服裝的青年人，踅牛眠山、守城份、大湳佮蜈蚣崙這四个庄頭一輾。其中，一个人那行那敲鑼「鏘鏘鏘…」，另外一个人那行嘴那喝：「逐家緊來去過番仔年哦，逐家緊來去過番仔年哦…」彼个那行那喝聲的青年，一个庄頭猶未踅透，早就喝甲嘴焦喉渴。",
    "paragraph_id": 434
  },
  {
    "title": "天星照路",
    "author": "陳金順",
    "text": "小林村規台遊覽車的人客落車了後，分作兩个隊伍，由潘愛荷本人佮伊的後生蕭傳勇負責導覽。「請各位綴阮行。」潘愛荷講。怹母仔囝分別掣隊去看牛眠部落傳統的歷史文物佮農產品展覽，沿路勻聊仔行勻聊仔參觀，月美麗一直綴佇潘愛荷身軀邊。中晝，來到規排全全是噶哈巫在地食材所料理的美食擔仔位，「各位小林村的朋友，逐家佮意食啥家己來免細膩，這攤攏總算我的。」潘愛荷講話不止仔阿沙利。「潘總幹事，按呢哪會好勢？",
    "paragraph_id": 435
  },
  {
    "title": "天星照路",
    "author": "陳金順",
    "text": "遮的費用我來納就好。」月正元接咧講。「村長伯仔，頂回阮去小林村受恁熱情招待，這攤算作小小的回報。」潘愛荷應。佇彼排美食擔的尾溜，有一擔專門囥月眉農場「星光小林」受災戶所做的老梅餅，頂面峙一塊牌仔寫「義賣收入捐助小林村受災戶」。劉星雨佮陳雲天行到彼踏，看著袂少人佇咧交關，佇透中晝光艷的日頭跤，怹同時顯露出滿足的笑容。下晡點半，噶哈巫族傳統過番仔年典禮正式起磅。",
    "paragraph_id": 436
  },
  {
    "title": "天星照路",
    "author": "陳金順",
    "text": "代起先，先放歡迎禮炮，「咻──碰──」，濟濟竹仔炮作一睏射起清朗無雲的天頂，炮仔樹佇半天開枝散葉，閃熾出點點火星。禮炮放煞，噶哈巫長老佇舞台中央向在場族親佮所有來賓敬酒，眾人手裡捀的彼甌是噶哈巫族親家己浸的樹葡萄酒，啉起來酸bui啊酸bui，有一款特有的氣味。",
    "paragraph_id": 437
  },
  {
    "title": "天星照路",
    "author": "陳金順",
    "text": "紲落來，長老用族語為逐家祈福，伊佇台仔頂講一綰話，徛佇台跤的月美麗聽無話語裡的意思，越頭問邊仔的潘愛荷，「長老的意思是祝逐家身體健康、生活如意。」潘愛荷解說。長老話講煞，換噶哈巫文化協會總幹事潘愛荷徛起舞台頂紹介來賓，伊代先紹介各地平埔族的頭人予逐家熟似。落尾，伊請在場來賓佮族親予小林村民熱烈的噗仔聲。",
    "paragraph_id": 438
  },
  {
    "title": "天星照路",
    "author": "陳金順",
    "text": "最後，伊閣特別請月正元、月美麗、劉星雨、陳雲天、詹順聰佮張春雪，這幾位為小林村重建奉獻的代表徛起舞台頂，接受眾人致意。下晡兩點，上界緊張刺激的走鏢比賽，佇鑼鼓聲中正式起鼓。這項比賽分做囡仔組佮青年組，囡仔組走一公里，青年組走兩公里。各組取一、二、三名，頭名獎金一千箍，二名獎金五百箍，三名獎金兩百箍，另外，頭前三名各人攏會當得著鹹豬肉一塊、布料一塊佮毛巾一條這三項獎品。",
    "paragraph_id": 439
  },
  {
    "title": "天星照路",
    "author": "陳金順",
    "text": "代先是囡仔組走鏢比賽，攏總成十个十二歲以下的學生囡仔報名參加，內中有兩位小林國小的學生仔。比賽結果，前兩名攏是噶哈巫在地的囡仔，小林國小其中一人得著第三名，伊上台領著獎金兩百箍佮三項獎品，暢甲袂輸中著彩券仝款。紲落來是青年組走鏢比賽，攏總六个人報名參加。小林村干單陳雲天一人報名，其他五人齊是噶哈巫青年，內中包含潘愛荷的後生蕭傳勇。",
    "paragraph_id": 440
  },
  {
    "title": "天星照路",
    "author": "陳金順",
    "text": "青年組六位選手頂半身攏總褪腹體，下半身穿短褲節仔，全然褪赤跤落去比賽。佇觀賽隊伍裡，月美麗對徛踮伊倒手爿的劉星雨講：「星雨姊仔，等咧妳替雲天兄加油。我早起答應愛荷姨欲替伊的後生加油，請妳毋通見怪。」   「美麗仔，雲天抱著交流的心情參加走鏢比賽，走贏走輸攏順其自然，妳免傷過頭掛意。」劉星雨應。「砰！」銃聲響，六位選手同齊闖出去。",
    "paragraph_id": 441
  },
  {
    "title": "天星照路",
    "author": "陳金順",
    "text": "寢[tshím]開始，陳雲天檢采毋捌褪赤跤比賽，跤底砧[tiam]砧淡薄仔袂慣勢，小可綴袂著其他選手；另外彼五位在地青年跤步齊勻，前前後後綴牢牢；到甲半公里跤兜，陳雲天漸漸慣勢雙跤直接親近土地的感覺，伊沓沓仔綴著其他選手的跤步；這个坎站，蕭傳勇已經明顯走佇眾人頭前，到一公里中途站伊代先踅翻頭，陳雲天唯後面趕過來，離伊無幾步路。最後一百公尺跤兜，觀眾加油聲那來那熱烈，「雲天，加油。",
    "paragraph_id": 442
  },
  {
    "title": "天星照路",
    "author": "陳金順",
    "text": "」劉星雨佮伊倒手爿的月正元以及小林村民的喝聲；「傳勇，加油。」月美麗參伊正手爿的潘愛荷和噶哈巫族親的聲嗽。「雲天，加油」、「傳勇，加油」；「雲天，加油」、「傳勇，加油」；雙方加油聲起起落落，一湧嵌過一湧。蕭傳勇代先衝過終點線搶著鏢旗。「美麗，這提予傳勇仔。」徛佇月美麗正手爿的潘愛荷交予伊一條面巾仔。「傳勇仔，恭喜你走第一名。",
    "paragraph_id": 443
  },
  {
    "title": "天星照路",
    "author": "陳金順",
    "text": "」蕭傳勇接過月美麗手裡的面巾，無張無持共伊攬一下，害月美麗一个面仔袂輸紅蘋果，緊猛闖轉去潘愛荷身軀邊。陳雲天慢蕭傳勇三秒鐘走到位，提著第二名。「雲天，來，啉一嘴茶。」劉星雨早就徛佇終點線後面聽候陳雲天，礦泉水、面巾以外，閣佇伊面裡輕略仔唚一下。緊張刺激的走鏢比賽結束，紲落來是各族的歌舞表演。",
    "paragraph_id": 444
  },
  {
    "title": "天星照路",
    "author": "陳金順",
    "text": "代先由南投縣三个高山族群布農族（Bunun）、賽德克族（Seediq）佮泰雅族表演，了後，巴宰族、西拉雅族佮噶哈巫族這三个平埔族群接佇怹後面登台。「最後，咱欲邀請佇莫拉克風災裡拍斷手骨顛倒勇的小林村大武壠舞團上台表演，請逐家予怹熱烈的掌聲。」潘愛荷特別徛起舞台頂為眾人紹介。",
    "paragraph_id": 445
  },
  {
    "title": "天星照路",
    "author": "陳金順",
    "text": "潘愛荷紹介煞，成十位小林村的婦仁人作陣行上舞台頂，怹身穿茄仔色傳統服裝，綴大武壠傳統的音樂聲唱歌、跳舞，彼款沈醉佇歡樂裡的氣氛感染現場濟濟觀眾，嘛得著上界熱烈的噗仔聲。下晡四點半，寒人的天較快暗，日頭漸漸欲落山。",
    "paragraph_id": 446
  },
  {
    "title": "天星照路",
    "author": "陳金順",
    "text": "牛眠部落提供豐沛的暗頓，菜色不止仔腥臊[tshenn-tshau]，有：平埔豉[sīnn]肉、醬筍五花肉、肉桂葉炒菜瓜、菜脯炊魚仔、覆[phak]菜炒過貓、冷拌過貓、馬告雞腿捲、橙香雞柳佮五彩飯丸等，逐家干單看，嘴瀾[nuā]水就強欲流落來。「愛荷姨仔，這盤菜瓜是炒啥物哪會遮呢芳閣好食？」月美麗問。「美麗仔，這項菜是肉桂葉炒菜瓜。」潘愛荷應。「妳敢知影這項菜欲按怎炒？我想欲學起來轉去煮看覓。",
    "paragraph_id": 447
  },
  {
    "title": "天星照路",
    "author": "陳金順",
    "text": "」   「妳稍等一下，我請阮牛眠部落上界敖煮食的阿慶師講予妳聽。」   過一搭久仔，潘愛荷共阿慶師喚來面頭前。「這位小姐，欲學這路菜誠簡單。",
    "paragraph_id": 448
  },
  {
    "title": "天星照路",
    "author": "陳金順",
    "text": "」阿慶師對月美麗講：「上界代先將菜瓜洗清氣，切乎一塊一塊；肉桂葉仝款愛洗乎清氣；熱鼎了後倒淡薄仔沙拉油；紲落共肉桂葉囥落芡[khiàn]芳；愛會記得芡芳的時間毋通傷久；芡芳了後共肉桂葉捊[hôo]起來；這个時陣拄才切好的菜瓜落鼎炒炒咧；千萬毋好加水，按呢菜瓜食起來才袂爛爛；炒幾分鐘，最後才倒寡Hondashi調味粉。妳看，按呢有簡單否？」   「多謝阿慶師牽教。",
    "paragraph_id": 449
  },
  {
    "title": "天星照路",
    "author": "陳金順",
    "text": "」月美麗真注神聽阿慶師講話，聽煞，向阿慶師行禮。暗頭仔餐會收煞，紲落來進行「牽田」，這是噶哈巫族過年慶典裡重要的節目。眾人聚集佇就近的空地仔，逐家手牽手圍作一个圓箍仔，佇遐等待起火。無偌久，火堆點灼了後，逐家踅圓箍仔那跳舞那用噶哈巫語唱Aiyen，這是一種紀念祖先的歌謠，歌謠的內容大體上攏是咧講族群的歷史佮文化。「牽田」儀式猶有一个重要目的，就是向祖靈祈求來年賞賜充足的雨水，會當予族親好收成。",
    "paragraph_id": 450
  },
  {
    "title": "天星照路",
    "author": "陳金順",
    "text": "牽田結束了後，是一段量約兩、三點鐘的自由時間。基本上由長老為族裡的青年講噶哈巫永過的歷史、文化佮典故。這段期間，逐家嘛挺好自由開講，作伙烘魚仔、烘肉、烘蕃薯佮啉酒。暗時八點半跤兜，眾人閣鬥陣唱一擺Aiyen了後，規个噶哈巫過番仔年的儀式正式結束。彼暝，潘愛荷特別為遠途來的小林村民安排蹛的所在。",
    "paragraph_id": 451
  },
  {
    "title": "天星照路",
    "author": "陳金順",
    "text": "除了月美麗要求欲佮伊作伙蹛以外，月正元、詹順聰、陳雲天、劉星雨、張春雪、廖玉真這六个人予怹暫且蹛佇噶哈巫文化協會裡的房間，三个查甫人蹛一間，另外三个查某囡仔蹛仝房。其他小林村民，安排蹛佇牛眠部落噶哈巫族親厝裡。彼暗，月娘圓圓掛踮牛眠部落清朗的天頂。佇噶哈巫文化協會房間裡。張春雪的學生廖玉真，手攑鉛筆佮彩色筆佇畫圖紙頂面展開伊天真的創作。",
    "paragraph_id": 452
  },
  {
    "title": "天星照路",
    "author": "陳金順",
    "text": "廖玉真先用鉛筆拍底，才閣用彩色筆佇藍圖頂面畫紅擦青，伊畫有一睏仔，劉星雨隨看出伊咧畫的主題：「玉真，妳這張圖是咧畫暗頭仔的『牽田』活動著否？」   「劉阿姨，我才畫無到一半，妳就知影我咧畫啥，實在有夠厲害。」廖玉真歡喜應答。「奚[he]是因為妳敖畫，我毋才看會出來。」劉星雨一面呵咾廖玉真，順紲用手比畫圖紙頂面的色彩，「親像中央這踏紅裡帶黃咧閃熾的是火堆，外圍穿傳統服裝手牽手的是噶哈巫族親。",
    "paragraph_id": 453
  },
  {
    "title": "天星照路",
    "author": "陳金順",
    "text": "」   「玉真，今仔日活動規工應該誠忝，圖畫畫咧收乎好勢，趕緊來睏。」張春雪出嘴關心。「老師，恁先睏，我真緊就會畫好。」廖玉真應。佇潘愛荷房間裡。潘愛荷佮月美麗身軀洗好勢，兩个人短紻[ńg]的T-shirt佮運動褲穿咧，輕鬆坐踮椅仔頂開講。「美麗仔，我看會出來阮傳勇仔假若誠佮意妳，毋知妳對伊感覺啥款？」潘愛荷單刀直剖。「愛荷姨，妳按呢問人會歹勢啦。」月美麗規个面紅起來。",
    "paragraph_id": 454
  },
  {
    "title": "天星照路",
    "author": "陳金順",
    "text": "「好啦，我莫問，予恁少年人家己自由發展。」潘愛荷嘴仔笑笑。「愛荷姨仔，」月美麗講話變細聲，「我想欲要求妳答應我一件代誌。」   「啥物代誌遮呢神秘？」潘愛荷淡薄仔好玄。「是按呢啦…」月美麗仆踮潘愛荷的耳空邊講。「可憐的囡仔，」潘愛荷共月美麗攬咧胸前，「妳若無嫌老奶脯、臭老羶[hiàn]，作妳來。」話講煞，潘愛荷共規領T-shirt唯頷頸仔頂遛[liù]起來，伊內面無穿Bra，露出兩粒略仔垂垂的奶。",
    "paragraph_id": 455
  },
  {
    "title": "天星照路",
    "author": "陳金順",
    "text": "月美麗親像紅嬰仔看著老母的奶頭仔，真自然共嘴抵偎去，一直吸一直吸，那吸目屎那流，吸一睏才替潘愛荷共T-shirt穿轉去。14.英雄回鄉  關係甲仙國小扭索仔隊的紀錄片《跨過一條河》，昨昏暗頭仔佇甲仙親水公園舉辦首映會，這場首映會攏總有各界人士四、五百名參加。",
    "paragraph_id": 456
  },
  {
    "title": "天星照路",
    "author": "陳金順",
    "text": "這部紀錄片導演楊立榮表示：伊會一路跟綴甲仙國小扭索仔隊，紀錄隊員的訓練、比賽佮生活，上界主要的原因，是受著教練郭昆成佮這陣讀國小的學生囡仔所感動。事實上，甲仙國小扭索仔隊佇莫拉克風災了後才成立，初開始，是由7-11甲仙門市店長林明志發起，紲落來，第一芋仔冰城頭家娘鄭秀卿相挺支持，了後，兩人作陣說服甲仙國小體育老師郭昆成，由伊擔任扭索仔隊教練。",
    "paragraph_id": 457
  },
  {
    "title": "天星照路",
    "author": "陳金順",
    "text": "甲仙國小扭索仔隊佇財力不足、環境艱難的情形下，經過教練佮全體隊員冬外的拍拚，頭屆參加縣市合併了後的高雄市運動會，就得著國小組冠軍，幾月日後參加全國賽提著第三名。隔轉年，怹毋那閣再一擺得著高雄市運動會冠軍，佇全國賽進一步提著第二名。這部關係小人物奮鬥過程的紀錄片《跨過一條河》，近期內會佇公共電視台公開放送。",
    "paragraph_id": 458
  },
  {
    "title": "天星照路",
    "author": "陳金順",
    "text": "（公視台語新聞）   甲仙國小扭[giú]索仔隊佇林明志、鄭秀卿佮郭昆成的合作之下總算正式成立。郭昆成心肝內一直誠感激林明志佮鄭秀卿，斯當時若毋是怹兩人支持相挺，伊實在無彼个勇氣擔當扭索仔隊的教練。伊猶閣會記得彼日中晝，遐的扭索仔隊隊員看著廠商送來新點點的大索，逐家面裡所顯露出來的笑容。伊不時提醒家己愛較拍拚咧，才袂辜負林明志佮鄭秀卿的期待。",
    "paragraph_id": 459
  },
  {
    "title": "天星照路",
    "author": "陳金順",
    "text": "郭昆成每日早暗攏會親身掣[tshuā]扭索仔隊隊員訓練體能。早時上課進前，伊先訓練學生囡仔走運動埕，逐工至少愛走十五輾；下晡散學了後，因為無經費買拔河機的緣故，伊共大索一頭綁咧穩在在的樹身，另外一頭眾人出力扭，用這款方式訓練隊員手股頭的喟力。為著佇先天不良的環境下，予扭索仔隊的實力會當精進，郭昆成要求隊員一禮拜愛訓練六工，干單禮拜日挺好歇睏。",
    "paragraph_id": 460
  },
  {
    "title": "天星照路",
    "author": "陳金順",
    "text": "林明志佮鄭秀卿這兩位死忠的支持者，無論店裡生理按怎無閒，每禮拜六攏會特別撥工，相招來甲仙國小運動埕探望扭索仔隊。怹逐擺來，隨人雙手攏捾兩大袋礦泉水、pháng佮芋仔冰予隊員補充體力。遐的佇運動埕頂舞甲汗流湊[tsha̍p]滴的學生囡仔，便若看著林明志佮鄭秀卿來看怹，逐家都歡頭喜面、嘴笑目笑，暫時共訓練的苦楚攏寄佇雲頂。",
    "paragraph_id": 461
  },
  {
    "title": "天星照路",
    "author": "陳金順",
    "text": "檢采運動量大的緣故，每擺林明志佮鄭秀卿紮來的物件，無一時仔就予隊員掃甲清氣沾[tam]沾。怹兩人上界安慰的是，逐回欲離開的時，聽著彼陣囡仔中喟十足喝講：「明志阿叔、秀卿阿姨，多謝恁的招待。」   「明志仔，你有聽著否？怹喚我阿姨，按呢，咱毋著變做仝沿的矣。」鄭秀卿笑甲規个面全皺痕。「秀卿姨仔，妳心肝善良、神清氣爽，看起來自然嘛加較少年。」林明志真心呵咾。「是你毋甘嫌啦。",
    "paragraph_id": 462
  },
  {
    "title": "天星照路",
    "author": "陳金順",
    "text": "」鄭秀卿面仔笑笑，暗爽在心內。早時七點統，日頭猶匿佇雲蕊後爿，毋肯探頭出來佮逐家相借問，天色雖然陰陰仔，毋過，7-11甲仙門市店長林明志仝款用笑容迎接新的一工。事實上，風災了後甲仙人口嚴重外流，觀光嘛規个tshē落去，7-11生理相像做無啥會起來，所致這段期間暫且無倩工讀生，全然由林明志佮牽手秦淑婉輪流顧店，店裡的營業時間嘛暫停24點鐘運作，干單唯早起七點開到暗時十一點。",
    "paragraph_id": 463
  },
  {
    "title": "天星照路",
    "author": "陳金順",
    "text": "生理雖然花花仔，毋過，店一開門營業無偌久，就有幾落位小學生行入門裡。叮－噹，踞咧貨架仔前整理報紙的林明志，聽著有人客入門，隨共頭殼瞻[tann]起來，看著有學生囡仔踮佇櫃枱頭前，伊徛起來行過去。「阿叔，敖早，我欲換早頓。」一位看起來才國小三年款的查某囡仔，共一張集點卡提予林明志看，林明志一面佇頂面頓[tǹg]印仔，一面講：「妹妹，妳家己去提一份早頓。",
    "paragraph_id": 464
  },
  {
    "title": "天星照路",
    "author": "陳金順",
    "text": "」查某囡仔行去冰櫃提一罐麥香奶茶佮一塊三明治，行轉來櫃枱頭前，共集點卡收轉去，順紲向林明志頕[tàm]一下頭，「阿叔，多謝。」   查某囡仔踏出店門，閣一聲叮－噹，小林國小老師張春雪牽猶咧甲仙國小寄讀的廖玉真行入店裡。這時，林明志早就閣走去貨架仔前款貨，伊的牽手秦淑婉拄好唯辦公室行出來。「頭家娘敖早。」張春雪代先向秦淑婉相借問。「張老師敖早。妳今仔日閣掣玉真來店裡借冊？」秦淑婉好禮仔問。「是啦。",
    "paragraph_id": 465
  },
  {
    "title": "天星照路",
    "author": "陳金順",
    "text": "」張春雪應。「阿姨敖早。」廖玉真向秦淑婉頕一下頭，家己行去內角的冊架仔揀冊。過無三分鐘，廖玉真手提一本圖畫冊《幸福貓》囥咧櫃枱頂。「阿姨，我欲借這本冊。」   秦淑婉佇登記簿頂面登記冊名了後，請廖玉真簽名。「玉真，冊讀了愛會記得寫一篇報告予老師簽名哦。」秦淑婉特別吩咐。「頭家娘，這本冊玉真進前已經讀過。這擺閣借，是欲讀予幼稚園的囡仔聽。」張春雪解說廖玉真借冊的目的。「哦？」秦淑婉淡薄仔好玄。",
    "paragraph_id": 466
  },
  {
    "title": "天星照路",
    "author": "陳金順",
    "text": "「是按呢啦。」張春雪掠秦淑婉看一下，「玉真佇甲仙國小寄讀受逐家照顧，伊想欲用無仝的方式來回報，我誠鼓勵伊按呢做。」   「玉真，妳實在足捌代誌。」秦淑婉伸手輕略仔搓廖玉真的頭殼。張春雪佮廖玉真離開7-11甲仙門市，直接來到甲仙國小附設幼稚園。張春雪向蔡園長說明來意了後，蔡園長掣伊和廖玉真作陣行入教室。這陣時間猶誠早，教室裡干單來兩个查甫、三个查某囡仔。",
    "paragraph_id": 467
  },
  {
    "title": "天星照路",
    "author": "陳金順",
    "text": "「各位小朋友，」蔡園長雙手拍兩个噗仔聲，在場的囡仔作一下越頭看唯伊彼爿，「今仔日玉真姊姊欲講故事予恁聽，咱共伊拍噗仔。」   蔡園長話講煞離開教室，張春雪共廖玉真使一下目尾，廖玉真拍開圖畫冊開始講古：「弟弟、妹妹，姊姊今仔日欲講的故事是《幸福貓》。」   古早古早，有一个老阿公佮老阿媽蹛作伙，怹兩个人無生囡仔。有一工，怹坐佇溫暖的日頭跤開講。阿公講：「好佳哉，咱無需要照顧大農場，若無，咱會忝死。",
    "paragraph_id": 468
  },
  {
    "title": "天星照路",
    "author": "陳金順",
    "text": "」阿媽講：「好佳哉，咱無飼狗仔，若無，逐工暗時叫袂煞，咱定著睏袂落眠。」阿公閣講：「佳哉咱無飼半隻羊仔，若無，野狼走來攻擊咱，咱拄好走無路。」彼工盈暗怹欲睏的時，雄雄聽著奇怪的聲音。阿媽想講可能是賊仔，伊講：「真不幸，咱兜無飼狗仔，若無，伊一下吠，賊仔就會驚走。」怹兩人輕跤輕手行到埕裡，無看見半个人影。就佇怹軁[nǹg]入棉被底準備欲睏的時，又閣聽著厝尾頂傳來奇怪的聲。",
    "paragraph_id": 469
  },
  {
    "title": "天星照路",
    "author": "陳金順",
    "text": "阿公搬柴梯勻勻仔跁起厝尾頂，發現頂面有一隻貓咪仔。阿媽唯阿公手裡接過貓咪仔，伊講：「咱需要用新鮮的羊仔奶來飼伊。」阿公講：「我明仔載隨去市場買一隻羊母轉來。」阿媽講：「咱愛揣一片草埔仔來飼羊。」阿公講：「咱愛閣有一隻狗仔來保護怹。」話講煞，阿公佮阿媽共貓咪仔抱入厝裡。自彼陣起，怹規家口仔過著幸福快樂的日子。",
    "paragraph_id": 470
  },
  {
    "title": "天星照路",
    "author": "陳金順",
    "text": "甲仙國小扭索仔隊成立冬外，逐日都拚勢咧訓練，練甲大細粒汗淹淹流，練甲手溜皮、腰痠背疼，彼陣囡仔的苦楚，教練郭昆成攏看在眼內。訓練的成果總是愛有驗收的一日，拄著縣市合併了後頭一屆高雄市運動會，郭昆成連想都無想，直接替甲仙國小扭索仔隊報名。佇運動會前一日，郭昆成集合全體隊員講話：「各位，明仔載咱就欲上戰場矣。過去這一冬外來，無論訓練的過程偌呢艱苦，逐家攏一項啊一項克服，教練感覺誠安慰。",
    "paragraph_id": 471
  },
  {
    "title": "天星照路",
    "author": "陳金順",
    "text": "今仔日予恁歇睏一工，共所有喟力留咧比賽會場。毋管最後結果按怎，佇教練心目中恁攏是上界讚的。」   「教練，請等一下。」郭昆成拄好喝解散，黎香蘭雙手捾一鼎物件，唯伊的後壁面遠遠行偎來。郭昆成聽著黎香蘭咧喚伊，隨共頭越過來。「教練，真多謝你辛苦訓練家宏，我煮這鼎綠豆湯來予恁逐家食。」黎香蘭行到郭昆成面頭前，共彼鼎綠豆湯囥咧塗跤兜，才閣唯原底吊佇倒手的袋仔裡提出碗佮湯匙仔。",
    "paragraph_id": 472
  },
  {
    "title": "天星照路",
    "author": "陳金順",
    "text": "伊自越南嫁來甲仙十外冬，年久月深佮在地人學會曉講台語。雖然，伊的台語有淡薄仔無仝的腔口，毋過，大體上攏聽會出來伊咧講啥。「莊家宏，出來共恁媽媽鬥搉[khat]綠豆湯。」郭昆成講。「好。」莊家宏那應聲那闖來頭前鬥相共。「莊太太，妳煮的綠豆湯誠好食，多謝妳。」郭昆成那食那講。「教練，這是我應該做的。」黎香蘭聽郭昆成共伊呵咾，面裡開出春天的花蕊。",
    "paragraph_id": 473
  },
  {
    "title": "天星照路",
    "author": "陳金順",
    "text": "隔轉日早時，空氣裡透濫淡薄仔涼意，郭昆成佮甲仙國小扭索仔隊隊員坐小型巴士，作陣來到高雄市立體育館參加比賽。因為經費缺欠的緣故，怹無法度買專業的鞋仔，嘛無錢通做隊服，隨身穿一般布鞋佮學校的運動衫落場比賽。這回，國小查甫組扭大索比賽攏總十六隊報名，採取國際規定，每一隊派八名隊員參加比賽。",
    "paragraph_id": 474
  },
  {
    "title": "天星照路",
    "author": "陳金順",
    "text": "彼下早，甲仙國小輕輕鬆鬆扭贏兩隊；下晡時仔，頭一場準決賽，甲仙國小相像連贏兩局；最後進行決賽，頭一局，甲仙國小扭贏，第二局，怹無細膩輸去，關鍵第三局，甲仙國小喟力拚盡磅，總算佇全場加油聲裡，共對敵扭甲東倒西歪。頒獎的時，郭昆成佮甲仙國小扭索仔隊全體隊員，感覺袂輸咧眠夢仝款，無想著頭擺參加比賽就得著冠軍，提著奬杯的時，逐家人攏攬咧哭。",
    "paragraph_id": 475
  },
  {
    "title": "天星照路",
    "author": "陳金順",
    "text": "頒獎煞，郭昆成趕緊敲手機仔予林明志佮鄭秀卿，除了向怹報告好消息，嘛感謝怹一路相挺，今仔日才會當開花結籽。掛斷手機仔，鄭秀卿隨提出一張紅紙，佇頂面寫講：為著慶祝甲仙國小扭索仔隊得著高雄市頭名，自今仔日起，相連紲一禮拜芋仔冰半價優待。兩月日後，甲仙國小扭索仔隊代表高雄市參加全國賽。郭昆成有一位大學同窗佇永康龍潭國小做體育老師，伊唯同窗遐探聽著，龍潭國小毋那有扭索仔隊，尚且嘛有專業的訓練器材。",
    "paragraph_id": 476
  },
  {
    "title": "天星照路",
    "author": "陳金順",
    "text": "伊知影拔河機一台貴蔘蔘，若無細膩拍缺角實在賠人袂起，毋過，為著予隊員佇全國賽會當有gió-toh的表現，伊無惜面底皮，家己一人駛車去永康龍潭國小借扭大索專用的防滑鞋，向望對甲仙國小扭索仔隊加減有幫贊。郭昆成共防滑鞋載轉來了後，驚無拄好予隊員穿歹去，特別交代佇全國賽進前兩日才會當提出來穿。遐的頭擺穿防滑鞋的學生囡仔，隨个啊隨个顯露出欣羨的表情。",
    "paragraph_id": 477
  },
  {
    "title": "天星照路",
    "author": "陳金順",
    "text": "借著防滑鞋，雖然予郭昆成加添淡薄仔信心，毋過，伊心內上界煩惱的代誌，是上北參加全國賽的所費，除了車錢以外，猶閣有食蹛的開銷。伊捌揣過甲仙國小戴校長參詳，校長講災後校園部分重建的經費都咧無夠用矣，欲哪有冗剩[liōng-siōng]錢通撥予扭索仔隊？郭昆成鼻仔摸咧，只好閣去拜訪一路相挺的鄭秀卿佮林明志。「郭老師啊，莫煩惱啦，先坐落來食一甌芋仔冰。",
    "paragraph_id": 478
  },
  {
    "title": "天星照路",
    "author": "陳金順",
    "text": "」鄭秀卿看郭昆成踏入門目頭結結，搉[khat]一甌芋仔冰來安搭伊。「秀卿姨仔，多謝妳。」郭昆成接過芋仔冰，用感激的眼神看鄭秀卿。「郭老師，歹勢，予你先到。」林明志拄唯店裡趕過來。「秀卿姨仔、明志兄，有影誠歹勢，閣來促嘈[tsak-tsō]恁。我…我…」郭昆成講話小可大舌。「郭老師啊，你是毋是咧操煩欲去台北比賽的所費？」鄭秀卿袂輸看迵[thàng]郭昆成的嚨喉蒂仔。郭昆成輕輕仔頕頭。「按呢好否？",
    "paragraph_id": 479
  },
  {
    "title": "天星照路",
    "author": "陳金順",
    "text": "」林明志接紲鄭秀卿的話尾，「食蹛佮車錢遮的費用，由我佮秀卿姨仔對半出。」   「好，就照明志仔的意思。」鄭秀卿不止仔阿沙利。過兩日仔，黎香蘭走來學校揣郭昆成。講伊唯後生莊家宏遐知影，教練當咧煩惱欲去台北比賽的所費。伊提一摺[tsí]一百箍的新台票交予郭昆成，「教練，這是阮南洋姊妹會的一點仔心意，予恁做車錢啦。」黎香蘭用伊略仔帶越南腔的台語講。「莊太太，多謝妳。",
    "paragraph_id": 480
  },
  {
    "title": "天星照路",
    "author": "陳金順",
    "text": "」郭昆成共黎香蘭的手搦[la̍k]甲絚[ân]絚絚。全國扭大索比賽攏總舉辦兩日。前一日早時，郭昆成掣領隊員唯甲仙搬兩班興南客運，了後，佇台南車頭坐自強號火車到桃園，才閣換坐桃園客運到林口長庚病院，踮遐搬車到龜山國立體育大學。國立體育大學是郭昆成的母校，伊捌佇這个曠闊的校園度過四冬千外个日子，這回是自伊分發到甲仙國小教冊了後，頭擺轉來母校。",
    "paragraph_id": 481
  },
  {
    "title": "天星照路",
    "author": "陳金順",
    "text": "扭索仔隊隊員攏是出身中下階層的囡仔，罕得有機會出外行踏，怹知影體育大學是教練的母校，就拜託郭昆成掣怹四界行行看看咧。郭昆成一方面想講逐家坐規日的車，該當忝甲會咂[khoo]雞袂歕[pûn]火，另外一方面看著這陣庄跤囡仔向望的眼神，伊只好掣怹踅校園半點鐘，了後，共逐家講為著保留第二工比賽的體力，就掣怹去就近的旅社歇睏。",
    "paragraph_id": 482
  },
  {
    "title": "天星照路",
    "author": "陳金順",
    "text": "這回全國扭大索比賽國小查甫組，金門、馬祖棄權以外，本島加澎湖攏總二十个縣市派代表隊參加。全國賽預賽採取三戰兩勝的單淘汰制，也就是講佇仝一場裡三局扭輸兩局的隊伍，就愛包袱仔款款咧轉去食家己。頭一日早起，代表高雄市的甲仙國小扭索仔隊，佇誠短的時間內連紲扭贏兩場進入偆五隊的複賽。下晡，進入複賽的每一个隊伍，攏愛佮其他四隊各拚一場，贏一場得三分，輸一場得一分，最後取積分頭前四名參加準決賽。",
    "paragraph_id": 483
  },
  {
    "title": "天星照路",
    "author": "陳金順",
    "text": "第二日早時，甲仙國小佇準決賽扭輸，每一位隊員目眶攏紅紅，佇等待下一場比賽的閬[làng]縫，教練郭昆成集合逐家講話：「各位，咱拄才雖然扭輸，失去拚冠軍的機會，毋過，等一下咱若扭贏，猶原會當得著第三名。逐家較有元氣咧，愛會記得，甲仙鄉親咧等待咱的好消息。」   紲落來，甲仙國小佮另外一場準決賽輸的隊伍捙拚。凡勢是比賽進前教練的鼓勵產生喟力，這場比賽甲仙國小連贏兩局得著第三名。",
    "paragraph_id": 484
  },
  {
    "title": "天星照路",
    "author": "陳金順",
    "text": "頒獎煞，郭昆成參頂回相像，趕緊敲手機仔予林明志佮鄭秀卿，向怹報告好消息。掛斷手機仔，鄭秀卿仝款提出一張紅紙，佇頂面寫講：為著慶祝甲仙國小扭索仔隊得著全國賽第三名，自今仔日起，只要是甲仙鄉民，無論大細漢，每人會當免費領兩甌芋仔冰。庄跤學校甲仙國小扭索仔隊得著全國賽第三名，引起高雄市教育局注意，開會討論了後，決定撥十六萬箍補助怹蓄[hak]拔河道等專業設備。",
    "paragraph_id": 485
  },
  {
    "title": "天星照路",
    "author": "陳金順",
    "text": "另外一方面，林明志佮鄭秀卿恬恬仔出錢出力，幫助甲仙國小扭索仔隊的代誌，經過媒體報導了後，7-11總部除了公開表揚林明志以外，嘛贊助甲仙國小扭索仔隊全體隊員，每人一雙專業的防滑鞋佮鞋套。遐的隊員唯林明志手裡接過防滑鞋的時，逐家暢甲流落歡喜的目屎，共林明志佮郭昆成攬咧哮。隔轉年春天。",
    "paragraph_id": 486
  },
  {
    "title": "天星照路",
    "author": "陳金順",
    "text": "一个氣候燒和的下晡時仔，紀錄片導演楊立榮來甲仙門市拜訪林明志，到彼个坎站，林明志才知影7-11總部高層受甲仙國小扭索仔隊感動，特別邀請楊立榮為怹拍一部紀錄片。「楊導演，若有需要我鬥相共的所在，請直接講免細膩。」坐佇門市外面的咖啡座，林明志好禮仔對楊立榮講。「我按算佇遮先蹛一站，熟似這踏的環境佮鄉親的生活，才決定是毋是欲拍這部紀錄片？」楊立榮誠慎重講。「導演，你對蹛的所在敢有啥物特別要求？",
    "paragraph_id": 487
  },
  {
    "title": "天星照路",
    "author": "陳金順",
    "text": "」林明志問。「環境清幽、簡單清氣，蹛起來舒適就好。」楊立榮應。「按呢我來替你安排。」   「店長，勞煩你。」   「導演，請啉咖啡。」秦淑婉唯店裡行出來，手裡提兩罐鐵罐仔裝的藍山咖啡，先提一罐予楊立榮，另外彼罐才閣予林明志。「多謝妳。」楊立榮笑笑向秦淑婉頕一下頭。紲落來，楊立榮踮甲仙蹛成月日。",
    "paragraph_id": 488
  },
  {
    "title": "天星照路",
    "author": "陳金順",
    "text": "逐工目睭一擘金就四界行踏，熟似在地的環境佮鄉親，伊攏穿一領T-shirt佮短褲節仔，按呢看起來輕鬆自在，嘛較會當參在地人盤撋[nuá]作伙。時間一下久，逐家攏知影有一位台北來的導演，每日四界賴賴趖[sô]揣人開講。一月日後，楊立榮對林明志講：「甲仙是一个豐富多彩的所在，值得我用攝影機為這塊土地講故事。」   楊立榮轉去台北成禮拜，閣踏入甲仙地界的時，身軀邊換洗的衫褲以外，加一台小型的攝影機。",
    "paragraph_id": 489
  },
  {
    "title": "天星照路",
    "author": "陳金順",
    "text": "彼陣，離高雄市運動會偆較無一月日。雖然，甲仙國小扭索仔隊佇訓練的時，已經有拔河道佮防滑鞋通使用，併[phīng]前一冬加好誠濟。毋過，嘛因為按呢，對學生囡仔來講，連莊的壓力閣愈大。關係這點，教練郭昆成上界清楚。伊真知，所有隊員攏想欲閣一擺抈[mooh]冠軍杯的滋味，所致，逐家嘴齒根咬咧，就準講隨个啊隨个手磨甲破皮，血水湊湊滴，紗仔布簡單包包咧，嘛是閣紲落去加強訓練。",
    "paragraph_id": 490
  },
  {
    "title": "天星照路",
    "author": "陳金順",
    "text": "遮的意志堅決、毋驚艱難的畫面，攏予攝影機的鏡頭收入去。日時，甲仙國小扭索仔隊最後加強訓練的坎站，楊立榮大多數時間攏會在場，參怹鬥陣生活，作伙食飯、歇睏。落尾，甲仙國小扭索仔隊佇高雄市運動會親像桌頂抳[ni]柑，輕輕鬆鬆就得著頭名，連莊成功。彼盈暗，郭昆成歡喜到地仔，家己開錢掣隊員去踅六合夜市仔，予遐的囡仔大開眼界，食甲強欲摒骿[píng-phiann]。",
    "paragraph_id": 491
  },
  {
    "title": "天星照路",
    "author": "陳金順",
    "text": "彼年，全國扭大索比賽的時程併前一冬提早兩個外月。所致，甲仙國小扭索仔隊提著高雄市頭名了後，偆差不多半月日就愛閣拚全國賽。這回，全國賽佇基隆市民活動中心舉辦。因為前一冬優秀的表現引起媒體熱烈報導，過去這成冬來，各界指名捐款予甲仙國小扭索仔隊的經費，三不五時會匯入來學校的口座。為著莫將時間浪費佇搬車頂面，予隊員較濟時間通好歇睏，學校決定倩一台大型遊覽車往回。",
    "paragraph_id": 492
  },
  {
    "title": "天星照路",
    "author": "陳金順",
    "text": "按呢，除了教練佮隊員以外，校長參其他老師嘛挺好作陣去加油助聲勢。出發去基隆前一日，張春雪唯林明志遐知影遊覽車猶有空位，伊向甲仙國小戴校長表示，伊想欲掣學生廖玉真去鬥加油，順紲會當將現場情形用畫筆記錄落來。得著同意了後，透世人毋捌離開甲仙一跤步的廖玉真，歡喜甲規暝睏袂去，苦袂得天趕緊拍昲光。落尾，甲仙國小扭索仔隊帶著鄉親的向望，佇一聲大過一聲的加油聲裡過關斬將，誠無簡單提著全國扭大索比賽第二名。",
    "paragraph_id": 493
  },
  {
    "title": "天星照路",
    "author": "陳金順",
    "text": "比賽了後，全體隊員佮教練郭昆成攬咧哮，共過去這成冬來訓練的苦楚，攏敨[tháu]放佇感動的目屎裡。「各位，咱甲仙國小這回得著全國賽第二名，本人感覺十二萬分歡喜佮光榮。為著慰勞教練佮隊員的辛苦，較停仔請逐家來去基隆廟口食暗頓，暗頓食煞，咱就近揣一間旅社蹛一暝，明仔載才轉來甲仙。」甲仙國小戴校長那講那暢甲一个嘴仔裂獅獅。「哦──哦──，多謝校長。」甲仙國小扭索仔隊隊員呼聲響亮，眾人歡喜甲趒起來。",
    "paragraph_id": 494
  },
  {
    "title": "天星照路",
    "author": "陳金順",
    "text": "郭昆成隨敲手機仔予林明志佮鄭秀卿，共怹通知得著第二名的好消息佮校長的決定。「淑婉，店麻煩妳顧一下，我來去揣秀卿姨仔。」林明志佮郭昆成通完電話了後，歡喜甲佇牽手的嘴頗[phé]唚一下。林明志行到第一芋仔冰城的時，鄭秀卿拄好佇店口貼一張大大張的紅紙，頂面寫講：為著慶祝甲仙國小扭索仔隊得著全國賽第二名，唯今仔日起，相連紲一禮拜芋仔冰免費相送。「秀卿姨仔，妳跤手實在誠猛。",
    "paragraph_id": 495
  },
  {
    "title": "天星照路",
    "author": "陳金順",
    "text": "這回著第二名，妳愈奕[ī]愈大，我看愛開袂少錢哦。」林明志知影鄭秀卿在來慷慨，刁意故講話共詼。「這哪有啥？明志仔，你看，明仔載怹轉來咱欲按怎慶祝？」鄭秀卿問。「咱分頭聯絡鄉民，請逐家來甲仙大橋橋頭集合，明仔載怹轉來的時予怹一个surprise。另外，等咧我會敲電話來去訂做花環。」林明志應。",
    "paragraph_id": 496
  },
  {
    "title": "天星照路",
    "author": "陳金順",
    "text": "鄭秀卿佮林明志當咧店口講話的時，黎香蘭拄好騎oo-too-bái經過，鄭秀卿目色不止仔利，拽[ia̍t]手喚黎香蘭停落來。「香蘭仔，恁家宏怹得著全國賽第二名，拜託妳聯絡一寡熟似的家長，明仔載過晝先來我遮集合，準備迎接怹光榮轉來。」鄭秀卿特別吩咐。「有影哦，按呢足好，我隨來去聯絡。」黎香蘭話講煞，oo-too-bái phiu咧隨無看人影。第二日過晝。薄日輕風，幾蕊白雲佇天裡秋凊。",
    "paragraph_id": 497
  },
  {
    "title": "天星照路",
    "author": "陳金順",
    "text": "四、五十名鄉民聚集佇風災了後新砌好、粉茄仔色的甲仙大橋橋頭。林明志、鄭秀卿徛佇彼陣鄉民頭前，雙手攑彼早起才由鄭秀卿後生做好的標語，頂面寫「歡迎甲仙國小英雄回鄉」。怹兩人邊仔成十位扭索仔隊隊員的家長，隨人手裡提一个花環，等待囝兒光榮轉來的心情攏寫佇面裡。叮－噹，林明志手機仔收著一通張春雪發的簡訊，「阮閣五分鐘到位。」   這通簡訊，是昨暝林明志特別交代張春雪發的。",
    "paragraph_id": 498
  },
  {
    "title": "天星照路",
    "author": "陳金順",
    "text": "「鄉親啊，怹連鞭[liâm-mi]到位，較停仔逐家愛較熱情咧。」林明志大聲對眾人講。無偌久，一台車身紅色喜氣的遊覽車，勻勻仔自甲仙大橋彼爿頭駛過來。遊覽車駛到橋中央的時，坐佇車裡的人看著橋另外彼頭挨挨陣陣，逐家攏自椅仔頂徛起來。踮佇橋這爿頭歡迎的鄉親，看著遊覽車那來那近，眾人人聲喊喝，袂輸糜咧滾。Pong！Pong！Pong！……   規綰長躼躼的炮仔點灼，相連紲霆[tân]咧一分外鐘。",
    "paragraph_id": 499
  },
  {
    "title": "天星照路",
    "author": "陳金順",
    "text": "炮仔未曾放了，遊覽車已經停佇歡迎的群眾頭前。車門拍開，郭昆成頭一个落車，鄭秀卿查某囝行偎共伊掛花環。紲落來，甲仙國小扭索仔隊隊員一个接一个落車，怹的序大人隨个啊隨个目睭展大蕊，相準準家己後生緊猛闖偎為怹掛花環。「家宏，媽媽足歡喜，媽媽足歡喜。」黎香蘭一看著怹囝莊家宏，隨共伊攬牢牢，目屎一直湊湊津。「各位英雄，逐家辛苦矣。",
    "paragraph_id": 500
  },
  {
    "title": "天星照路",
    "author": "陳金順",
    "text": "」鄭秀卿聲喉拚盡磅對眾人講：「為著歡迎恁光榮回鄉，阮店裡特別暫停營業，備辦十塊桌鬧熱一下，請逐家徙跤來阮店裡。」   隔轉日，楊立榮依依難捨離開甲仙，家己一人駛車轉去台北。轉去台北了後，楊立榮暝日匿踮工作室裡，欲唯伊佇甲仙所翕[hip]彼幾落十點鐘的影帶裡，揀選出珍貴的鏡頭，剪接成做一部三十分鐘的紀錄片。",
    "paragraph_id": 501
  },
  {
    "title": "天星照路",
    "author": "陳金順",
    "text": "雖然，這款空課路對楊立榮來講，會使講是熟手中的熟手，毋過，這回伊佇甲仙生活的感受特別無仝，每一个鏡頭攏袂輸伊懷胎十月日的囡仔，定定予伊毋知欲唯佗位剪起？每擺楊立榮搪著碰壁的時，就跁起來跤手伸勻一下，拍開冰箱，提一盒鄭秀卿宅配予伊的芋仔冰出來食，暫且予頭腦較清醒咧。落尾，足足超過一月日，包含配樂，規部紀錄片才製作完成。一个微微仔風吹來的初夏暗暝。",
    "paragraph_id": 502
  },
  {
    "title": "天星照路",
    "author": "陳金順",
    "text": "設佇甲仙大橋下底，佔地成十公頃，規片青綠綠的甲仙親水公園，是鄉民歇睏時仔佮意行踏的好所在。彼暝，佇園區廣場有一場溫暖的聚會。暗頭仔食飯飽，鄉民挨挨陣陣，一群一群行入公園裡。佇燈光齊灼、抒情音樂伴奏的氣氛裡，暗時八點，白色的大銀幕開始放送影片。影片絞振動，銀幕頂面出現「跨過一條河」這五字片名。紲落來，佇violin慢板演奏〈黃昏的故鄉〉背景音樂之下，畫面出現規片芋仔園，一陣佇園裡採收芋仔的婦仁人。",
    "paragraph_id": 503
  },
  {
    "title": "天星照路",
    "author": "陳金順",
    "text": "了後，鏡頭跳來到「第一芋仔冰城」看板，頭家娘鄭秀卿接受訪問：「我是甲仙在地人。莫拉克風災了後，我佮7-11店長林明志先生作伙提議，拜託郭昆成老師組織扭索仔隊。這兩冬來，咱甲仙國小扭索仔隊受著社會各界相挺，上界要緊是郭老師頂真訓練，猶閣有彼陣囡仔毋驚艱苦，才有今仔日這款成就。逐家愛繼續加油，秀卿姨仔永遠支持恁。」   鄭秀卿話講煞，出現7-11甲仙門市影像，紲落來，林明志坐踮咖啡座接受訪問。",
    "paragraph_id": 504
  },
  {
    "title": "天星照路",
    "author": "陳金順",
    "text": "林明志受訪了，全全是郭昆成訓練學生囡仔的鏡頭，佮扭索仔隊出外比賽的畫面。這个時陣，背景音樂變換做用小吹演奏的〈愛拚才會贏〉。扭索仔隊訓練、比賽的鏡頭結束，背景音樂閣換倒轉來〈黃昏的故鄉〉。同時，畫面裡黎香蘭用越南腔咧講話：「我自越南嫁來甲仙十外冬。阮翁過身了後，受鄉親疼惜，我才有法度繼續佇遮生活，真多謝。阮囝家宏參加扭大索比賽，我感覺誠歡喜，愛加油哦，媽媽支持你。",
    "paragraph_id": 505
  },
  {
    "title": "天星照路",
    "author": "陳金順",
    "text": "」黎香蘭講話的時目眶紅紅，講煞，目屎流無停。紲落來，鏡頭掣逐家來到甲仙親水公園，規群大人佮囡仔作陣咧放風吹。了後，甲仙大橋的景緻唯七彩夜色轉換做日頭光艷下底的粉茄仔色。一台遊覽車唯橋的這爿頭勻勻仔駛過去，橋的彼爿頭一陣鄉親踮遐迎接。林明志、鄭秀卿徛佇彼陣鄉民頭前，雙手攑一面長長的標語，頂面寫「歡迎甲仙國小英雄回鄉」。規部影片佇這个坎站Ending。15.",
    "paragraph_id": 506
  },
  {
    "title": "天星照路",
    "author": "陳金順",
    "text": "雨後彩虹  高雄市甲仙區小林國小重建工程已經正式完成。唯揣地、設計、施工一路行來，經過兩冬外的時間，改頭換面的小林國小總算雲開見明月。今仔日早時十點，設佇五里埔地區的新校園啟用典禮，由小林國小校長詹順聰、小林里長月正元佮災後重建會執行長劉星雨共同主持。詹順聰佇致詞的時，特別感謝建築師陳雲天，久長以來為小林國小校園重建付出袂少心力。",
    "paragraph_id": 507
  },
  {
    "title": "天星照路",
    "author": "陳金順",
    "text": "另外，頂一站仔參加全國畫圖比賽得著頭名的廖玉真，佇張春雪老師指導之下，將伊得獎的作品〈雨後彩虹〉放大，直接畫踮小林國小新校園的穿堂，成做獻予學校的賀禮。（公視台語新聞）   月眉農場的「星光小林」才砌好無偌久，政府就取消進前禁建的命令；閣過一冬較加，號作「小林一村」的永久厝自按呢佇五里埔徛起。",
    "paragraph_id": 508
  },
  {
    "title": "天星照路",
    "author": "陳金順",
    "text": "遐的永久厝離原底水崩山的所在兩公里，占地量約六公頃，總共砌90戶，兩樓的建築設三房兩廳，有前埕後院閣佮一个停車位。這日，早時十點跤兜，林明志駛7-11行動便利車來到「小林一村」，伊的牽手秦淑婉嘛綴來鬥相共。這个駛行動便利車到偏遠所在的行動，事實上，是林明志主動向7-11總公司爭取的。伊開門市幾落冬，真知有法度來店裡交關的，除了外地來的散客以外，絕大部分攏是蹛佇甲仙街仔的鄉親。",
    "paragraph_id": 509
  },
  {
    "title": "天星照路",
    "author": "陳金順",
    "text": "親像五里埔這款偏僻的地頭，濟濟老大人掣[tshuā]孫抑是獨居的家庭，欲落山來一畷[tsuā]街裡買物件，的確十分艱難、相當無利便。早時七點半，林明志共[kā]店交予工讀生顧，伊佮牽手兩人開始款較停仔欲載去「小林一村」的物件。頭擺做較生手，唯貨架仔安排到揀選商品，怹攏特別細膩斟酌，討論閣再討論，確認閣再確認，前後舞一、兩點鐘久，行動便利車才勻勻仔駛起行。林明志共車插好勢，喚秦淑婉先款物件。",
    "paragraph_id": 510
  },
  {
    "title": "天星照路",
    "author": "陳金順",
    "text": "伊行入「小林一村」辦事處，辦事處內面干單月正元佇咧，月正元徛起來向林明志頕[tàm]一下頭。「先生，請問你是…」月正元感覺眼前這个人熟似面熟似面，煞雄雄想袂起來捌佇佗位見過。「村長伯仔，你可能袂認得我，」林明志指伊制服頂面的名牌予月正元看，「我是7-11甲仙門市店長林明志。」   「哦，林店長，有影歹勢，人老確實哺無塗豆。",
    "paragraph_id": 511
  },
  {
    "title": "天星照路",
    "author": "陳金順",
    "text": "我想起來矣，」月正元頭殼抓[jiàu]抓咧紲落講：「進前捌佇公視紀錄片看過你，你這个少年家予人足感心的。著啦，你今仔日來遮，毋知有啥物指教？」   「失禮，應該改嘴稱呼你里長伯仔才著。」林明志表情小可礙謔[gāi-gio̍h]。「無喏。我較慣勢逐家喚我一聲村長伯仔，聽起來加誠有人情味。」講著「村長伯仔」這个使用幾落十冬的稱呼，月正元兩蕊目睭隨金起來。",
    "paragraph_id": 512
  },
  {
    "title": "天星照路",
    "author": "陳金順",
    "text": "「村長伯仔，我有駛一台行動便利車來，內面親像一間小型的橄[kám]仔店。拜託你替我放送一下，予咱五里埔的鄉親知影這个消息。」林明志笑笑仔講。「猶是你少年人較敖變竅，我隨替你放送。」月正元揤[tshi̍h]落放送頭的開關：「村長報告，村長報告。各位鄉親逐家好，這陣有一台行動便利車來佇咱『小林一村』的社區廣場，內面應有盡有，袂輸一間橄仔店。有需要的鄉親請趕緊出來，較省咧行一畷甲仙街仔。",
    "paragraph_id": 513
  },
  {
    "title": "天星照路",
    "author": "陳金順",
    "text": "村長報告，村長報告……」   月正元放送了，林明志向伊頕一下頭。行出來社區廣場，看著秦淑婉早就將三爿自動車門拍開，收銀機嘛拄仔裝好勢。這陣，車邊已經聚集幾落位鄉親，眾人那揀貨那佮林明志翁某相借問。「少年的，後擺愛較捷來阮遮哦。」   「著啦，阮老大人去甲仙街仔較無利便。」   「這台行動橄仔店讚啦。」   林明志知影這个社區除了老大人以外，同時蹛袂少囡仔。",
    "paragraph_id": 514
  },
  {
    "title": "天星照路",
    "author": "陳金順",
    "text": "早起出門進前，伊專工準備一、二十粒雞胿仔，風灌好勢，紮來遮送予細漢囡仔。遐的唯林明志手裡接過雞胿仔的囡仔，逐家都歡頭喜面、嘴笑目笑。「阿媽，妳看。」一个三、四歲，講話淡薄仔臭奶呆的查某囡仔，用手比天頂，「奚[he]飛去矣，啊──」講煞，目屎隨津落來。「阿妹仔，毋通哭。阿叔手裡這粒閣予妳。」林明志提雞胿仔安搭查某囡仔。「阿公，人欲食這布丁。」另外一个五、六歲的查甫囡仔講。",
    "paragraph_id": 515
  },
  {
    "title": "天星照路",
    "author": "陳金順",
    "text": "「乖孫的，」阿公搓孫的頭殼碗仔，「阿公買一排轉來食乎夠喟。」   行動便利車前後佇「小林一村」停欲成點鐘。凡勢頭擺來的緣故，出門交關的鄉親不止仔佳易[ia̍h]，秦淑婉拍發票的手無時閒。這回，鮮牛奶、雞卵佮pháng上界搶市。「村長伯仔，這予你食涼。」欲離開進前，林明志特別捾兩罐紙盒仔裝的綠茶，入去辦事處送予月正元。「這哪會好意思？」月正元淡薄仔歹勢。",
    "paragraph_id": 516
  },
  {
    "title": "天星照路",
    "author": "陳金順",
    "text": "「小林一村」規个社區砌好勢了後，里長辦事處唯月正元徛家徙來這踏。彼時，月眉農場的「星光小林」已經運作甲不止仔熟手，月美麗想著老爸有歲矣，不忍心放伊孤一人踮佇五里埔。月美麗向劉星雨、陳雲天講出伊的想法，得著怹的支持了後，隔轉日隨搬轉去「小林一村」共月正元鬥跤手。「阿爸，我轉來矣。」月美麗人猶佇外口，聲嗽就傳入來辦事處內底。月正元聽著查某囝的呼聲，趕緊行向門嘴。",
    "paragraph_id": 517
  },
  {
    "title": "天星照路",
    "author": "陳金順",
    "text": "月美麗一踏入門，隨共月正元攬牢牢，閣佇伊的嘴頗[phé]唚一下。「妳這个查某囡仔，食甲遮呢大漢閣遐敖媤妮[sai-nai]，」月正元話講一半，看著陳雲天拖一筊行李綴咧入來。「這筊敢毋是美麗仔的筊笀[kha-báng]？」   「是啦，我載美麗仔轉來，順紲替伊捾行李。村長伯仔，你最近好否？」陳雲天一入門就共月正元相借問。「凡勢食老袂哺塗豆矣。這站仔有影較無頭神，有時陣代誌記較袂牢。",
    "paragraph_id": 518
  },
  {
    "title": "天星照路",
    "author": "陳金順",
    "text": "」月正元目頭略仔結結。「阿爸，自今仔日起，我攏會留踮身軀邊共你鬥相共。」月美麗用堅定的眼神掠老爸金金看。「雲天，美麗仔轉來遮，『星光小林』彼爿恁敢無閒會過來？」月正元問。「村長伯仔，彼爿有我佮星雨咧發落，作你放心。」陳雲天應。月美麗轉來「小林一村」無偌久，一个拜六下晡時仔，蕭傳勇駛車載老母潘愛荷來辦事處相揣坐。月美麗一見著潘愛荷，相像參永過仝款，先闖過攬一睏才閣講。「愛荷姨仔，我入來泡茶予恁啉。",
    "paragraph_id": 519
  },
  {
    "title": "天星照路",
    "author": "陳金順",
    "text": "」月美麗面帶笑意。「美麗仔，妳暫且莫無閒。阮傳勇仔毋捌來過遮，拜託妳掣伊四界踅踅繞[lau]繞咧。」潘愛荷刁意故製造怹兩个少年人作陣的機會。「阿爸、愛荷姨，恁欲佮阮作陣去否？」月美麗問。「無喏。恁去就好，我濟歲人稍歇喘一下。」潘愛荷那講話那共月正元使目尾。「是啦。美麗仔，無采今仔日天色遮呢光顯，緊掣傳勇仔出去行行咧。」月正元講。「按呢，阿爸，你愛替我好好仔招待愛荷姨仔。」   「我知啦。",
    "paragraph_id": 520
  },
  {
    "title": "天星照路",
    "author": "陳金順",
    "text": "」   月美麗佮蕭傳勇用步輦的出門散步。月正元泡一鈷金萱茶請潘愛荷。「潘總幹事，這泡金萱喉韻誠讚，妳啉看覓。」月正元捀[phâng]一甌茶予潘愛荷。「嗯，這茶湯金黃透明，」潘愛荷共茶甌捀到鼻空口鼻兩秒鐘才啉落喉，「薄薄仔的花芳氣味清爽，啉落喉了後閣會回甘，確實讚。」   「著啦，村長伯仔。」潘愛荷紲落講：「阮傳勇仔誠佮意恁美麗仔，設使怹兩人若有相意愛，咱噶哈巫佮大武壠聯姻做親晟，毋知你想啥款？",
    "paragraph_id": 521
  },
  {
    "title": "天星照路",
    "author": "陳金順",
    "text": "」   「其實，頂回阮去恁庄裡參加慶典的時，我就略略仔感覺會出來。不而過，美麗仔轉來了後，全然毋捌提起這件代誌，凡勢是查某囡仔人較小面神。我看，一切順其自然。」月正元講出伊的想法。「是啦，一切順其自然。」潘愛荷順月正元的話尾講。「阮美麗仔自細漢無老母佇身軀邊。設使咱兩家若會當合婚，伊就挺好加一个阿母共伊惜命命。」月正元顯露出毋甘的表情。「來，啉茶啦。」月正元閣斟一甌茶予潘愛荷。",
    "paragraph_id": 522
  },
  {
    "title": "天星照路",
    "author": "陳金順",
    "text": "月美麗佮蕭傳勇勻勻仔散步，兩个人佇五里埔的四箍輦轉踅一輾。路裡來到一片蓊[ōm]蓊的竹仔林，月美麗會記得這片竹仔林，是進前夜祭彼日透早，伊參老爸作陣上山剉向竹來過的所在。「美麗仔，我這个人一條腸仔迵[thàng]尻川，有話藏袂牢。」月美麗當咧想代誌，蕭傳勇雄雄牽伊的手，「我愛妳，毋知妳敢願意佮我作伙？」   月美麗心內無任何準備，無張無持聽著對方表露愛意，一時規个面反紅。",
    "paragraph_id": 523
  },
  {
    "title": "天星照路",
    "author": "陳金順",
    "text": "毋過，伊予蕭傳勇牽咧的手並無勼倒轉來。「美麗仔，好否？」蕭傳勇聲音變較輕柔。「嗯。」月美麗頕頭。紲落來，月美麗牽蕭傳勇走向竹林邊的一條小山溪，這个所在平素時仔罕得有人行跤到。怹共鞋仔褪掉、褲跤襞[pih]起來，潦落溪裡耍水，护[hòo]水花噴咧對方身軀頂，耍有一睏，兩人跁起來溪邊坐咧大粒石頭頂。月美麗主動用伊的小嘴唇唚蕭傳勇的面，蕭傳勇予月美麗唚一下，隨回報伊上大的熱情。",
    "paragraph_id": 524
  },
  {
    "title": "天星照路",
    "author": "陳金順",
    "text": "這時，風絲仔吹來涼意，怹互相替對方除去身軀頂的阻礙。蕭傳勇順這个勢共月美麗抱咧，閣行入溪裡，雙人佇溪裡愛意盡展，假若水底神仙，眼前曠闊的天地佇怹目睭內成做一幅人間美景。鴛鴦上岸，月美麗佮蕭傳勇用上界緊快的速度回復本成的穿插。頭毛、衫褲予日頭佮風絲仔合作吹焦以後，雙人手牽手行向回程。「阿爸，我入來煮暗頓。」轉來「小林一村」辦事處，天色漸黃昏，月美麗面帶笑意，話語愛嬌溫柔。「美麗仔，我共妳鬥相共。",
    "paragraph_id": 525
  },
  {
    "title": "天星照路",
    "author": "陳金順",
    "text": "」潘愛荷憑伊查某人的第六感，瞭[lió]一下隨看入月美麗的心肝穎[ínn]仔。「傳勇仔，來，咱來泡茶。」月正元嘛看出來兩个少年人互動的鋩[mê]角。彼擺以後，蕭傳勇逐月日至少唯埔里來一畷「小林一村」。有時陣載老母潘愛荷作陣來，有東時家己孤一个來參愛人仔相會。量約半冬了後。一个風透甲sǹg sǹg叫的秋天暗暝，陳雲天接著一通怹二姊唯台中敲來的電話，講老母游阿市拄才佇厝裡斷喟。",
    "paragraph_id": 526
  },
  {
    "title": "天星照路",
    "author": "陳金順",
    "text": "掛斷電話，陳雲天的目屎親像湍流的溪水，伊的腦海內浮現細漢時的畫面，老母辛苦晟養怹三个姊弟仔的影像，彼寡記智的底片一直咧滾絞。「阿母，我誠不孝。」陳雲天共劉星雨攬咧哮，哮甲日月無光、烏天暗地。哮一睏，兩人相掣透暝駛車拚轉台中。「雲天，人死不能復生。你愛較保重咧，相信阿姆佇天頂嘛會希望你愛堅強。」劉星雨安慰陳雲天，「你的情緒當激動，車我來駛就好。」   事實上，陳雲天的老母是致著血癌過身。",
    "paragraph_id": 527
  },
  {
    "title": "天星照路",
    "author": "陳金順",
    "text": "成冬前，游阿市不時感覺頭殼烏暗眩，陳雲天的二姊掣去予醫生看，一下檢查才發覺已經血癌尾期矣。自彼陣起，陳雲天平均扯[tshé]一月日轉去台中探望老母一擺。逐回轉去，游阿市雖然心內歡喜，毋過攏會一再共伊交代：「雲天仔，一畷路長躼躼，你若無閒，毋免遮捷轉來無要緊。」   坐踮車裡，陳雲天想起老母家己破重病猶咧為序細設想，目屎無聲無說閣流落來。老母的喪事辦煞。",
    "paragraph_id": 528
  },
  {
    "title": "天星照路",
    "author": "陳金順",
    "text": "陳雲天佮劉星雨參詳，向望照民間的例，佇百日內完婚。劉星雨相當理解陳雲天的心情，尚且怹兩人的感情早就無輸翁仔某，只不過差一个儀式佮入戶口爾。陳雲天佮劉星雨雙方序大人攏去天頂做神。怹拜託對待怹假若家己序細的月正元擔任主婚人，佇「星光小林」的村民活動中心舉辦簡單的婚禮，月美麗、蕭傳勇做怹的伴嫁佮伴娶。月美麗、蕭傳勇做伴嫁佮伴娶了後一月日，有一工蕭傳勇孤一人閣來「小林一村」參月美麗相會。",
    "paragraph_id": 529
  },
  {
    "title": "天星照路",
    "author": "陳金順",
    "text": "怹雙人手牽手行到定情的小山溪，蕭傳勇雄雄一跤跪地，「美麗仔，嫁予我好否？」   「傳勇仔，咱猶閣少年，敢著遮趕緊？」月美麗問。「妳敢袂欣羨雲天兄佮星雨姊仔？」蕭傳勇用期待的眼神看月美麗，「自從彼日咱做伴嫁佮伴娶，我的心內就十分滾絞，想欲早一日共妳娶轉厝。」   「咱若欲結婚，我有一个條件。",
    "paragraph_id": 530
  },
  {
    "title": "天星照路",
    "author": "陳金順",
    "text": "」月美麗口氣變甲略仔嚴肅，蕭傳勇聽著這句話目睭展大蕊、耳空搤[iah]利利，月美麗停睏兩秒鐘紲落講：「傳勇仔，我無愛你的璇[suān]石佮袚[phua̍h]鍊。你嘛知，阮阿爸有歲矣，我必須要留落來照顧伊，假使你佮愛荷姨仔無法度諒解，請你另外走揣較適合你的查某囡仔。」   「月美麗，我愛你。",
    "paragraph_id": 531
  },
  {
    "title": "天星照路",
    "author": "陳金順",
    "text": "」為著表露堅定的愛意，蕭傳勇面向山谷喟力拚盡磅呼喚，伊的呼喚碰著山谷閣彈倒轉來形成回音，「自從彼回妳來阮庄裡參加慶典，我頭一擺看著妳，就予妳sannh著頂八卦，愛著較慘死無藥醫。」   月美麗聽蕭傳勇講煞，受真情感動流落珍貴的珠淚，紲落，伊閣再提出一个要求：「另外，後擺咱若結婚，頭一个囡仔無論查甫、查某，愛綴我姓『月』。」   「這我答應妳。莫講囡仔綴妳姓，予妳招我嘛甘願。",
    "paragraph_id": 532
  },
  {
    "title": "天星照路",
    "author": "陳金順",
    "text": "」蕭傳勇共月美麗輕輕仔攬咧，「古早咱平埔族本底就是母系社會，妳的要求天公地道，一點仔都無超過。」   彼日，轉去「小林一村」了後，月美麗共老爸講伊向蕭傳勇提出的結婚條件。月正元一爿面毋甘查某囝為著伊恐驚會犧牲幸福，另外一爿面深深感受美麗仔真真正正大漢矣。「美麗仔，來，予阿爸惜惜。」月正元、月美麗兩爸仔囝攬咧哮一睏。下一个禮拜日，蕭傳勇載老母潘愛荷來「小林一村」正式提親。",
    "paragraph_id": 533
  },
  {
    "title": "天星照路",
    "author": "陳金順",
    "text": "「村長伯仔，今仔日我掣傳勇仔來提親，向望你會當同意怹兩个少年人的親事。」潘愛荷一踏入門直接講出重點。「潘總幹事，傳勇仔敢有共妳講阮美麗仔開的條件？」月正元問。「有，阮傳勇仔轉達甲一清二楚，我全然同意彼兩項條件。」潘愛荷誠阿沙利。「若按呢，怹兩个序細就袂當定定佇身軀邊侍候妳。」月正元徛踮對方立場設想。「我早就共美麗仔當作查某囝。遮呢好的查某囡仔，願意佮傳勇仔鬥陣一世人，我已經心滿意足。",
    "paragraph_id": 534
  },
  {
    "title": "天星照路",
    "author": "陳金順",
    "text": "閣再講，伊欲留落來照顧相依為命的老爸，我閣較無反對的理由。」潘愛荷思想不止仔開化。「愛荷姨仔，多謝妳的體諒。」月美麗目屎含目墘，行偎潘愛荷身軀邊牽伊的手。「美麗仔，閣咧喚愛荷姨仔，應該改嘴叫阿母才著。」月正元佇邊仔提醒。「阿母。」月美麗這聲「阿母」喚了不止仔大聲，喚了，目屎津落來，參潘愛荷攬絚[ân]絚。舊曆九月十五，小林夜祭彼日。",
    "paragraph_id": 535
  },
  {
    "title": "天星照路",
    "author": "陳金順",
    "text": "潘愛荷、蕭傳勇母囝佮一陣族親身穿噶哈巫傳統服裝，來五里埔參加祭典，順紲舉辦月美麗佮蕭傳勇的婚禮。女方這爿頭，月正元、月美麗父囝參小林鄉親嘛穿大武壠傳統服裝，逐家作陣綴歡樂的曲調牽戲，氣氛輕鬆熱烈。劉星雨、陳雲天翁某嘛唯月眉農場轉來五里埔獻上最深的祝福。婚禮佇簡單、隆重的儀式裡結束。彼暗，夜暝天星閃熾。隔轉年春天，莫拉克風災過去兩冬半跤兜。小林國小新校園佇五里埔重建進入最後階段。",
    "paragraph_id": 536
  },
  {
    "title": "天星照路",
    "author": "陳金順",
    "text": "小林國小學生猶原踮甲仙國小寄讀。張春雪班裡唯一的學生廖玉真已經讀六年，閣偆幾月日就挺好卒業。伊佇張春雪的照顧佮指導之下，毋那學業綴人會著，尚且佇畫圖頂面嘛有嶄然仔好的造就。自「小林一村」砌好了後，張春雪佮廖玉真這對鬥陣六冬的師生，就搬入去作伙蹛。每日上下課，張春雪騎一台50c.c的oo-too-bái，共廖玉真載出載入，兩人感情無輸母囝抑是親姊妹仔。「玉真，老師共妳講一項好消息。",
    "paragraph_id": 537
  },
  {
    "title": "天星照路",
    "author": "陳金順",
    "text": "」一个日頭光顯、偎晝的歇睏時仔，張春雪佇一欉榕樹跤共一份簡章提予廖玉真，「妳看，這是今年全國國小學生畫圖比賽的簡章。時間猶閣有一個月，老師對妳有信心，玉真，妳愛加油。」   「多謝老師，我會加油。」廖玉真展現自信的笑容。",
    "paragraph_id": 538
  },
  {
    "title": "天星照路",
    "author": "陳金順",
    "text": "每一个黃昏時仔，散學了後，廖玉真攏會佇甲仙國小校園揀選一位視野曠闊的所在，將畫圖紙囥踮畫架仔頂面，先用鉛筆輕輕仔拍底，底拍好了後，才攑水彩筆搵[ùn]各種無仝的色料，畫踮藍圖頂面適當的位置。伊真看重這擺比賽，所致，無論彼幅圖完成偌濟比例，只要伊感覺無滿意，就共畫圖紙扐[liah]掉重頭畫起。時間一下久來，伊會感覺對老師張春雪歹勢，因為伊畫圖所有的開銷，全部齊是張春雪負擔的。",
    "paragraph_id": 539
  },
  {
    "title": "天星照路",
    "author": "陳金順",
    "text": "「老師，失禮，我閣扐掉遐濟張畫圖紙。」有一回，廖玉真畫了無滿意，閣咧扐畫圖紙，張春雪拄好佇身軀邊。「玉真，毋通予家己傷[siunn]大壓力，稍歇睏一下，頭腦較清醒了後才閣畫。」張春雪毋那無怪廖玉真，閣進一步安慰伊。落尾，經過量約半月日，毋知扐掉偌濟張畫圖紙，廖玉真總算畫甲合伊的意。過兩日，張春雪替伊包裝好，提去郵局寄掛號到台北的主辦單位。",
    "paragraph_id": 540
  },
  {
    "title": "天星照路",
    "author": "陳金順",
    "text": "參賽作品寄出去個半月了後，張春雪收著主辦單位寄來的通知批，頂面清清楚楚寫「小林國小學生廖玉真參賽作品〈雨後彩虹〉，得著全國國小學生畫圖比賽水彩組第一名」。主辦單位網站隨時公告比賽結果。彼幾日，袂少份報紙攏有刊登這項消息，內中，一份特別致重文化新聞的報紙，用半版的版面報導張春雪佮廖玉真奮鬥的故事。兩禮拜後，張春雪掣廖玉真到台北參加頒獎典禮。",
    "paragraph_id": 541
  },
  {
    "title": "天星照路",
    "author": "陳金順",
    "text": "彼日早時，張春雪為廖玉真揀一袾[su]粉紅色洋裝，予伊看起來親像一位快樂的小公主。張春雪陪廖玉真去台北參加頒獎典禮了後無偌久，小林國小新校園規个砌好勢。詹順聰校長向望廖玉真共得獎作品〈雨後彩虹〉放大，直接畫踮穿堂的一面壁頂，請張春雪老師佇邊仔指導。「老師，校長叫我共作品畫佇壁頂，干單予我一禮拜時間，我足驚畫了無好。」徛佇穿堂頭前，廖玉真面帶愁容。",
    "paragraph_id": 542
  },
  {
    "title": "天星照路",
    "author": "陳金順",
    "text": "「玉真，妳已經是全國第一名，毋免煩惱，老師會佇邊仔鬥幫忙。」張春雪安搭廖玉真緊張的情緒。張春雪安搭了後，廖玉真提出勇氣攑畫筆彩畫規面本底空白的牆壁。開頭，伊先佇倒爿頂懸畫一道七彩的虹[khīng]，虹的附近幾蕊薄薄的雲。下底，一陣燕仔飛佇天頂。閣下底，一座新點點、綠色作底的建築物，建築物頭前設一个校門，校門頂面「小林國小」四字刻甲明明明。",
    "paragraph_id": 543
  },
  {
    "title": "天星照路",
    "author": "陳金順",
    "text": "正手爿，天頂摔[siàng]大雨，幾落間厝予塗石流沖甲東倒西歪，下底，大人牽囡仔佇雨裡流目屎。落尾，廖玉真佇張春雪的鼓勵佮陪伴之下，一禮拜的期限內完成這幅〈雨後彩虹〉。小林國小校長詹順聰呵咾甲會觸舌。閣過成禮拜。早時十點，天色清朗無雲。彼日，是小林國小新校園啟用典禮。典禮由小林國小校長詹順聰、小林里長月正元佮災後重建會執行長劉星雨共同主持。彼陣，劉星雨已經有身六月日，堅持揹一圈肚來參加啟用典禮。",
    "paragraph_id": 544
  },
  {
    "title": "天星照路",
    "author": "陳金順",
    "text": "「各位來賓、各位里民、各位老師、各位記者朋友逐家好。」啟用儀式了後，小林國小校長詹順聰踮佇校門口講話：「真多謝各位今仔日特別撥工，來參加小林國小新校園啟用典禮。咱的新校園會當順利啟用，愛感謝濟濟各界人士出力鬥協助，尤其第一愛感謝自頭至尾為咱設計、監工的建築師陳雲天先生，請陳先生講幾句仔話。」   詹順聰話講煞，現場響起熱烈的噗仔聲。陳雲天行到頭前，共劉星雨的手牽牢牢，翁某作陣向逐家拽手、行禮。",
    "paragraph_id": 545
  },
  {
    "title": "天星照路",
    "author": "陳金順",
    "text": "陳雲天面帶笑容，毋過，無講甲半句話。典禮結束了後，詹順聰掣領眾人行向穿堂，參觀一禮拜前才完成的壁畫。張春雪、廖玉真早就踮遐聽候，來賓到位了後，作者廖玉真本人向逐家解說創作彼幅〈雨後彩虹〉的起心動念。兩禮拜後，小林國小頭擺佇新校園舉辦畢業典禮。這屆六年畢業生干單偆廖玉真一人。彼日早時，張春雪、廖玉真手牽手，唯「小林一村」徛家行到小林國小禮堂。",
    "paragraph_id": 546
  },
  {
    "title": "天星照路",
    "author": "陳金順",
    "text": "張春雪自校長詹順聰手裡接過「畢業生」名條，親手共這个紅底金字的名條結踮廖玉真胸前。雖然干單一位畢業生，毋過，全校師生佮家長攏來參加這个簡單、隆重的典禮。廖玉真致謝詞了後，進行頒獎。市長、區長、里長、校長佮各界人士提供的獎狀、獎品總共一、二十項，全部頒予廖玉真，物件濟甲搬袂轉去。典禮結束了後，廖玉真佮全體師生踅校園一輾，紲落，詹順聰親身駛車載張春雪、廖玉真佮遐的獎品轉去「小林一村」。",
    "paragraph_id": 547
  },
  {
    "title": "天星照路",
    "author": "陳金順",
    "text": "廖玉真卒業，小林國小暑假綴咧開始。張春雪感覺肩胛頭的重擔會當暫時放下。雖然，高清風過身欲偎三冬，毋過，張春雪一直無法度將伊放袂記。這陣，張春雪想欲予家己幾工時間，去到司馬庫斯走揣高清風的故鄉，完成永過參愛人仔的約束。暑假拄開始無幾日，張春雪掣廖玉真來「小林一村」辦事處拜訪月正元，向月正元講伊欲去司馬庫斯的決定。彼時，辦事處裡猶有生囝拄好滿月的月美麗佮翁婿蕭傳勇。",
    "paragraph_id": 548
  },
  {
    "title": "天星照路",
    "author": "陳金順",
    "text": "廖玉真看著月美麗抱咧胸前的查某囝誠古錐，伸手摸伊的面。「阿姨，這个紅嬰仔號作啥物名？」廖玉真好玄問。「伊的名號作月心婷。」月美麗笑笑仔應。「『心婷』這个名誠有詩意。」張春雪共月美麗呵咾。「阮某有影足敖共囡仔號名。」蕭傳勇坐佇月美麗邊仔那講那笑。「乖孫的，來，阿公惜。」月正元唯月美麗手裡抱過月心婷。眾人講話講甲當投機，陳雲天牽劉星雨勻勻仔行入來辦事處。「雲天、星雨，恁轉來矣。",
    "paragraph_id": 549
  },
  {
    "title": "天星照路",
    "author": "陳金順",
    "text": "」月正元代先看著怹踏入門。劉星雨有身直欲七個月，廖玉真看著劉星雨的腹肚又閣好玄問：「阿姨，妳腹肚內面是弟弟抑是妹妹？」   「予妳臆？」劉星雨無欲直接講，刁意故創治廖玉真。「是弟弟，著否？」廖玉真連想都無想直接應。劉星雨輕輕仔頕頭。「星雨姊，囡仔的名敢想好矣？」張春雪問。「阮翁仔某早就參詳好勢，無論查甫、查某，攏欲號作『天星』。」陳雲天代替劉星雨回答。「是欲姓『劉』，抑是姓『陳』？」蕭傳勇問。",
    "paragraph_id": 550
  },
  {
    "title": "天星照路",
    "author": "陳金順",
    "text": "「姓『陳』啦。」劉星雨應。隔轉日，天拍昲光。蕭傳勇駛一台九人座，欲唯「小林一村」往司馬庫斯出發。車內坐五个大人、兩个囡仔，劉星雨腹肚內的「天星」若算在內，攏總一行八名。「傳勇仔，車駛較慢咧，安全第一。」欲起行進前，月正元再三交待，「一畷路長躼躼，半路若疲勞，停落來歇睏，抑是佮雲天相換駛。欲跁起司馬庫斯的山路，愛特別細膩，前一站仔新聞才報講彼踏發生車厄。」   「阿爸，我知。」蕭傳勇應。",
    "paragraph_id": 551
  },
  {
    "title": "天星照路",
    "author": "陳金順",
    "text": "「阿爸，作你放心。車內有『心婷』佮『天星』，我會提醒伊愛細膩。」月美麗露出慈愛的面容。彼日，唯「小林一村」到司馬庫斯，九人座沿路駛沿路歇，眾人佇車內有講有笑，獨獨張春雪較嘴恬。到位的時，紅霞布滿規个司馬庫斯的天幕。「老師，妳看，奚天頂足媠的。」廖玉真歡喜甲想欲共彼幅天然美景畫落來。「清風仔，我掣你轉來司馬庫斯，你有歡喜否？」張春雪唯隨身筊笀提出一張裝框的相片，對相片頂面的高清風勻聊仔講。",
    "paragraph_id": 552
  },
  {
    "title": "天星照路",
    "author": "陳金順",
    "text": "紲落來，怹來到司馬庫斯共同經營的民宿「恩典屋」歇暝，順紲佇遐食暗。暗頓食飽，眾人行到民宿外面散步。這時，算袂盡的天星早就掖踮銀河頂面，一粒一粒閃閃熾熾。「哇──」行到半路，月美麗用偝[āinn]巾偝咧尻脊胼的月心婷，雄雄哀一聲不止仔大聲。",
    "paragraph_id": 553
  },
  {
    "title": "天星照路",
    "author": "陳金順",
    "text": "月美麗知影囡仔腹肚枵，趕緊共偝巾敨開，胸前衫鈕仔剝開，露出厚奶水的奶房，將心婷的小嘴抵偎伊的奶頭仔，拄才滿月的心婷目睭半金半瞌，一嘴一嘴勻勻仔吸，吸一睏，滿足了後才共伊的小嘴徙開。「美麗仔，我看妳沿路攏予心婷食母奶，敢是自伊出世就按呢？」劉星雨看著月美麗自然大範[pān]飼母奶，心內也佩服也欣慕。「是啦。」月美麗輕略仔佇心婷尻脊骿搭搭咧，順紲共衫鈕仔紐起來。「阮天星出世了後，我嘛欲飼伊食母奶。",
    "paragraph_id": 554
  },
  {
    "title": "天星照路",
    "author": "陳金順",
    "text": "」劉星雨這句話講甲不止仔肯定。劉星雨話講煞，瞻頭看天。遐的掖踮銀河頂面的天星，親像一蕊閣一蕊的目睭，一直對伊tsha̍p-tsha̍p睨。（全文煞） ──2013.2.4起鼓，2013.5.23初胚。2013.7.6定稿，佇赤崁南門仔。【後記】 彼年，佇鹽分地帶                 ⊙陳金順   少年的時，唯北地來南鯤鯓參加鹽分地帶文藝營，是一段美麗的記智。",
    "paragraph_id": 555
  },
  {
    "title": "天星照路",
    "author": "陳金順",
    "text": "佇遐，我參濟濟青年朋友相像，加減得著文學啟蒙。想袂到，彼條因緣線牽連到這陣。奚是1996年熱人的代誌。彼時，文藝營總幹事許献平先生，留予我不止仔深刻的印象。逐日看著伊闖出闖入，無停發落營隊大細項代誌。伊較嘴恬，是一个行動者的典型。兩冬後，閣一擺來到鹽分地帶，毋那原在搪著献平兄，佇遐猶熟似方耀乾、陳淑娟、葉益榮這幾位良善的好朋友。",
    "paragraph_id": 556
  },
  {
    "title": "天星照路",
    "author": "陳金順",
    "text": "雖然，日後每一个人的文學造就無仝，毋過，遮的朋友攏成做拍死無退的君子之交。落南徛居了後，因由献平兄的緣故，認捌攝影家王素滿。怹兩人生性樸實、義氣，對待我假若家己小弟，是我這世人的知己。献平兄出過一本小說集，佇這方面算是我的前輩。伊知影我的頭本長篇小說《天星照路》欲出版，隨跳出來講欲助贊經費，尚且願意共「鹽鄉文史工作室」的看板借我掛。遮的美意，除了點滴囥在心內，嘛會成做我不斷創作的喟力。",
    "paragraph_id": 557
  },
  {
    "title": "天星照路",
    "author": "陳金順",
    "text": "献平兄，期待咱兩兄弟會當為這塊土地寫出濟濟感動人的小說。就親像我對《天星照路》的向望仝款。──2013.7.",
    "paragraph_id": 558
  },
  {
    "title": "天星照路",
    "author": "陳金順",
    "text": "9寫佇赤崁南門仔 鹽鄉叢書07 天星照路        作  者：陳金順        發 行 人：許献平        出 版 者：鹽鄉文史工作室        地  址：724台南市七股區後港里港西38號        電  話：06-7945630             總 經 銷：島鄉台文工作室        通 訊 處：70499台南郵局第140號信箱             電    話：06-2216152、0958645287             E-mail： HYPERLINK \"mailto:ekanglang@yahoo.",
    "paragraph_id": 559
  },
  {
    "title": "天星照路",
    "author": "陳金順",
    "text": "com.tw\" ekanglang@yahoo.com.",
    "paragraph_id": 560
  },
  {
    "title": "天星照路",
    "author": "陳金順",
    "text": "tw             劃撥帳號：19131748  戶名：陳金順        封面繪圖：高月員        美  編：Anita設計印刷工作室        出版日期：2013年10月初版一刷             定    價：新台幣300元        國際書碼：ISBN 第一本莫拉克風災長篇小說 《天星照路》毋那是災難小說 嘛是平埔族小說 閣較是愛佮希望的小說  PAGE   \\* MERGEFORMAT 100",
    "paragraph_id": 561
  },
  {
    "title": "知音鸚哥鳥",
    "author": "陳金順",
    "text": "註死   阿堅坐踮咖啡座，掀若磚仔角的詩選。啉一喙烏龍茶。兩台車對七條通拚來。後壁副駕駛座彈一銃。銃子歪斜，彈迵彼本詩選。阿堅胸坎搭三下。啉一喙烏龍茶。兩台車對七條通拚來。後壁副駕駛座彈一銃。銃子歪斜，彈迵彼本詩選。阿堅胸坎搭三下。警員閣一銃，彈破頭前BMW倒爿後輪。車敧一爿，挵對美術館門口埕。──2020.6.20佇台文館咖啡座     2021.1《台文戰線》第61號 歇熱   透中日晝。",
    "paragraph_id": 1
  },
  {
    "title": "知音鸚哥鳥",
    "author": "陳金順",
    "text": "雙跤步輦，行入寶美樓。古典佮現代，西洋參東方，佇曠闊的空間交會。小說《魔神仔樂園》罔讀。大甌烏咖啡、黃皮雞卵捲，軟略勻聊仔落腹。烏白相片透濫後現代的熱帶魔幻。我佇冷氣間，無半絲仔睏意。“What are your name?”倒爿圓桌邊，紅頭毛的阿啄仔姑娘掠我金金看，我落破英語相借問。「你講啥？我聽無啦。」伊會曉講台語。「四冬前，」伊看我戇神，紲落講：「咱捌佇恆春相見。」   「恆春？",
    "paragraph_id": 2
  },
  {
    "title": "知音鸚哥鳥",
    "author": "陳金順",
    "text": "」佇遐蹛三月日，干焦捌搪過日本小姐，頭殼皮抓幾若下。伊掀開《魔神仔樂園》目錄，我影著「第十一章 八寶公主的護佑」。規身軀起交懍恂！――2020.8.19佇寶美樓     2020.10《海翁台語文學》第226期 抄，死   半暝子時鬼門開   大鬼小鬼攏總來   「你tsiah少年哪會來遮？」閻羅王ná講ná哈唏。「閻王啊！無講你毋知，我是抄死。」阿ti ná講ná吐大氣。「抄死？",
    "paragraph_id": 3
  },
  {
    "title": "知音鸚哥鳥",
    "author": "陳金順",
    "text": "是咧抄四書五經抑是道德經？」   「我哪有hiah才情？我抄論文啦！」   「論文？是論天文抑是論地理？」   「是論政治。」阿ti頭殼幌三下。「天跤下政治上烏暗。你敢無聽序大咧講：囡仔人有耳無喙？」   「我用手抄，毋是開喙講。」   「你抄偌濟字？」   「五萬。」   閻羅王掠阿ti瞭一下，紲落講：「你是咧食飽換枵！」   「我是為著五十萬，姑不而將做銃手。」   「銃手？你彈死啥物人？",
    "paragraph_id": 4
  },
  {
    "title": "知音鸚哥鳥",
    "author": "陳金順",
    "text": "」   「我無彈死人，我是予人彈死。」   「彈銃技術bái，莫怪傱入地獄來。」   「閻王，你誤解囉！銃手，是替人做piah的意思。」   「你掠準咧糊紅毛塗。做pè講無路來，煞講對做piah去。」   「總講一句，我是被奸所害。」   「少年若無一擺戇，路邊哪有iú應公？」   閻羅王講煞，頭幌三下，行入內殿歇晝。――2022.7.28佇台南市圖書館     2023.3.",
    "paragraph_id": 5
  },
  {
    "title": "知音鸚哥鳥",
    "author": "陳金順",
    "text": "29《老人文學》第12輯 粉筆的心聲     過晝，西北雨。「目睭拄瞌，phe̍h-phe̍h叫，吵死人！」阿白吐大氣。「阿白叔仔，」阿紅佇邊仔喃，「咱毋是人，ài講吵死粉筆。」     「猴囡仔，粉筆嘛有性命。」阿白睨阿紅。「紅妹，」阿黃倚來，「叔仔講kah足對同。」     「咱佮人相siāng驚澹。若無細膩沃著雨，規組會害了了！」阿白愈講愈大聲。「莫講沃雨。",
    "paragraph_id": 6
  },
  {
    "title": "知音鸚哥鳥",
    "author": "陳金順",
    "text": "只要噴著Tsín-sàng的喙瀾，咱就ài感幾若日！」阿黃ná講ná怨嘆。「人來矣，較恬較無báng！」阿紅出聲警告。紲落，伊代先nǹg入粉筆篋仔，阿黃綴咧旋入去。喙鬚鬍鬍的陳教授穿白T-shirt、烏色短褲節仔，跤long咖啡色涼鞋，勻聊仔行入學堂。伊行來烏枋頭前，阿白袂赴閃，拄好予tsang著。「粉筆的心聲」陳教授kā這五字寫kah袂輸畫土符仔。哈啾！鼻水滒kah阿白規身軀。「恁老師較好！",
    "paragraph_id": 7
  },
  {
    "title": "知音鸚哥鳥",
    "author": "陳金順",
    "text": "」阿白kiāu kah無力。哈―啾！坐頭前排、目睭掠烏枋金金相的阿tik，煞予陳教授穢著。※「大學國文：台語文學概論講座」，成大測量系許淳玓出題。――2022.12.24佇骨力冊房     2023.2《海翁台語文學》第254期 墾丁海風   疫情的緣故，這站工課路較閬。阿勛ná咧看衝kah掠袂牢的《斯卡羅》，ná想講兩冬無來恆春矣。禮拜早仔，伊對新左營站坐「台灣好行」墾丁快線。",
    "paragraph_id": 8
  },
  {
    "title": "知音鸚哥鳥",
    "author": "陳金順",
    "text": "咱人七月十五，本底興tshih-tshih，欲來東門城看好漢搶孤。「月光掖佇東門城 勇氣綴天星迵到遐   歲月的堅持 有氣力的歌詩   起起落落 將孤單徙振動   月光掖佇東門城 山風吹來雲做伴   褪赤跤的囡仔 今暗的英雄   我徛佇遮 為你拍噗仔」   百外冬來，搶孤頭擺停睏。「無魚，蝦嘛好。」狗聲乞食喉，孤人徛踮城門跤，嚴詠能的〈月光掖佇東門城〉罔唱。",
    "paragraph_id": 9
  },
  {
    "title": "知音鸚哥鳥",
    "author": "陳金順",
    "text": "「Siân-sénn、siân-sénn…」查某囡仔聲。醒來，日鬚炤面，海風陣陣。「我哪會倒咧海沙埔？」阿勛擔頭。「我是墾丁派出所的警員，聽人通報…」   這片大灣海沙埔，毋是無來過，這回煞按呢無事無白。阿勛ná想ná懊惱，「啊！敢會八寶公主來tshuā路？！」   八寶公主的傳說，一代傳一代。眾人攏講伊對荷蘭來，講kah有跤有手、有影有跡。",
    "paragraph_id": 10
  },
  {
    "title": "知音鸚哥鳥",
    "author": "陳金順",
    "text": "另外一phâng人講：伊毋是荷蘭公主，是1867年美國Rover號的船長夫人。彼个佇公視戲齣《斯卡羅》裡，予龜仔甪社斬頭的婦jîn人。真實佮虛構，到底佗一項較古意？歷史參戲劇，啥人的故事較頂真？「警察小姐，勞力喔！」   阿勛灌一甌茶，行出墾丁派出所。翻頭坐客運轉恆春轉運站進前，伊行來「八寶公主廟」面頭前，雙手合十、目睭瞌瞌敬拜。墾丁的海風，勻聊仔吹來。――2021.8.",
    "paragraph_id": 11
  },
  {
    "title": "知音鸚哥鳥",
    "author": "陳金順",
    "text": "24佇骨力冊房     2023.6《海翁台語文學》第258期 阿美佮阿漢   阿漢，蹛佇一个五路人匯集的庄頭。伊逐日穿一軀殕殕闊闊的粗布衫，毋捌相替換，就若人咧講的「刣狗也彼軀，拜神也彼軀」。伊的外表蓋性格，毋但頭毛留kah長lòng-sòng，喙鬚嘛袂輸咧旋藤。伊無咧作穡，興畫圖，無所不至畫。到底畫啥？無人知影。伊上捷出現佇庄頭的大樹跤佮海邊的駁岸。",
    "paragraph_id": 12
  },
  {
    "title": "知音鸚哥鳥",
    "author": "陳金順",
    "text": "一張畫圖紙、一枝鉛筆、一塊舊漚舊臭的柴架仔，總也共也的家私干焦遮。伊無咧參人相借問，眾人嘛kā當做透明的空氣，慣勢仔慣勢。彼日，毋知吹啥物風？阿漢踮駁岸頂畫圖，畫kah盹ka-tsuē。聽候伊目睭擘金，面頭前徛一位金髮女郎。「我號做阿美仔。」鼻仔啄啄、目睭濁濁的媠姑娘仔，煞會曉講咱的話。「這張送你。」罕咧開喙的阿漢，kā圖㧣予阿美。隔轉日，頭毛長lòng-sòng，喙鬚若旋藤的阿漢煞phàng見。",
    "paragraph_id": 13
  },
  {
    "title": "知音鸚哥鳥",
    "author": "陳金順",
    "text": "「大樹伯仔，啊彼箍怪人咧？」   「人講『骨力食栗，貧惰吞瀾』，啊―」伯仔吐大氣，「了然啦！」   「七月時，敢會予魔神仔掠去？」阿吉仔講，「抑是予海龍王做囝婿？」   無偌久，隔壁市鎮出現一位緣投仔sàng。伊逐日閒仙仙，參金髮女郎散步行街路。啉咖啡、守戲院、踅百貨公司，毋捌喝一聲siān。雙人的身材綴日子咧變形。查埔--ê ná來ná大箍把，查某--ê煞瘦枝落葉。「阿漢，我的錢開焦矣。",
    "paragraph_id": 14
  },
  {
    "title": "知音鸚哥鳥",
    "author": "陳金順",
    "text": "紲落，你愛較拚勢咧！」   隔轉早，阿美無講無呾消失形影。「伯仔，彼箍怪人閣現身矣！」   「你無聽人講『一枝草，一點露』，會活會死據在伊。」   頭毛長lòng-sòng，喙鬚若旋藤的阿漢，閣轉來庄頭咧浪溜嗹。――2021.8.26佇骨力冊房     2022.11.20《老人文學》第11輯 啉一甌烏咖啡   走標煞，轉來徛家就近食早頓。點一甌烏咖啡配siok-pháng kauh卵。",
    "paragraph_id": 15
  },
  {
    "title": "知音鸚哥鳥",
    "author": "陳金順",
    "text": "按呢，33箍。傍囡仔的福，講是「兒童節」六折割引。我看是生理頭腦gâu變竅。驚China病毒穢涗業績較有影。聽講Murakami haruki（村上春樹）是marathon高手。咱較頇顢，干焦走半程--ê。伊的小說，賣kah沖沖滾，咱讀無幾字就會哈唏。咱的小說，白汫無味，佮意--ê較少吳園裡的鮘仔魚。一人一款命，手機仔罔掰。面冊裡，日本首相宣告奧運延一年。",
    "paragraph_id": 16
  },
  {
    "title": "知音鸚哥鳥",
    "author": "陳金順",
    "text": "Siok-pháng kauh卵，三兩下手kā拆食落腹。烏咖啡的芳氣，唌我一喙紲一喙。毋知按怎？咖啡ná啉ná愛睏！這个所在哪會熟似面熟似面？敢毋是我的小故鄉恆春？街路裡無看見半个人，連貓狗都毋知走佗覕？我無意仔無意，行來燒烘烘的海墘。今，是啥款代誌？！兩台戰鬥機飛入白雲藍天。「袂當倚近！」攑銃尾刀的兵仔閘咧面頭前。咻！咻！咻！三粒飛彈相紲拚對外海。「緊走！」兵仔歹衝衝。咱越頭，勻勻仔行來老街。",
    "paragraph_id": 17
  },
  {
    "title": "知音鸚哥鳥",
    "author": "陳金順",
    "text": "想欲交關綠豆蒜，逐家煞相招關門閂戶。嘆一聲！趖來恆春轉運站。一个長頭鬃掛喙罨的姑娘仔替咱量體溫。「37.6度。歹勢，袂使上車。」輕聲幼語若針咧揻。敢愛來南門病院檢查看覓？腹肚咕咕叫，先食一碗意麵掠枵較頭路直。「少年--ê，你哪會咧拚凊汗？」阿潭姨ná捀麵ná關心。我手摸額頭，戇戇仔笑。這時，朋友傳私訊。揤連結，是公視台語台。「緊急消息！",
    "paragraph_id": 18
  },
  {
    "title": "知音鸚哥鳥",
    "author": "陳金順",
    "text": "今仔日早時10點08分，咱國三軍佇恆春外海演習，一隻中國軍機飛倚巴士海峽，予愛國者飛彈射落來……」   我當咧哺麵的喙開hānn-hānn……      「先生，先生，阮欲收店矣…」有人咧搖我的肩胛頭。目睭擘金，哪會覆咧桌頂？緊捎棉仔紙kā喙瀾水拭予焦。──2020.3.29佇真善美戲園     2021.3《海翁台語文學》第231期 蹧躂   天拍殕光。14度，罩雺。",
    "paragraph_id": 19
  },
  {
    "title": "知音鸚哥鳥",
    "author": "陳金順",
    "text": "運動公園裡，七、八个老人咧做體操。面頭前，tshuā頭的中年人，揹一圈肚。幔烏色風衣、穿烏色運動長褲的瘦抽少女，nǹg入雺霧，閣nǹg出雺霧，拄好離中年人兩跤步。連彈兩銃。中年人仆落食塗，烏色少女對lak袋仔撏染血的月經布，擲咧中年人的面裡。規陣老人喙開hānn-hānn，哀袂出聲。踮邊仔歇喘彼五、六隻粟鳥仔，予銃聲驚kah飛入雺霧裡。六冬前，阿純小學六年，是學校跤球隊的隊長。",
    "paragraph_id": 20
  },
  {
    "title": "知音鸚哥鳥",
    "author": "陳金順",
    "text": "教練姓朱，是一个身材中範的體育老師。伊不時佇教查某囡仔踢球的坎站跤來手來，隊員佇尻川後喊伊「豬哥教練」。彼个軟晡，天陰陰仔。散學了，訓練成點鐘。隊員嘻嘻嘩嘩做陣行出校門。阿純網袋仔揹咧，半行半走入來運動器材室。伊kā袋仔裡彼三、四粒跤球安搭好勢，翻身欲行出器材室。門開一半，予人出大力捒倒入來。阿純倒退三步，跤步未徛在，彼个人的烏影罩踮目睭前。雙人攏穿仝款的跤球隊服。",
    "paragraph_id": 21
  },
  {
    "title": "知音鸚哥鳥",
    "author": "陳金順",
    "text": "烏色短褲，紅色有ńg短衫，頂面印白字校名。「教…」阿純喙半開，吐一字，對方隨kā掩咧。「啥物『狗』？」朱教練出手捙阿純，阿純倒lap坐，尻川huê著彼袋球，教練霸倚伊的身軀頂，「做你喊我『豬哥教練』啊！」   這个規身軀臭汗酸的查埔人，出力kā阿純硩牢咧，三兩下手瘦閣薄板的查某囡仔，全然赤體在伊使舞。「無愛――」阿純大聲喝，干焦天公聽著。阿純滒kah全全血。",
    "paragraph_id": 22
  },
  {
    "title": "知音鸚哥鳥",
    "author": "陳金順",
    "text": "「豬哥--ê」喙瀾ná流ná擲一塊月經布咧阿純身軀頂。這件thái-ko代進前兩月外日，月信初次踏跤到，阿純驚kah慄慄掣，行入灶跤，覆咧當佇煮暗的阿母耳空墘，細聲喃：「我流血矣。」   阿母笑笑，kā tshuā入浴間仔，教伊查某囡仔轉大人的代誌。彼日，伊袂記家己按怎行轉厝？規暝關踮房間，袂食、袂啉、袂應。紲落，暗夜常在惡夢陷眠。隔轉日起，毋捌閣佇跤球隊現身。有體無魂的日子，演袂煞戲。",
    "paragraph_id": 23
  },
  {
    "title": "知音鸚哥鳥",
    "author": "陳金順",
    "text": "自按呢，月信無閣再來參阿純相借問。半捌半毋捌，閉思的阿純無透露半滴。日仔一時過一時，伊有感覺家己的腹肚嶄然仔無仝。腹肚膨了無蓋大。天時漸寒，伊穿闊長厚衫，掩崁近在眼前的現實。八月外日後，半暝兩點較加。阿純腹肚滾絞疼，緊猛趖入恬靜的便所。無一搭久仔，放出一丸無氣絲仔的肉丸。地靈輕，伊的跤步閣較輕。暗夜，一跤烏色糞埽袋仔，予人擲入運動公園的糞埽桶裡。烏色少女，行入運動公園頭前彼間派出所。「啥物代誌？",
    "paragraph_id": 24
  },
  {
    "title": "知音鸚哥鳥",
    "author": "陳金順",
    "text": "」值班警員擔頭掠伊金金相。伊無話無句，kā一枝短銃囥踮櫃台頂。――2021.2.26佇南門公園     2021.7《台文戰線》第63號 同齊   佇十三天外的十三天外。遐有一片菜園仔。園裡tsiâu-tsiâu番薯葉，青綠仔青綠，bái媠仔bái媠。菜園邊徛一座涼亭。中央彼塊圓石桌，桌頂排一組茶組。涼風勻勻仔吹來，日頭沓沓仔落沉。一位面肉淡薄仔膨皮，人中留兩撇喙鬚，看起來五十歲款的紳士當咧泡茶。",
    "paragraph_id": 25
  },
  {
    "title": "知音鸚哥鳥",
    "author": "陳金順",
    "text": "伊穿一領頷領大板的白siat-tsuh，頂面疊khah-khí色的西裝，相siāng大板頷領，倒手提一本舊漚舊臭的古冊，ná輕輕仔幌頭ná唸：「…旗中黃虎尚如生，國建共和竟不成。天限台灣難獨立，古今歷歷證分明。…」   唸到這搭，伊吐一下大氣，紲落唸：「…旗中黃虎尚如生，國建共和怎不成？天與台灣原獨立，我疑記載欠分明。",
    "paragraph_id": 26
  },
  {
    "title": "知音鸚哥鳥",
    "author": "陳金順",
    "text": "…」   「和仔先，」另外一位頭毛半花白，面裡牽一支烏框目鏡，體格中範，六、七十歲款的文人行倚來身軀邊。拄咧吟詩的賴和擔頭，掠這位文人看一下，順紲徛起來輕略仔搭伊的肩胛頭，「濁流先，來，坐落來啉一甌烏龍茶。」   吳濁流頕一下頭，等賴和坐好勢，伊才綴咧坐踮石椅頂。紲手kā一本半舊新的《亞細亞的孤兒》囥踮桌頂。賴和斟一甌茶，捀予吳濁流，看袂出面裡的悲喜。",
    "paragraph_id": 27
  },
  {
    "title": "知音鸚哥鳥",
    "author": "陳金順",
    "text": "「台灣，毋但是亞細亞的孤兒，早就成做通世間的孤兒。」賴和掠桌頂彼本冊金金看。「有影啦，時代都無影咧進步。」吳濁流kā目鏡提咧手，頭幌咧三、四下。天色喝變隨變。雲反烏，拄欲浮頭的月娘覕入雲裡。眾天星嘛不止仔稀微。目nih 仔，雨絲沓沓滴滴…   「落淡薄仔，較清涼啦。」吳濁流講。「誠久無落矣。」賴和應。賴和話講煞無偌久，恬雨矣。",
    "paragraph_id": 28
  },
  {
    "title": "知音鸚哥鳥",
    "author": "陳金順",
    "text": "這時，一位頭毛白蒼蒼、長到肩胛頭，面裡攏皺痕的濟歲人，手攑一枝枴仔勻勻仔行倚來。吳濁流掠伊金金相，相一睏，敢若認出來矣，「你…是肇政？」   這位八、九十歲款的老人，倒手伸出來牽吳濁流的正手，「濁流先，是我…肇政啦。」   賴和嘛行倚參鍾肇政握手。「總算參你見面囉！不時聽濁流先講你對台灣文學的貢獻。」賴和笑微微。「和仔先，不敢當！兩位正正是我學習的對象。」鍾肇政笑kah皺痕閣較皺。",
    "paragraph_id": 29
  },
  {
    "title": "知音鸚哥鳥",
    "author": "陳金順",
    "text": "「肇政，足久無見。今，你幾歲矣？」吳濁流嘛笑笑。「我啊，食kah 95才離開世間。」鍾肇政講。「佇遮，」賴和手指天，「時間過了不止仔緊。」   「是啦。以後咱三身老公仔標，會當不時泡茶開講矣。」吳濁流講。「顧講話，煞袂記得。」賴和行倚茶桌仔，斟一甌茶捀予鍾肇政，「你啉看敢會合？」   鍾肇政先鼻一下仔茶芳，才聊聊仔啖一喙。「和仔先，請指教。",
    "paragraph_id": 30
  },
  {
    "title": "知音鸚哥鳥",
    "author": "陳金順",
    "text": "」紲落，伊對隨身布袋仔裡提出三本猶新點點的《台灣三部曲》，交咧賴和手裡。「真好，真好。」賴和ná看顯目的冊皮ná比大頭拇。這陣，人間2020年5月16暗暝。月娘勻勻仔浮上天裡。――2020.6.4佇骨力冊房     2020.10《台文戰線》第60號 媠蝶仔   洪通興畫圖，小弟興寫詩。食老出癖，參好額散無底代。伊五十使性地，散工袂癮做，規日畫紅擦白，in某氣kah攑掃梳，kā摃kah險仔做狗爬。",
    "paragraph_id": 31
  },
  {
    "title": "知音鸚哥鳥",
    "author": "陳金順",
    "text": "頂回政府年金改革，公教人員退休金減領袂少。我師專出業，佇小學教三十外外冬，論年資早退萬代，不而過阮牽--ê講：你教冊涼勢仔涼勢，65歲退休猶袂慢。六十歲生日進前一日，小弟本人毋知佗一條筋phua̍h著，雄雄興寫詩，教冊無滋味。隔轉早，隨揣人事主任寫離職書，做到彼學期為斷。退休時間冗剩。寫詩無夠氣，四界行踏認捌往過失落的地方文史智識。毋免教冊的頭一日，頭一站來我出世的所在地社頭鄉。",
    "paragraph_id": 32
  },
  {
    "title": "知音鸚哥鳥",
    "author": "陳金順",
    "text": "佇彼搭出世，毋過我毋敢kā人講社頭是我的故鄉。講嘛有影。出世成禮拜，就綴擔當警員遷徙的阿爸搬來麻豆。對我來講，麻豆正正是我鄭萬福的故鄉。「恁老爸了然啦！做官清廉，食飯攪鹽。」阮母仔大嚨喉空，這句怨嘆話講過歹算擺。阮老爸人正派，親像古早人講的「擔屎袂偷食」就是伊這範--ê。彼个年代，警員待遇bái，攏嘛愛加減烏白兩道四界盤撋，日子才會當穩心仔過。初中欲出業彼學期，有一日欲暗五點半較加。",
    "paragraph_id": 33
  },
  {
    "title": "知音鸚哥鳥",
    "author": "陳金順",
    "text": "阮老爸鐵馬車手吊一lok弓蕉，「這阿水伯仔捾--ê，食暗飽佮恁小妹公家食。」   食暗飽，我當咧食弓蕉，哺無兩喙，阿爸喊我出來埕斗。十五暝月當圓，秋意加添溫柔，「福仔，咱的家境你真知。讀師專好無？」阿爸的聲嗽嘛誠溫柔。「你若讀一中，別日仔愛閣考大學。」這兩句，伊硩踮心肝底。無讀大學，我無怨慼。阮阿爸透世人做散警員，伊嘛無怨慼。阮老母八十二帶失智症。",
    "paragraph_id": 34
  },
  {
    "title": "知音鸚哥鳥",
    "author": "陳金順",
    "text": "眼前的代誌隨做隨袂記，可比講：食飽較無半點鐘隨喃講：「福仔，我腹肚足枵。」   「彼陣，你拄出世成禮拜，恁老爸就愛換派出所。你都毋知咧，彼日透早，咱清水庄的村長，招五、六十个厝邊頭尾來社頭車站相送。」   往過，不時講「做官清廉，食飯攪鹽」的阿母，失智了後顛倒kā久年往事記kah牢牢牢。一甲子進前佇社頭出世，這世人煞干焦轉來兩擺。頂一斗，三十外冬前的代誌。這回，落車頭了後，直透行來十八彎古道。",
    "paragraph_id": 35
  },
  {
    "title": "知音鸚哥鳥",
    "author": "陳金順",
    "text": "這搭，在地人攏講「十八斡仔」，古早時代擔鹽的人定著愛經過這條彎來斡去的山路，一四界溜溜去。雖罔我逐日咧運動，古道最後彼節200公尺，嘛是peh kah怦怦喘。行出「十八斡仔」，欲回轉社頭街仔的正手爿無偌遠，眼著「清水岩生態展示中心」。十外坪的展示場，無偌閬曠，展示大概百外款的自然標本。蝶仔、鹿角龜、田嬰…閣有太濟我記袂tsiâu勻的蟲thuā，上蓋奇巧的是龍蝦佮鹿仔角，蹽洋渡海來這个寶地。",
    "paragraph_id": 36
  },
  {
    "title": "知音鸚哥鳥",
    "author": "陳金順",
    "text": "見本櫥裡的蝶仔，五花十色百般屈勢猶形容無夠鬥搭。彼暝，我睏kah嶄然仔落眠。夢裡，兩蕊目睭圓輾輾的貓頭鳥蝶仔，展翼佇我的面頭前飛踅。我想，彼隻媠蝶仔凡勢是阿爸的化身。――2021.10.29佇社頭往台南的區間車裡     2022.2.28《老人文學》第8輯 劫數   雲嬌八十矣。跤健手健，逐日透早行路來體育場走標。十五冬前，年歲到，伊準時自陳文成大學退休。頭擺聽伊按呢喃，隨人攏幌頭。",
    "paragraph_id": 37
  },
  {
    "title": "知音鸚哥鳥",
    "author": "陳金順",
    "text": "「阿就椰子樹半天懸，羅斯福路彼間煞毋知！」便若講這，雲嬌總是擔下頦。伊的冊濟若山，囤kah研究室無跤路。一半送予研究生，一半倩車載來北港稅厝徛。今仔日，天未拆箬。雲嬌運動衫褲穿予齊整，對厝裡行往800公尺遠的鎮立體育場。伊ná行ná咧心悶過身74冬的阿爸。吱――碰――，耳空聽著聲，猶未赴搭胸坎，目睭前眼著對幾十公尺遠飛來一个烏影。一下仔囝，烏影墜落車路彼時，唉叫的聲強欲磅破天蓋。",
    "paragraph_id": 38
  },
  {
    "title": "知音鸚哥鳥",
    "author": "陳金順",
    "text": "就近佇遐賴賴趖的黃狗，驚kah kainn-kainn叫，尾仔揜咧緊旋。雲嬌旋無路。彼个長頭鬃的少年家，袂振袂動離伊三、四步。喙ná唸「阿彌陀佛」，手機仔捎出來喊救護車。彼年，雲嬌咱的歲七歲。老爸佇鎮裡開業做齒科醫，老母生伊的時，血崩山難產死。三代人信基督教。禮拜早仔，常在來長老教會做禮拜。這款宗教緣，所致阿媽心開化，kā伊惜命命。In兜參鎮裡濟濟信媽祖的家庭無仝。人重舊曆，in重新曆。",
    "paragraph_id": 39
  },
  {
    "title": "知音鸚哥鳥",
    "author": "陳金順",
    "text": "自雲嬌捌代誌起，老爸佮阿媽攏會替伊做生日，順紲數念難產的阿母。三月初七暗，「阿嬌，你較早睏。明仔載拜六，診所開kah晝，我佮阿媽才kā你做生日。」阿爸勻聊仔講。「好，阿嬌緊來睏。」彼陣，雲嬌目睭瞌瞌咧想阿母。毋過，厝裡阿母的相斷半張，伊只好家己踮腦海內畫一張。隔轉早，天未拆箬。徛家的枋仔門lìn-lòng叫，「添壽仔，開門喔！」   雲嬌外衫無幔，緊傱來廳裡。",
    "paragraph_id": 40
  },
  {
    "title": "知音鸚哥鳥",
    "author": "陳金順",
    "text": "伊看著平素時仔笑頭笑面的里長伯，邊仔徛兩个攑銃尾刀的兵仔。伊的老爸干焦穿內衫褲，兵仔硬欲kā押出門。「恁嘛好心好行咧！敢免予伊疊外衫，穿一領較成人的外褲？」雲嬌的阿媽ná講ná哭。里長kā門捒開，兵仔硬kā人押出去。「阿爸――」雲嬌長聲喊喝，干焦阿媽佮上帝聽著。陳添壽被押入兵仔車，彼年34歲。雲嬌自按呢成做孤兒。老爸參伊相siāng孤囝，所致無阿伯、阿叔、阿姑通看顧伊。",
    "paragraph_id": 41
  },
  {
    "title": "知音鸚哥鳥",
    "author": "陳金順",
    "text": "信耶穌的老媽仔姑不而將，踮佇朝天宮廟前排香燭擔，晟養雲嬌。「阿嬌，囡仔人有耳無喙。阿爸的代誌，對外毋通講起，知無？」阿媽ná講ná流目屎。雲嬌ná頕頭，ná綴阿媽目屎流。伊真知厝裡艱難，自細漢頂真讀冊。高中出業，順序考牢師範大學歷史系。心肝內才咧想講讀冊公費，久年操勞的阿媽會使較輕可淡薄。啥知？伊拄入學無偌久，有一个罩雺的早時，阿媽予一台藍色的發財仔車挵死。",
    "paragraph_id": 42
  },
  {
    "title": "知音鸚哥鳥",
    "author": "陳金順",
    "text": "雲嬌佇初中服務期滿，考入台大歷史所碩士班，伊的初心是走揣老爸失踪的真相。彼个真相，佇解嚴了後幾若冬才予伊搜揣著。1947年，二二八事變。北港、新港、朴子，袂少青年參與攻擊水上機場。齒科醫陳添壽，自頭至尾毋捌去過水上機場。不而過，有捐錢助贊民兵隊。向統治當局密報的抓耙仔，正正就是斯當年的里長伯仔。救護車來載走彼个長頭鬃少年家進前，雲嬌一直佇邊仔看頭看尾。救護車走了後，伊無心情行入體育場走標矣。「啊！",
    "paragraph_id": 43
  },
  {
    "title": "知音鸚哥鳥",
    "author": "陳金順",
    "text": "今仔日二二八。」伊手機仔攑來目睭前，才想著早時九點，縣長欲佇北港鎮立體育館，轉發總統府的回復名譽證書。時到，伊欲穿一軀烏衫烏褲，代替老爸領這張輕báng-báng的無罪證明。雲嬌吐一下氣，勻聊仔行轉稅厝徛。――2021.2.28佇寶美樓，二二八事變74週年。2021.9.1《老人文學》第6輯 兔仔戰車   頂庄佮下庄，合做雙營庄。兔仔阿蘭蹛佇下庄，作穡人順伯是伊的厝邊，水牛天良kā順伯鬥犁田。",
    "paragraph_id": 44
  },
  {
    "title": "知音鸚哥鳥",
    "author": "陳金順",
    "text": "熱kah直直流汗，阿蘭走來樹仔跤覕日頭。「順伯，你哪會佇遮睏？」阿蘭細聲問。「規早起種菜，忝kah睏去。」順伯講。「紅菜頭發了按怎？」阿蘭目睭展大蕊。「知影你咧愛食，發kah媠噹噹。」   「天良咧？」   「啊，害矣！」順伯遮看遐看，「這隻戇水牛走無去矣！」      天良趁順伯睏去，四界賴賴趖。趖仔趖，對下庄趖來頂庄。頂庄蹛狐狸精彩、鱷魚鐵齒，閣有鴟鴞摸飛。天良足喙焦，伊勻勻仔趖來埤仔墘。",
    "paragraph_id": 45
  },
  {
    "title": "知音鸚哥鳥",
    "author": "陳金順",
    "text": "拄欲啉一喙仔水，鐵齒的鱷魚喙對埤仔裡伸長長，天良掣一趒，倒退兩三步。「戇水牛，遮是阮的地頭，閃較邊仔咧。」鐵齒歹衝衝。「埤仔水，是大自然的物件，毋是你鱷魚的財產。」天良應。「你閣囉嗦，是咧討皮疼。」鐵齒大喙開開，喙齒giàng-giàng嚇驚人。天良毋tshap伊，越頭沓沓仔行轉下庄。順伯佮阿蘭分頭走揣天良。順伯行來頂庄的東爿。行到半路跤痠，phīng咧大欉榕仔跤歇喘。「喂，老歲仔。",
    "paragraph_id": 46
  },
  {
    "title": "知音鸚哥鳥",
    "author": "陳金順",
    "text": "」鴟鴞摸飛對樹頂kā鳥仔喙伸長長，順伯驚一趒。「毋成鴟鴞，死囡仔脯，較有禮貎咧。」   「來阮的所在，閣敢罵我，看我的厲害。」摸飛展翼，用伊的爪仔攻擊順伯。順伯攑扁擔相準摸飛的頭殼掃過，摸飛連鞭懸連鞭低，舞kah順伯喘怦怦，半下都無摃著。「緊走。若無，等咧你會做狗爬。」摸飛講。「你kā我會記得。」順伯ná講ná越頭行轉下庄。阿蘭走來頂庄的西爿。走到草仔埔，狐狸精彩跳出來閘路。",
    "paragraph_id": 47
  },
  {
    "title": "知音鸚哥鳥",
    "author": "陳金順",
    "text": "「喂，你敢若mooh壁鬼。」阿蘭抗議。「死兔仔，無代無誌走來阮庄，敢佇我面頭前假痟。」精彩唱聲。「講啥恁庄、阮庄，咱頂庄、下庄攏是雙營庄。」   「袂見笑。啥咧佮你『咱』，目睭擘予金。」精彩ná講ná用跤蹄踢阿蘭。阿蘭予精彩踢著腹肚，疼kah蝹咧塗跤。「莫閣予我看著。若無，見一擺踢一擺。」講煞，精彩隨無看咧影。阿蘭歇一睏足大睏，了後勻勻仔行轉下庄。順伯轉來厝裡，天良早就食飽咧睏晝。",
    "paragraph_id": 48
  },
  {
    "title": "知音鸚哥鳥",
    "author": "陳金順",
    "text": "第二工，阿蘭、順伯佮天良，參詳按怎對付頂庄彼三个惡霸。「用我的牛角觸予in腫歪歪。」天良講。「彼三隻袂輸陸海空三軍，你彼對牛角欲哪觸會贏？」順伯應。「咱來做戰車！」阿蘭大聲喝，順伯、天良同時掠伊金金看。「欲按怎做？」順伯問。「用紅菜頭來做。」阿蘭講伊的想法，「順伯你kā竹仔削予尖尖，攕過紅菜頭，鬥做一台戰車。戰車縛佇天良尻脊骿，我坐咧內底發射武器。」   「你無手欲按怎發射？」天良問。",
    "paragraph_id": 49
  },
  {
    "title": "知音鸚哥鳥",
    "author": "陳金順",
    "text": "「時到你就知。」阿蘭講。過一禮拜。天未光，阿蘭、順伯佮天良，做伙向頂庄起行。In行到草仔埔，狐狸精彩佇遐倒直直。坐佇戰車頂的阿蘭，兩肢前跤攑懸，倒跤扞長長的竹管，正跤揤黃色發射器，相準精彩的身軀。「Ai-iō-uê…」精彩予幾若粒紅色的銃子彈kah哀哀吼，跤跛咧跛咧緊旋。「看著矣honn？」阿蘭喙笑目笑。「有影gâu。」天良應。In紲勢行，無偌久，行來大欉榕仔跤。鴟鴞摸飛歇踮樹頂，睏kah毋知人。",
    "paragraph_id": 50
  },
  {
    "title": "知音鸚哥鳥",
    "author": "陳金順",
    "text": "「這箍死鳥仔脯，頂日kā我唱聲。」順伯扁擔攑懸，相準摸飛的尖喙siāu落。摸飛栽落樹跤，阿蘭紲落射出紅色銃子，kā摸飛彈kah做狗爬。日頭慢慢仔peh上天。鱷魚鐵齒拄睏醒，目睭猶沙微沙微。兔仔戰車駛到位。「戇水牛，恁咧變啥báng？」鐵齒大喙開開。「阮欲來練身體、除惡霸。」天良講。天良講煞，阿蘭發射器連揤四、五下，鐵齒予銃子彈kah目睭褫袂開，緊nǹg入埤仔底。三日後，頂下庄佇隔界會談。",
    "paragraph_id": 51
  },
  {
    "title": "知音鸚哥鳥",
    "author": "陳金順",
    "text": "「歹勢，較早是阮毋著。」鱷魚鐵齒代先講。「咱來做好厝邊。」鴟鴞摸飛紲落。「以後，啥若欺負雙營庄，咱愛做伙徛出來。」狐狸精彩講。「真好，真好。」水牛天良頕頭。「恁愛照品照行。」順伯歡頭喜面。「這隻戰車，暫時收起來囥。」兔仔阿蘭講，「等下回歹人來，才駛出來展一下。」   「哈，哈，哈！」眾人笑kah攬腹肚。――2022.3.18佇骨力冊房     2022.6.",
    "paragraph_id": 52
  },
  {
    "title": "知音鸚哥鳥",
    "author": "陳金順",
    "text": "20《小鹿兒童文學》第18期 喙罨鬼   蕭友村，人悾顛悾顛，阮攏嘛喊伊「痟kah有賰」。不而過，毋通看貓--ê無點。伊死冊頇顢讀，筆尾弄kah不止仔活，是一个gâu設計的好腳數。這幾冬，全台灣咧痟走標，一冬辦五、六百場比賽。百分之九十五的比賽攏會佮一領T-shirt，其中，大概二、三十領的圖樣，是「痟kah有賰」設計的。咱若問伊設計遮濟T-shirt圖樣，敢是趁真濟？",
    "paragraph_id": 53
  },
  {
    "title": "知音鸚哥鳥",
    "author": "陳金順",
    "text": "伊會kā長kah thìng好拍結的頭毛幌來目睭前，怪聲怪調講：「毋kā你講。」      舊年底，聽講伊貿著開春上蓋大場走標賽的設計權。頂一站仔，佇KF走標賽迷眾頁看著T-shirt的形圖。有影設計kah仁仁仁，連我這个無咧走標的人，都想欲買一領來穿。才咧想講欲kā「痟kah有賰」敲油一攤大攤--ê，煞按怎揣都揣無伊的影跡。",
    "paragraph_id": 54
  },
  {
    "title": "知音鸚哥鳥",
    "author": "陳金順",
    "text": "無論Line、FB、手機仔，連規年冬無咧用的e-mail嘛用參落，揣無就是揣無。這站，China病毒湠kah滿流直界。逐家驚破膽，喙罨掛牢牢。咱一箍人遛遛，餓袂死脹袂肥。透世人毋捌掛喙罨，嘛貧惰咧參人排列，照常四界溜溜去。咱做散工，有就做，無就歇。往過，讀宋澤萊〈抗暴个打貓市〉；舊年，讀鄭順聰《挩窗去弄險：大士爺厚火氣》；干焦對文字裡參民雄交陪。頂禮拜四，無穡頭通做。",
    "paragraph_id": 55
  },
  {
    "title": "知音鸚哥鳥",
    "author": "陳金順",
    "text": "區間--ê坐咧，來去打貓kā行行咧。前一暝，毋知啥因端？睏袂落眠，閣起來放兩擺尿。規氣坐頭pang車較頭路直。無坐無代誌，坐落煞哈唏。沿路頭昏昏腦鈍鈍，目睭半金瞌仔半金瞌。阮第二車廂干焦我佮一位中年婦jîn人。欲到後壁站的時，眠眠中車窗出現一个掛喙罨的人影。越頭搜揣，無看半人，仝車廂彼个婦jîn人毋知當時落車？慢車繼續勻勻仔硞。「嘉義站得欲到囉，請各位旅客準備落車。」車頂的放送聲，kā我喊精神。",
    "paragraph_id": 56
  },
  {
    "title": "知音鸚哥鳥",
    "author": "陳金順",
    "text": "放送煞，規陣烏色密婆歇佇對面車窗掠我金金相，隨隻仔隨隻面裡掛白色的喙罨。我挼目睭，確定家己敢有看重耽？目一nih，車窗前煞出現一堆掛喙罨的病人，伸筋挽頷，無聲咧哼呻。無偌久，我佇民雄站落車。緊猛傱入便所，鏡裡的我面色白蒼蒼，欲吐仔欲吐，毋過吐無半滴物件。我這个人見廟就拜。按呢，敢是人咧講的迷信？落車頭，免探聽。先行來就近的大士爺廟參拜一下。這陣，天漸漸光。",
    "paragraph_id": 57
  },
  {
    "title": "知音鸚哥鳥",
    "author": "陳金順",
    "text": "廟公孤人佇廟埕摒掃，聖拄聖，頭毛半花白的廟公，嘛綴時行佮人咧掛喙罨。「少年家，gâu早！」廟公看著我，隨kā掃梳phīng咧壁，「我看你面色無通好，來，先來哈一喙仔燒茶。」   我綴伊行來一塊柴桌仔邊，「遮有兩粒菜包。若無相棄嫌，一粒請你食。」廟公ná講ná提一粒予我。「勞力喔！」我一手接過菜包，另外一手接廟公斟好的茶。「Tsiah gâu早，廟門才拄開爾。」廟公笑笑掠我看一下，「咱佗位？",
    "paragraph_id": 58
  },
  {
    "title": "知音鸚哥鳥",
    "author": "陳金順",
    "text": "」   「我台南府城。」菜包拄好咬一喙，笑笑仔應話。紲落，廟公去無閒別項代誌。我家己廟裡踅一輾，用雙手誠意敬拜。離開大士爺廟，用電子地圖揣有名的鬼仔厝。才3.5公里，步輦來kā探看覓。咱沓沓仔散步，行五十外分鐘，總算見著鬼仔厝的真面目。有影足無彩！遮爾仔飄撇的四層西洋樓，巴洛克式的建築，煞囥咧拋荒。佇這棟紅磚仔厝的四箍輾轉，榕仔樹根遮旋藤遐嘛咧旋藤。",
    "paragraph_id": 59
  },
  {
    "title": "知音鸚哥鳥",
    "author": "陳金順",
    "text": "咱欲入去探訪進前，踮外面雙跤徛齊齊，雙手合十，虔誠敬拜。本底，這款所在定著較陰濕，閣再講現此時寒人，冷風咻咻叫。佳哉，咱早時踏跤到，若叫我暗時來遮，予我閣較濟錢嘛毋敢允人。咱勻聊仔行，跤步輕báng-báng，一个轉彎踅斡，無注心煞滑一倒。擔頭當欲徛起來的坎站，面頭前壁牆頂面，出現算袂清的烏色密婆，隨隻仔隨隻掛白色喙罨，參透早佇火車裡看著的宛然親像。有影驚破膽！敢若無頭胡蠅，起跤往門喙傱出來。",
    "paragraph_id": 60
  },
  {
    "title": "知音鸚哥鳥",
    "author": "陳金順",
    "text": "拄傱出門喙，碰著一个長頭鬃崁頭崁面閣掛喙罨、毋知人抑鬼的怪物。閣再精神，人倒佇天佑診所病床頂。想袂到，病床邊徛的是仙揣都揣無的「痟kah有賰」。「痟kah有賰，揣你規晡久，是覕咧防空壕hioh？」想欲大聲罵，煞無啥氣力。「人衰種匏仔生菜瓜！」伊掠我金金看，紲手㧣一碗紅豆豆花予我。「你不止仔有天良，閣知影我的輕重。」我ná對伊笑ná khat豆花起來食。「煞毋知，彼日貪俗。",
    "paragraph_id": 61
  },
  {
    "title": "知音鸚哥鳥",
    "author": "陳金順",
    "text": "咧趕時間，喊一台白牌仔來坐。想袂到…」   「想袂到按怎？」   「白牌仔運將載著香港人客，kā China病毒穢穢予我，害我予人隔離兩禮拜。」   「彼件準煞。按呢，你哪會佇遮？」   「早起，你雄雄狂狂傱出鬼仔厝門喙，看著我就隨昏去。」   「可惡！」出力捶「痟kah有賰」的肩胛頭，「原來你就是彼隻喙罨鬼喔！」   辦出院。欲來民雄車頭路裡，閣經過大士爺廟門喙。",
    "paragraph_id": 62
  },
  {
    "title": "知音鸚哥鳥",
    "author": "陳金順",
    "text": "廟公坐踮柴桌仔後面咧哈茶，伊向我頕一下頭。這陣伊無掛喙罨，對伊的面模仔，看會出來是一位慈眉善目的濟歲人。――2020.2.17佇骨力冊房     2020.4《台文戰線》第58號 雙環 黃昏。烏天暗地，敢若欲落雨。學校外殕色的牆圍仔頂，深藍色油漆寫「保密防諜，人人有責。」 一間密室裡，排一條柴做的長桌仔。",
    "paragraph_id": 63
  },
  {
    "title": "知音鸚哥鳥",
    "author": "陳金順",
    "text": "六位青年男女圍坐佇長桌仔墘，坐踮主位的女性領導者，看起來較濟歲款；丘玉環的穿插佮其他幾位青年相siāng，看會出來大學生的樣相。眾人面頭前攏囥一本紅皮冊。領導者代先kā冊闔予倚，伊掠眾人看一下，徛起來對逐家講話：「今仔日讀冊會就到遮。玉環留咧，賰的同志會當先離開。」 隨个仔隨个kā冊交予領導者。伊對玉環使目尾，玉環隨kā所有的冊鎖入壁角的柴櫃仔裡，紲落提一條殕色的長布巾kā柴櫃崁予好勢。",
    "paragraph_id": 64
  },
  {
    "title": "知音鸚哥鳥",
    "author": "陳金順",
    "text": "玉環越頭對領導者講話：「蔡領導，請問有啥物吩咐？」 「耳空倚過來。」蔡領導講。玉環行來蔡領導身軀邊，伊kā喙唇貼倚玉環耳空細聲講話。丘玉環的故鄉佇清水鎮，厝裡是書香世家。伊佮丘文環，是爸母結婚誠濟冬才出世的雙生仔姊妹。兩姊妹雖罔生做宛然仔宛然，毋過，in的個性天差咧地。阿姊文環恬靜閉思，小妹玉環活骨袂輸野馬。兩人自小學到高中攏讀仝學校，大學了後拆分開。",
    "paragraph_id": 65
  },
  {
    "title": "知音鸚哥鳥",
    "author": "陳金順",
    "text": "文環讀師大歷史系，玉環讀成大外文系，踮佇台北佮台南這兩座嶄然仔無仝的城市。黃昏。烏天暗地，當咧落雨毛仔。古老so̍k古的正身護龍關門閂戶，門頂兩个鐵環年久月深生鉎。丘玉環的爸母丘雲生、林碧春，猶閣有伊的阿姊丘文環，坐佇大廳椅仔頂，碧春擔頭看壁頂時鐘，面憂面結。「大學出業，文環都轉來幾若日矣，玉環哪會到今猶無看咧人影？」碧春講。「你查某人較愛厚操煩。」雲生綴喙應。",
    "paragraph_id": 66
  },
  {
    "title": "知音鸚哥鳥",
    "author": "陳金順",
    "text": "「阿母，玉環凡勢臨時有代誌較晏轉來，你免煩惱啦。」文環講。三个人當咧講話的坎站，外口傳來誠濟人的跤步聲佮喝叫聲。「我出來看啥物代誌？」雲生代先徛起來，ná行ná講話。文環、碧春前後綴雲生hānn過戶橂。丘家三个人行來門口埕，看見一位高tshiâng大漢的軍官，後壁綴三个肩胛頭揹銃的兵士。雲生面色青恂恂行來軍官面頭前，講話thi-thi-thu̍h-thu̍h：「長官，請問有何貴…貴事？",
    "paragraph_id": 67
  },
  {
    "title": "知音鸚哥鳥",
    "author": "陳金順",
    "text": "」 軍官的眼神快速瞭過in三人，講話氣口足嚴厲：「丘玉環人佇佗位？緊kā我交出來！」 文環行進前一步，面向軍官講話：「長官，你揣阮小妹到底啥代誌？」 「阮接著通報，講丘玉環佇學校參加左派思想讀冊會，欲tshuā伊轉來問予詳細。」軍官應。徛踮邊仔的碧春感覺代誌大條，面憂面結問文環：「長官是咧講咱玉環參加啥？」 「阿母，伊講咱玉環參加左派思想讀冊會。」文環勻聊仔應。「豈有此理！這哪有可能？！",
    "paragraph_id": 68
  },
  {
    "title": "知音鸚哥鳥",
    "author": "陳金順",
    "text": "」雲生踮邊仔喝一聲足大聲。「今，是欲按怎著好？」碧春掠雲生、文環父囝nih-nih看。「莫踮遐廢話，緊kā人交出來！」軍官歹聲嗽。「玉環伊猶未轉來厝裡。」文環直理直路應話。「恁上好莫騙我，藏犯人仝款愛食罪。過幾日，阮會閣再來。」這句話講煞，軍官向兵士發號令：「咱來走！」 碧春佮雲生雙手搦牢牢，兩个人憂頭結面。文環目頭結結看向遠遠的所在，敢若咧想代誌的款。彼暗。丘家食飯廳圓桌頂囥幾項簡單飯菜。",
    "paragraph_id": 69
  },
  {
    "title": "知音鸚哥鳥",
    "author": "陳金順",
    "text": "三个人坐佇桌前面仔懊嘟嘟，根底無心情食飯。文環代先拍破恬靜：「阿爸、阿母，恁先莫煩惱，我想著救玉環的辦法矣。」 雲生佮碧春仝時擔頭看文環，嘛仝時講話：「是啥物辦法？」 文環欶一口氣，紲落講：「幾日後，兵仔若來，我就假做玉環綴in去。」 雲生吐大氣：「唉～這哪是好辦法？！」 「戇查某囝，恁攏是阿母的心頭肉，我哪會當予你食這款罪？！」碧春kā文環攬咧胸前。「In無可能放玉環煞，恁就成全我。",
    "paragraph_id": 70
  },
  {
    "title": "知音鸚哥鳥",
    "author": "陳金順",
    "text": "玉環比我較活骨，伊將來的前途定著phīng我較光明。若予人掠去…」文環口氣不止仔堅決。雲生閣再吐大氣：「唉～敢講這是天意？！」 碧春目屎淹淹流。「阿爸、阿母，先食飯啦。」文環捀飯菜予雲生佮碧春。三个人手裡雖罔捀碗攑箸，毋過攏無心情食暗，氣氛phīng碗箸較沉重萬百倍。丘家大廳燈火稀微。文環目睭瞌瞌坐踮椅頭仔頂，碧春徛佇文環身軀邊，手攑鉸刀慄慄掣。「阿母，無需要毋甘，做你鉸落無要緊。",
    "paragraph_id": 71
  },
  {
    "title": "知音鸚哥鳥",
    "author": "陳金順",
    "text": "」文環kā伊的長頭鬃幌來頭前，勻聊仔ná摸ná講。「文環，我…」碧春欲講閣若毋講。文環ná講ná慼氣：「阿母，我拜託你…」 碧春慄慄掣的手沓沓仔恢復正常，手勢扭掠kā文環長過肩胛頭的頭鬃鉸予短。聽著鉸刀kha̍h-tsha̍h的音聲，碧春、文環母仔囝做伙輾目屎。雲生坐踮主人房眠床墘，恬恬仔流目屎。伊佇心肝底按呢想：「我丘雲生三代人書香世家，想袂到查某囝煞來讀禁冊，欲予官廳關入監牢。天啊！",
    "paragraph_id": 72
  },
  {
    "title": "知音鸚哥鳥",
    "author": "陳金順",
    "text": "我到底欲如何是好？」 幾日後。透早，天拍殕光。丘家大埕邊，一隻雞公咧大聲啼。文環佇房間裡款衫褲，衫褲款好囥踮布巾頂面，紲落kā縛做包袱仔。碧春踮邊仔恬恬輾目屎。文環輕略仔搭碧春的肩胛頭：「阿母，莫煩惱啦。」 文環手捾包袱仔，母仔囝同齊行出房間。軍官tshuā頭、兵士綴後行來丘家門喙。軍官對內中一位兵士使目尾，兵士行進前出力挵門。「來矣啦，莫閣挵門矣！」雲生佇厝裡應聲。",
    "paragraph_id": 73
  },
  {
    "title": "知音鸚哥鳥",
    "author": "陳金順",
    "text": "雲生kā大門拍開，文環、碧春綴咧後面相紲出門。軍官掠短頭鬃的文環硞硞相，看kah目睭攏無轉輪。「你就是丘玉環本人？恁兩个是雙生仔？」軍官問。文環輕略仔頕頭。「有影是雙生仔姊妹，兩人平仔媠。Ê～，你欲去遠路，伊是按怎無出來送你？」軍官淡薄仔giâu疑出喙問。「阮阿姊伊人無爽快，踮房間歇睏。」文環面裡無半絲仔表情。",
    "paragraph_id": 74
  },
  {
    "title": "知音鸚哥鳥",
    "author": "陳金順",
    "text": "軍官心內按呢想：「兩姊妹毋但親像仝一个模仔印出來的，連聲音都宛然仔宛然，干焦差咧頭鬃長短爾爾。」 文環踏進前，kā爸母的手搦牢牢，「查某囝不孝。阿爸、阿母恁愛保重。」 「文…」碧春差一屑仔出破。雲生緊kā家後的話tsánn斷：「玉環，你家己較儼硬咧，阿爸會設法救你。」 軍官歹聲嗽：「好矣！莫佇遐搬十八相送的戲齣，kā人tshuā走！」 兵士同齊應聲：是！",
    "paragraph_id": 75
  },
  {
    "title": "知音鸚哥鳥",
    "author": "陳金順",
    "text": "軍官行頭前，文環行咧軍官佮兵士中央，伊ná行ná越頭看爸母。雲生、碧春目屎四淋垂。等到看無文環的形影，碧春規身人坐咧塗跤兜，雲生緊跍落kā碧春攬牢咧，雙人幼聲慼氣。密室裡氣氛怪奇，玉環佮蔡領導兩人恬靜sio相。玉環代先拍破這款怪奇的氣氛：「蔡領導，到底發生啥代誌，你的面色哪會遮爾歹看？」 蔡領導掠玉環看一下：「代誌大條矣你敢知？」 「按怎講？」玉環嘛掠蔡領導看一下。",
    "paragraph_id": 76
  },
  {
    "title": "知音鸚哥鳥",
    "author": "陳金順",
    "text": "「我接著消息，咱組織讀冊會的代誌，當局已經知影，警總當咧四界掠人。」 「敢講咱組織裡有內奸？」 「這陣，無法度管顧遐濟矣，咱先分頭覕起來較要緊。」 「我想欲先轉厝一tsuā，探望爸母才閣拍算。」玉環聲說平穩。「官廳當咧掠人，你轉厝是家己挖窟仔跳。玉環，暫且按下啦！」蔡領導口氣小可激動。蔡領導話講煞，出力kā玉環攬一下。紲落，兩人做伙行出密室。兩人行來密室外口。",
    "paragraph_id": 77
  },
  {
    "title": "知音鸚哥鳥",
    "author": "陳金順",
    "text": "佇頭前的蔡領導巡頭看尾，確定四箍輾轉攏無人，kā玉環使目尾，兩人一前一後對無仝向緊快離開。文環予官兵押走彼工暗頭仔。雲生不止仔嚴肅款，坐踮林議員in兜大廳。林議員對內底間行出來，尻川後綴一位捀茶的使用人。林議員勻勻仔坐踮雲生身軀邊，使用人kā茶甌囥佇in面頭前，隨行徙跤。「雲生叔仔，足罕行。今仔日來揣我，毋知有啥物貴事？」林議員笑面虎。「議員啊，有一件代…代誌想欲央託你。",
    "paragraph_id": 78
  },
  {
    "title": "知音鸚哥鳥",
    "author": "陳金順",
    "text": "」雲生講話thi-thi-thu̍h-thu̍h。「叔仔，咱家己人免行生份禮，喊我貴仔就好。」林議員捀茶甌，啉一喙茶。「貴仔，是按呢啦。阮玉環kha̍h著一層讀冊會的案件，現此時文環代替伊受罪。你人面較闊，敢會當替阮走傱看覓？」雲生一睏頭kā代誌講予透。雲生咧講話的時，林議員目睭nih咧nih咧，話聽煞應講：「叔仔，咱玉環敢毋是大學出業矣？」 「是啦。」 林議員幌頭吐大氣：「唉！",
    "paragraph_id": 79
  },
  {
    "title": "知音鸚哥鳥",
    "author": "陳金順",
    "text": "這个查某囡仔有影袂曉想。讀冊會案件是思想問題呢，我這个小議員仔，哪有才調去疏通？」 林議員ná講ná kā正手大頭拇佮二指箍做銀角仔形，佇雲生目睭前踅來踅去。雲生看範勢，緊猛對kha-báng裡撏出一包膨sai-sai的牛皮紙lok仔，㧣來林議員面頭前。「貴仔，這是央託你鬥相共疏通的費用，若無夠才閣通知我。」雲生面裡現苦笑。林議員雙手捧牛皮紙lok仔，佇手底sìm咧sìm咧，欲笑若毋笑。",
    "paragraph_id": 80
  },
  {
    "title": "知音鸚哥鳥",
    "author": "陳金順",
    "text": "「叔仔，遮有夠無夠我是毋知，愛看有夠力的人，敢欲鬥相共？」林議員嘛激苦笑。「這我知，一切勞煩你矣。」雲生徛起來，向林議員頕點，「按呢，我無攪擾矣。」 「叔仔，你順行。」林議員嘛徛起來，送雲生行出大廳。兩禮拜後的黃昏時天。雲生佮碧春面憂面結坐踮大廳，碧春ná講ná哭：「雲生，咱都提遐濟錢央託貴仔替咱疏通，敢攏無探聽著文環的消息？」 雲生表情無奈應講：「貴仔講愛疏通的大官袂少个，喊咱提較濟錢才有夠。",
    "paragraph_id": 81
  },
  {
    "title": "知音鸚哥鳥",
    "author": "陳金順",
    "text": "」 「咱田園厝宅賣kah強欲了，敢講猶無夠？」碧春閣咧慼氣。「這，我嘛毋知…」雲生ná講ná幌頭。當tong兩翁仔某咧講話的坎站，頭戴紳士帽仔、kā頭毛楔入帽仔裡，中性穿插的玉環踏入家門。兩翁某認袂出是玉環，雲生出喙問：「請問你是…」 玉環緊猛kā帽仔遛落來：「阿爸、阿母，查某囝不孝。」 碧春著急講：「玉環，你敢知…」 玉環雙跤跪落塗跤，「恁拄才講的話我攏有聽著。",
    "paragraph_id": 82
  },
  {
    "title": "知音鸚哥鳥",
    "author": "陳金順",
    "text": "是我害阿姊予人掠去，我來去認罪換伊倒轉來。」 雲生行進前，kā玉環牽起來，「你這个戇查某囝，全然毋知恁阿姊的苦心。平平攏是阮的心頭肉，你免煩惱，阿爸會設法。」 「聽恁阿爸的喙，予阮來設法…」碧春ná講ná哭，玉環綴咧哭摻落，兩母仔囝攬牢牢。雲生佇邊仔一直拭目屎。林議員坐踮大廳啉茶、看報紙。雲生喘怦怦走入來。林議員kā報紙囥落來，擔頭掠雲生看，「叔仔，沓沓仔是。你看你，走kah喘袂離。",
    "paragraph_id": 83
  },
  {
    "title": "知音鸚哥鳥",
    "author": "陳金順",
    "text": "」 「貴仔，文環的代…代誌，發落了按怎？」雲生ná講ná喘。林議員徛起來講話：「判決書定矣，伊予人判四冬。歹勢，我盡心盡力矣。」 雲生幌頭吐大氣：「唉！家伙開kah欲焦，猶閣hông判四冬！」 林議員綴咧幌頭：「叔仔，這嘛是無法度的代誌。現此時政府足注重思想改造。」 「貴仔，你敢知影伊hông關佇佗位？」著急的氣口。「查某思想犯攏予人關入景美看守所。」林議員應kah誠自然。「敢會當去面會？",
    "paragraph_id": 84
  },
  {
    "title": "知音鸚哥鳥",
    "author": "陳金順",
    "text": "」雲生的口氣變較軟略。「聽講過幾日就欲移送，時到我才替恁安排。」林議員講話若咧唸冊，面裡無表情。「一切央託你矣。」雲生向林議員頕頭，紲落緊步離開。暗暝，佇玉環房間。碧春雙手kā玉環搦牢牢，ná流目屎ná交代事項，「玉環，為著救恁阿姊，咱兜這陣不比往過，會當賣的田園厝宅賣kah強欲了。我佮恁阿爸攏老矣，未來這个家愛靠妳擔。」 玉環綴碧春流目屎：「阿母，我知。",
    "paragraph_id": 85
  },
  {
    "title": "知音鸚哥鳥",
    "author": "陳金順",
    "text": "代誌是我惹出來的，阿姊為我受罪，等伊出獄了後，我會好好仔補償伊。」 「以後你出入內外愛較細膩，千萬毋通予人知影你是玉環，才袂惹禍端。」碧春慎重交待。玉環輕略仔頕頭。「舉止行動嘛愛較定著咧，趕緊kā頭鬃留予長，按呢才有成文環。」碧春再三交待。「阿母，我會聽你的喙。」玉環用手ńg拭目屎。「暗矣，好歇睏。」碧春話講煞，勻勻仔行出玉環房間。天色清朗。",
    "paragraph_id": 86
  },
  {
    "title": "知音鸚哥鳥",
    "author": "陳金順",
    "text": "不而過，景美看守所親像kha̍h一沿雺霧，外觀看起來不止仔神秘款。洗衫工場裡，等欲洗的衫仔褲，一籃紲一籃排咧塗跤兜。文環對籃仔裡kā衫褲提出來，隨領仔隨領登記。紲落交予其他查某犯人，in才閣對lak袋仔裡撏看有物件無？寶貴對lak袋仔撏出一張物件，提咧手裡擛咧擛咧，kā邊仔萬幸佮文環展寶，「恁看，閣予我撏出一張銀票！嘿，嘿，這有影是好工課。",
    "paragraph_id": 87
  },
  {
    "title": "知音鸚哥鳥",
    "author": "陳金順",
    "text": "」 寶貴想欲kā銀票囥入家己lak袋仔，萬幸講話kā剾洗：「你哪會逐擺攏遮爾仔好運？愛細膩，暗路加行幾擺仔，凡勢會拄著鬼喔！」 文環幌頭苦笑，順紲出喙款勸：「毋通予管理員看著，若無，是會hông處罰。」 這時，女管理員拄好行入洗衫工場。人未到聲先到，刁持假嗽兩聲。寶貴緊猛kā手裡彼張銀票楔入lak袋仔。管理員行向文環，ná行ná喊：「丘玉環。」 「我佇遮。」文環囥落手裡的衫褲，擔頭看管理員。",
    "paragraph_id": 88
  },
  {
    "title": "知音鸚哥鳥",
    "author": "陳金順",
    "text": "「所長喊你出文書公差，綴我來。」管理員面裡無啥表情。「是。」文環綴喙應。文環綴管理員行出洗衫工場，寶貴、萬幸顯露欣慕的表情。「免欣羨啦，人是大學生呢。」等in兩人行遠，寶貴細聲講。「屎ha̍k啦，大學。」萬幸大聲剾洗。管理員tshuā文環行入看守所所長辦公廳。「報告所長，文書公差tshuā到位。」管理員kā所長汪書俊頕頭行禮。",
    "paragraph_id": 89
  },
  {
    "title": "知音鸚哥鳥",
    "author": "陳金順",
    "text": "汪書俊的生張，就敢若伊的名相siāng，面模仔斯文款，180公分懸，體格袂輸文藝電影的男主角。伊掠管理員看一下，「你先離開，兩點鐘後來tshuā伊轉去。」 「是。」管理員應話煞，隨離開所長辦公廳。汪書俊kā文環擛手，「你過來遮坐，免細膩。」 文環小可頓蹬。汪書俊行倚kā牽來椅仔邊。文環掠汪書俊看一下，「所長，請問欲吩咐我寫啥物？」 「咱景美所的女犯人，你的學歷上懸。",
    "paragraph_id": 90
  },
  {
    "title": "知音鸚哥鳥",
    "author": "陳金順",
    "text": "丘玉環，你字媠人閣較媠…」汪書俊對頭看到跤，紲落kā文環揤咧椅仔頂，「我今仔日無欲喊你用筆寫物件…」 文環目睭展大蕊kā汪書俊睨。「我欲愛你用身體寫一首詩。」汪書俊顯露曖昧的眼神。「欲按怎寫？」文環無攬無拈應話。汪書俊出手kā文環褪衫褲，ná褪ná踮身軀頂摸挲，文環出大力反抗… 隔轉年。天色烏陰，雷公爍爁。雲生、碧春翁某坐踮大廳咧啉茶。對埕裡傳來紅嬰仔的吼聲。",
    "paragraph_id": 91
  },
  {
    "title": "知音鸚哥鳥",
    "author": "陳金順",
    "text": "碧春kā茶甌囥落，「雲生，哪有嬰仔咧吼的聲？」 「Ê～閣敢若有影呢！」雲生注神咧聽。「啥人…」雲生拄徛起來，隨聽著跤步聲。伊話未講煞，一个攄平頭的中年人，手抱紅嬰仔hānn過戶橂。「請問，你是…」碧春喙仔開hānn-hānn。「我是景美看守所的差役。」中年人講。「你抱嬰仔來阮兜欲創啥？！」雲生ná講ná掠紅嬰仔看。「這个囡仔是恁查某囝佇監牢生--ê。」差役應kah直理直路。",
    "paragraph_id": 92
  },
  {
    "title": "知音鸚哥鳥",
    "author": "陳金順",
    "text": "雲生、碧春目頭結結，互相對看。碧春聲嗽不止仔響：「亂使講！阮環仔毋捌佮查埔人做伙，哪有可能大腹肚？！」 「這位官爺，你敢會抱毋著所在？！」雲生閣掠紅嬰仔看一下。「遮敢毋是丘玉環in兜？！」 聽差役按呢講，碧春隨伸手kā嬰仔抱倚來，「雲生，莫閣講矣。」 雲生知捌in某的話意，撏一張銀票交予差役，「官爺，這予你食茶。」 差役手接銀票，越頭離開。本底咧吼的紅嬰仔，踮碧春手曲裡連鞭睏ka-tsuē。",
    "paragraph_id": 93
  },
  {
    "title": "知音鸚哥鳥",
    "author": "陳金順",
    "text": "彼暝，燈火暗毿。文環覆佇塗跤寫字，伊ná寫目屎ná滴，kā紙規个tòo澹。伊心內對家己講：「敢講這是我的命？！當初家己歡喜甘願替玉環擔罪，坐監做工我無怨嘆。想袂到，會搪著phīng精牲較不如的…閣生一个顧人怨的查某嬰！管待伊佗位去？無佇目睭前好了了…」     欲暗，丘家大廳。碧春抱嬰仔手裡搖。嬰仔吼，伊交予雲生抱，「嬰仔腹肚枵，你且抱咧，我入來泡米仔麩。",
    "paragraph_id": 94
  },
  {
    "title": "知音鸚哥鳥",
    "author": "陳金順",
    "text": "」 碧春行入灶跤，雲生ná掠嬰仔看喙裡ná喃：「嬰仔抱來規禮拜，猶未號名、報出生。」 玉環手捾物件入門。先掠雲生看一下，閣掠嬰仔看一下，「阿爸，你手裡抱的古錐嬰是…」 碧春對灶跤行出來，手裡捀一碗米仔麩，目睭掠玉環金金看，「玉環，你轉來矣。這个嬰仔講是恁阿姊佇監牢生--ê！」 雲生kā嬰仔交予碧春飼米仔麩。玉環目睭展大蕊，行倚嬰仔nih-nih看，「這，哪有可能？！」 雲生、碧春做伙擔頭看玉環。",
    "paragraph_id": 95
  },
  {
    "title": "知音鸚哥鳥",
    "author": "陳金順",
    "text": "玉環心肝內咧想：「阿姊根底毋捌參查埔人鬥陣。生囡仔，這是啥款理路？！」 「環仔，你盤車敢袂忝？緊坐落來歇喘。」雲生口氣軟略。玉環kā一盒物件提予雲生，「阿爸、阿母，這綠豆椪佇台北車頭就近買的，予恁啖糝。」 「你台北的頭路做月外日矣，會慣勢無？」碧春出喙關心。「阿母，阮外商公司照起工上下班，待遇嘛袂bái。」玉環紲喙應。「按呢就好，按呢就好。」雲生喙仔笑笑。玉環掠雲生看一下，「嬰仔敢號名、報戶口矣？",
    "paragraph_id": 96
  },
  {
    "title": "知音鸚哥鳥",
    "author": "陳金順",
    "text": "」 「拄才當咧想這層代誌。」雲生講。「伊遐爾幼茈，無妥當報恁的囝。予伊入我的家甲…」玉環用伊的理智應話。「玉環，你猶未做--人。若入你的家甲，是『私生子』，清達敢會允准？」碧春面裡現憂容。「阿姊的恩情，我這世人無才調報答。『私生子』就『私生子』，阿爸，拜託你kā嬰仔號名。」玉環嶄然仔堅決。「你知通擔輸贏。後過你就是囡仔的老母，名予你號。」雲生kā玉環贊聲。「如雪，丘如雪。",
    "paragraph_id": 97
  },
  {
    "title": "知音鸚哥鳥",
    "author": "陳金順",
    "text": "」玉環ná講ná掠雲生、碧春看，三个人做伙流出歡喜的目屎。草山。山頂夜景，燈火閃爍。丘玉環、何清達佇山路牽手散步。雙人行入涼亭仔。坐落了後，清達kā紅色的盒仔提出來，蓋拍開，內底是一跤銀色的手指。「玉環，請你嫁予我！」清達態度不止仔誠懇。玉環掠清達看一下，目頭小可結結。「你看起來，敢若無蓋歡喜！」清達面色變款。「清達，歹勢啦！我毋是無歡喜，是有一層代誌，毋知欲按怎對你開喙？！」玉環kā清達會失禮。",
    "paragraph_id": 98
  },
  {
    "title": "知音鸚哥鳥",
    "author": "陳金順",
    "text": "「咱都咧論嫁娶矣，閣有啥物代誌袂當講？！」清達伸手kā玉環的手蹄仔搦牢咧。「阮阿姊，伊替我坐監…」玉環話講一半，小可頓蹬。「這，我知。聽候伊出獄，咱才勻勻仔報答伊。」清達紲喙應。「伊佇監獄生一个查某嬰。」玉環講這句的時，目睭毋敢看清達。清達雄雄聽這句話，袂輸予雷公摃著，伊目睭展大蕊，喙開hānn-hānn，「哪會發生這款代誌？！",
    "paragraph_id": 99
  },
  {
    "title": "知音鸚哥鳥",
    "author": "陳金順",
    "text": "」 「囡仔阮阿爸、阿母咧tshuā，in有歲矣，我毋甘兩个老大人遮爾勞碌！」玉環無直接回答，講出現此時家內的處境。「你拍算…」清達著急問。「我拍算囡仔綴我，造我的家甲。假使…」玉環應。「假使我毋允准咧？！」 「伊就報我的『私生子』。」 「丘玉環，你敢無帶念咱遮濟冬的感情？！」清達口氣淡薄仔激動。「多謝你對我遮爾好！毋過，我袂當做一个不孝、不義的人。」玉環深情看清達。",
    "paragraph_id": 100
  },
  {
    "title": "知音鸚哥鳥",
    "author": "陳金順",
    "text": "「你若毋甘阿伯、阿姆傷過操勞，咱會當出錢倩奶母鬥tshuā囡仔。」清達掠準伊出一个好主意。「我知影你的意矣。」玉環話語勻勻仔。玉環越頭行出涼亭仔，伊ná行目屎ná流。清達徛起來，kā拍開的盒仔蓋闔予倚，恬恬仔看玉環離開。紲落，彼个拜六欲暗，玉環對台北轉來清水。食暗飽。玉環坐踮眠床墘，碧春徛佇邊仔，輕略仔kā搭肩胛頭。「玉環，阿母有瞭著你咧流目屎。阿雪的代誌，著無？」 玉環頕頭。",
    "paragraph_id": 101
  },
  {
    "title": "知音鸚哥鳥",
    "author": "陳金順",
    "text": "「敢講清達無願意參你做伙晟養囡仔？」 玉環擔頭，掠碧春看一下，「伊講倩奶母顧囡仔，所費伊欲負擔。」 「阿爸、阿母猶佇咧，倩啥物奶母？！阿雪阮來顧，你有閒轉來看伊就好。」碧春略仔有火氣。「阿母，阮已經隨人矣！」 「唉～按呢嘛好，點燈仔火oh揣有彼款腹腸的查埔人。玉環，免艱苦，別日仔會搪著閣較好的人。」碧春安搭玉環。玉環目屎津落來。成冬後，薄日。度晬款的如雪，佇大埕學行路，跤步無蓋在穩。",
    "paragraph_id": 102
  },
  {
    "title": "知音鸚哥鳥",
    "author": "陳金順",
    "text": "雲生驚囡仔跋倒，佇邊仔看頭看尾。過一時仔，雲生kā如雪攑懸懸，囡仔笑咍咍。紲落，雲生予如雪坐踮肩胛頭踅箍仔。碧春對厝裡行來大埕，撏手巾仔kā如雪拭汗。汗拭煞，抱囡仔入大廳。欲暗。碧春佇大廳用湯匙仔咧kā如雪飼飯，如雪食一喙就幌頭毋食。「阿雪，食予飽，較停仔媽媽欲轉來。」碧春閣kā湯匙仔㧣倚如雪喙箍。「Ma…ma…」囡仔人學話。「著，媽媽連鞭轉來。」雲生綴喙講。",
    "paragraph_id": 103
  },
  {
    "title": "知音鸚哥鳥",
    "author": "陳金順",
    "text": "「公…抱…」如雪行向雲生，雙手展開等人抱。「恁孫咧kā你司奶矣，閣kā飼兩喙仔。」碧春喙仔笑笑。「阿雪愛加食兩喙，阿公才欲kā你抱喔。」雲生用話唌孫。如雪ná頕頭ná倚過雲生遐。雲生接過碧春手裡的碗，用湯匙仔飼如雪食飯。如雪ná哺飯ná看向門喙。這時，玉環雙手捾幾若袋物件hānn過戶橂。如雪袂輸見著生份人，kā頭越對內底爿。「阿雪，喊媽媽。」碧春對如雪大聲講。如雪kā頭越轉來，佮玉環sio對相。",
    "paragraph_id": 104
  },
  {
    "title": "知音鸚哥鳥",
    "author": "陳金順",
    "text": "玉環kā手裡的物件囥落塗跤，行倚如雪kā攬ân-ân。「Ma…ma…」如雪大聲叫出喙。「阿雪。」聽著囡仔咧喊，玉環目屎津落來。三冬後，景美看守所。文環佇監牢裡咧款衫褲，寶貴佮萬幸佇邊仔參伊相辭。「環仔，阮足欣羨你，較停仔隨會當出所。」寶貴代先出喙。「是啦，講才咧講，離遮遠遠遠，毋通講再會。」萬幸綴咧講。「寶貴姊、萬幸姊，多謝恁兩位遮濟冬來sio照顧。」文環搦in兩人的手。",
    "paragraph_id": 105
  },
  {
    "title": "知音鸚哥鳥",
    "author": "陳金順",
    "text": "「三八毋才按呢，講啥物照顧？！」萬幸講。「好矣，緊去辦手續。踏出大門，千萬毋通越頭看。」寶貴吩咐。「我知。」文環應話。三人攬做伙，文環目屎勻勻仔津落來。文環肩胛頭揹包袱仔，行倚景美看守所門喙。監獄門喙孤一个差役咧顧守，文環kā差役頕一下頭。「恭喜你會當出所，轉去厝裡享受天倫之樂。」差役講。「是啦，我欲轉厝報答阮阿爸、阿母的恩情。」文環對喙應。「猶閣有嬰仔，愛好好仔kā晟養大漢。",
    "paragraph_id": 106
  },
  {
    "title": "知音鸚哥鳥",
    "author": "陳金順",
    "text": "」 「嬰仔…」文環面慄色，掠差役看一下。「你家己生的嬰仔煞袂記。斯當時，是我抱去恁清水街的厝裡…」差役ná講ná咧幌頭。差役話未曾講煞，文環就行出監獄門喙，無閣越頭。日時，天烏陰。台北車頭月台，文環坐踮柴椅頂戇神戇神。「阿爸、阿母，請原諒查某囝不孝。本底出獄了後，欲轉來厝裡有孝恁，哪知…聽著嬰仔的代誌，我的跤步躊躇。此去…」 一列慢車勻勻仔駛入月台。文環擔頭看火車，綴一陣旅客行入車廂。",
    "paragraph_id": 107
  },
  {
    "title": "知音鸚哥鳥",
    "author": "陳金順",
    "text": "暗暝，月半圓。台南車頭月台，一列慢車勻勻仔駛入來。文環綴三五个旅客行出車廂，擔頭看暗毿的天色。紲落，伊沓沓仔行來台南公園。無偌久，伊揣著一座涼亭仔，看四箍輾轉無人，kā包袱仔當做枕頭，規个人坦敧身睏佇柴椅頂。黃昏時天，丘家大廳。三歲的如雪，攑鉛筆佇桌仔頂的日誌紙畫圖。碧春踮廳裡行來行去，ná行來門喙ná探頭看外口，喙裡踅踅唸，「出所的日仔都過幾若工，文環哪猶未入家門？！」 「有影就著！",
    "paragraph_id": 108
  },
  {
    "title": "知音鸚哥鳥",
    "author": "陳金順",
    "text": "四冬來這个囡仔受盡苦楚。」雲生ná講ná掠如雪金金看，如雪拄好擔頭，雙人四蕊目睭sio相。「阿公，恁咧講啥？」如雪好玄問。碧春行來如雪身軀邊，「阮咧講你的阿…」話講一半小頓蹬。「阿啥？」如雪紲喙問。「你的文環阿姨啦。」雲生應。「文…環…阿…姨…」如雪一字一字勻聊仔唸出喙。玉環手捾幾若袋物件，hānn入戶橂，掠眾人金金相，「我聽著恁咧喊阿姊的名…」 「是啦…」碧春講。「媽媽，阿雪有乖。",
    "paragraph_id": 109
  },
  {
    "title": "知音鸚哥鳥",
    "author": "陳金順",
    "text": "」如雪見玉環入門，隨kā鉛筆下踮桌頂，緊猛行倚玉環kā攬咧。玉環伸手挲如雪頭殼。紲落，對紙lok仔提出一身布尪仔，「阿雪，這身予你。」 如雪接過布尪仔，歡喜kah嚓嚓趒。「媽媽，伊號做啥物名？」如雪問。「這身布尪仔是你的，你會當家己號名。」玉環應。「伊的頭鬃金金，號做阿金，好無？」 玉環笑笑頕頭。如雪手提布尪仔，行轉來桌仔前，ná相布尪仔ná用鉛筆畫踮紙頂。食暗飽，碧春kā玉環搝來房間。",
    "paragraph_id": 110
  },
  {
    "title": "知音鸚哥鳥",
    "author": "陳金順",
    "text": "碧春憂頭結面，佮玉環對坐佇眠床墘。「過遐久矣，文環猶未轉來，敢會發生啥物事故？」碧春講。「阿母，你莫厚操煩！我轉去台北了後，才來景美看守所探問看覓。」玉環應。「恁阿姊受苦遮濟年，咱愛好好仔補償伊。」 「代誌是我惹出來的，我來擔責任。」 「你踮台北趁錢無咧輕可。愛飼阮兩个老--ê，閣有阿雪仔。」 「這哪有啥？！本底就是我該當做的。",
    "paragraph_id": 111
  },
  {
    "title": "知音鸚哥鳥",
    "author": "陳金順",
    "text": "」 碧春伸手搦玉環的手蹄仔，毋甘tiuh-tiuh講：「為著阿雪，你的姻緣線煞來斷去。三冬矣，若搪著良善的查埔人，趕緊建置家庭，食老才有倚靠。」 「阿母，咱莫閣講這。眼前要緊的，是kā阿姊接轉來規家團圓。」 「阿母問你，設使文環轉來，阿雪的代誌欲按怎發落？」 「阿雪是阿姊的親生囝，當該然愛還予伊。」 「你無聽人咧講：『生的請一邊，養的功勞較大天。』」 「阿母，較大天是你佮阿爸。",
    "paragraph_id": 112
  },
  {
    "title": "知音鸚哥鳥",
    "author": "陳金順",
    "text": "囡仔恁親手捏大漢的，我干焦做便老母爾。」     「戇囡仔…」碧春目箍澀澀。講到遮，如雪拄好提一張日誌紙行入房間，紙頂面畫玉環送伊彼身布尪仔。「阿媽，啥是戇囡仔？」如雪問。「無啦。」玉環應。「阿媽、媽媽，恁看，我kā阿金畫佇遮。」如雪歡頭喜面，ná講ná比紙頂畫的物件。如雪kā日誌紙交予玉環，玉環看一目，展開雙手kā如雪攬咧。玉環轉來台北的隔轉日。落雨天。玉環攑雨傘，行來景美看守所門喙。",
    "paragraph_id": 113
  },
  {
    "title": "知音鸚哥鳥",
    "author": "陳金順",
    "text": "顧門的差役行進前一步問話：「小姐，有啥物貴事？」 「請問，丘文…」玉環智覺講毋著話，小可頓蹬，紲落講：「丘玉環當時才會當出所？」 「你小等一下。」差役行轉警衛亭，伸手提登記簿仔。掀一睏，閣行向玉環，用手比展開彼頁。「來，你家己看。丘玉環，伊頂禮拜已經出所矣。」 玉環掠登記簿仔看一下，擔頭問差役，「出所成禮拜矣！敢有聽伊講欲去佗？」 「人犯出所，就參阮無底代…」差役ná講ná行入警衛亭裡。「勞力！",
    "paragraph_id": 114
  },
  {
    "title": "知音鸚哥鳥",
    "author": "陳金順",
    "text": "」玉環無奈幌兩下頭，佇雨裡離開景美看守所。文環消失佇茫茫人海。雲生佮碧春兩翁某，逐日踮厝裡nih-nih看。「老--ê啊，我無才調…閣…等文環轉來矣。」碧春暝日數念查某囝，睏袂安眠，食毋成食，無偌久破病倒踮眠床。「春仔，你較有元氣咧，這碗藥仔先啉落…」雲生手捀拄煎好的藥草。碧春幌頭無欲啉藥仔。這款劇情，不時咧搬演，雲生慣勢仔慣勢，目屎腹內吞。",
    "paragraph_id": 115
  },
  {
    "title": "知音鸚哥鳥",
    "author": "陳金順",
    "text": "結局，無kah兩月日，碧春離開這个伊猶閣淡薄仔留戀的世間。牽手過身。雲生艱苦kah袂講得，雖罔伊無咧啉酒解憂愁，不而過，做伙規世人的碧春，雄雄無佇身軀邊，彼款鬱悶，毋是三兩句話講會清楚。玉環孤人佇台北食頭路。老母過身，老爸紲落破病，猶閣有如雪愛照顧，伊姑不將kā公司辭職。王總經理毋甘遮爾好的人才離開，允准伊暫且回轉故鄉，發落厝裡的代誌，伊的業務差派同事代理。",
    "paragraph_id": 116
  },
  {
    "title": "知音鸚哥鳥",
    "author": "陳金順",
    "text": "玉環kā老母的後事辦煞，規心留踮厝裡看顧老爸佮查某囝。過較無成月日，老爸雲生嘛跟綴老母碧春的跤步。「阿公綴阿媽，飛去天頂做神矣。」囡仔人毋知死亡是啥？玉環按呢對如雪講。「媽…媽，咱後擺欲…欲按怎…」如雪目箍紅紅，ná講ná覕喙。「阿雪，佮媽媽來台北好無？」玉環的聲嗽溫柔，伊kā如雪攬倚來，紲落講：「我愛趁較濟錢，才會當予阿雪去學校讀冊，飼你大漢，是媽…媽的責…」講到遮，玉環目屎直直津落來。",
    "paragraph_id": 117
  },
  {
    "title": "知音鸚哥鳥",
    "author": "陳金順",
    "text": "如雪誠捌代誌，緊提手巾仔kā玉環拭目屎。這條粉紅色的手巾仔，是玉環親手紩來送如雪的。「媽媽，手巾仔足古錐，阿雪足佮意！」如雪提著手巾仔彼一目nih，歡頭喜面嚓嚓趒。玉環kā爸母的骨烌寄囥佇萬善堂，紲落央託人kā記持滿滿的清水祖厝賣掉。「死爸路頭斷，死母路頭遠。」欲離開自細漢蹛kah大漢的徛居地，伊心肝頭毋甘tiuh-tiuh。",
    "paragraph_id": 118
  },
  {
    "title": "知音鸚哥鳥",
    "author": "陳金順",
    "text": "玉環一手牽如雪，一手捾行李，擔頭看烏陰濟雲的天，心內暗唸：「阿爸、阿母，請恁原諒查某囝，咱的祖厝佇我的手頭失落…」     火車行海線，對清水坐來台北站。行出台北車頭，三歲的如雪目睭展大蕊、喙仔開hānn-hānn。伊頭擺來這个繁華的都市，樓仔厝一棟紲一棟，自家用佮oo-tóo-bái一台接一台，伊目睭毋甘nih，看一睏才開喙問：「媽媽，遮濟懸厝佮駛足緊的車，遮就是咱的台北？」講煞，擔頭看玉環。",
    "paragraph_id": 119
  },
  {
    "title": "知音鸚哥鳥",
    "author": "陳金順",
    "text": "玉環輕略仔挲如雪的頭，跔落來對伊講：「阿雪，咱會佇遮蹛足久，蹛到你大漢。」     自底玉環佇台北稅厝徛，孤一間套房。伊的工課嶄然仔無閒，房間袂輸旅館咧，暗時轉去歇睏的所在。今，為著予如雪較gió-toh的環境，伊佇大稻埕就近，買一層十外坪的二樓厝，囡仔滿六歲彼冬，入學蓬萊國小。如雪，巧巧囡仔，目色不止仔利。",
    "paragraph_id": 120
  },
  {
    "title": "知音鸚哥鳥",
    "author": "陳金順",
    "text": "讀小學了後，逐日早時入校園、中晝散學，真濟同窗攏老爸、老母做伙tshuā出tshuā入，獨獨伊干焦玉環陪伴。有一擺，如雪心內膽膽問玉環：「媽媽，我想欲問你一件代誌，毋過，你袂使受氣喔。」講煞，擔頭看玉環。「阿雪，無代無誌，媽媽欲哪會受氣？！」玉環笑笑仔應。「是按怎別个同學攏有爸爸，干焦阿雪無？」如雪小可覕喙。玉環輕略仔挲如雪的頭，「爸爸佇你出世無偌久就死矣。」     「伊按怎會死？",
    "paragraph_id": 121
  },
  {
    "title": "知音鸚哥鳥",
    "author": "陳金順",
    "text": "」     「爸爸破病死去。」     如雪乖巧捌代誌，問幾擺了後就毋捌閣再講起。玉環工課路ná來ná無閒，職位愈升愈懸，未必然會當不時踮佇如雪身軀邊。伊倩中年婦jîn人阿芳做如雪的奶母，日時替伊看頭看尾，如雪攏喊「阿芳姨」。阿芳三个囝離跤手，照顧如雪對伊來講誠輕可。「阿芳姨，人欲食紅豆餅。」如雪乖罔乖，嘛定定kā阿芳司奶。紅豆餅擔，拄好排佇學校佮厝裡半中站的巷仔口，行路量其約五、六分鐘。",
    "paragraph_id": 122
  },
  {
    "title": "知音鸚哥鳥",
    "author": "陳金順",
    "text": "排擔的阿sáng，拄好是阿芳的厝邊，逐擺阿芳tshuā如雪來交關，阿sáng攏加送一塊包khu-lì-mù--ê。「先食一塊就好。等正頓食飽，才會使食第二塊。」逐擺阿芳按呢交待，如雪喙仔隨翹嘟嘟。小學二年。有一回，紅豆餅拄提過手，如雪哺無兩喙，巷仔裡雄雄傱出一隻烏狗，對跤後肚kā咬落。如雪疼kah mà-mà吼，紅豆餅落咧塗跤兜。阿芳行佇如雪後壁兩步，緊猛趕走烏狗，喊計程車載來病院。",
    "paragraph_id": 123
  },
  {
    "title": "知音鸚哥鳥",
    "author": "陳金順",
    "text": "佳哉，醫生kā如雪注一筒破傷風了後，無偌久就好離離。毋過，彼擺無講無呾予烏狗咬，如雪到kah大漢，便若遠遠影著狗仔，伊攏閃kah離離離。丘文環飄浪來到全然生份的古都台南。伊可比孤鳥插人群，人地生疏，一時毋知欲佗位去？彼日，天拍殕光。伊踮台南公園柴椅頂睏規暝，聽著兩、三个民眾的跤步聲，自按呢目睭挼挼咧，順這个勢peh起身。",
    "paragraph_id": 124
  },
  {
    "title": "知音鸚哥鳥",
    "author": "陳金順",
    "text": "內中，一个五十外歲款的婦jîn人，好喙問文環：「查某囡仔，看你都無幾歲，哪會一个人咧公園睏？！」     文環面略仔紅紅，歹勢歹勢講：「Oo-bā-sáng，我昨暝拄對外地來。猶未揣著蹛的所在佮頭路，才會暫且佇遮睏。」     「你敢有拍算欲食啥款頭路？」Oo-bā-sáng問。「我拄出社會，較欠經驗，暫時會當度三頓就好。」文環應。「人攏喊我福嫂仔。按呢好無？",
    "paragraph_id": 125
  },
  {
    "title": "知音鸚哥鳥",
    "author": "陳金順",
    "text": "」Oo-bā-sáng掠文環看一下，「阮厝邊一个富戶，當咧欠使用人，你若毋驚艱苦，我來紹介看覓。」     「多謝…多謝…」文環強欲哭出來。福嫂仔代先tshuā文環轉公園路的徛家，提一條面巾予伊洗手面，kûn糜、煎卵包、炒蕹菜，兩人做伙食早頓。文環ná扒糜ná津目屎，「你是按怎？」福嫂仔卵包吞落，出喙關心，文環干焦幌頭。食飯飽，歇一時仔，文環綴福嫂仔行來隔壁富戶人in兜。",
    "paragraph_id": 126
  },
  {
    "title": "知音鸚哥鳥",
    "author": "陳金順",
    "text": "這个富戶人的埕斗種一欉榕仔樹，樹身大概兩个人才siâm會倚。主人何董--ê，是紡織廠的頭家。人生做瘦卑巴、矮股矮股，150外公分懸。不而過，滿面春風，笑頭笑面，本底十足緊張的文環，參伊初見面，隨感受燒烙的氣氛。「做你穩心仔蹛落來，阮牽--ê會教你工課的鋩角。」何董--ê講話溫溫仔。文環自細漢好命慣勢，家內事攏老母碧春款便便。",
    "paragraph_id": 127
  },
  {
    "title": "知音鸚哥鳥",
    "author": "陳金順",
    "text": "頭擺做使用人，跤手小可慢鈍，佳哉，伊肯學毋驚艱苦，無偌久，工課路就做kah不止仔熟手。「文環，你暫且歇一下，」來何家做使用人欲成月日，一个軟晡，日鬚kā客廳炤kah燒熇燒熇，文環當咧揉塗跤，聽著何董--ê吩咐，伊工課擋恬，擔頭掠主人看，何董--ê紲落講：「坐落來，我有話欲問你。」     文環慣勢何董--ê親切對待，伊順勢坐佇邊仔膨椅頂。「厝內工課，熟手就好，毋免啥款條件。",
    "paragraph_id": 128
  },
  {
    "title": "知音鸚哥鳥",
    "author": "陳金順",
    "text": "」何董--ê掠文環看一下，「我按怎看，你都無成粗做人。敢會當kā我講，你佗一間學校出業--ê？」     「頭家，我較早讀師大歷史系。」文環回應。「我臆kah準準，」何董--ê目睭展大蕊，「有影大學生。老師人毋做，來遮做使用人，定著有你的苦楚。」     何董--ê無逼問文環代誌的頭直來尾直去，知影伊身軀邊無教師證，直透紹介伊來全福國小做代課老師。",
    "paragraph_id": 129
  },
  {
    "title": "知音鸚哥鳥",
    "author": "陳金順",
    "text": "全福國小校長吳全茂，自細漢參何董--ê褲帶結相倚，袂輸死忠兼換帖--ê。何董--ê透世人毋捌牽磕伊學校的代誌，頭擺紹介代課老師，的確有伊的眼光。吳全茂體格中範，留海結仔，牽烏框目鏡，不止仔斯文款。伊參丘文環初見面，目睭毋甘nih，規个神魂予文環的氣質唌去。「丘老師，二年二班的張老師請生產假，這學期就勞煩你kā遮的囡仔tshuā予好。」吳全茂ná吩咐ná掠文環金金相。",
    "paragraph_id": 130
  },
  {
    "title": "知音鸚哥鳥",
    "author": "陳金順",
    "text": "「多謝校長，我若做無好的所在，請你指教。」文環kā吳全茂頕一下頭，應話簡省。二年仔，本底就讀半日。月考煞，囡仔親像鳥仔放出籠，班裡學生tsiâu轉去厝了後，文環當咧kā椅桌排予齊整。校長吳全茂行倚教室頭前門，輕手敲門板，文環聽聲擔頭，掠校長笑一下，「丘老師，有閒無？我有話欲對你講。」吳全茂輕聲細說。本底，文環按算綴吳全茂入校長室講話。",
    "paragraph_id": 131
  },
  {
    "title": "知音鸚哥鳥",
    "author": "陳金順",
    "text": "想袂到，吳全茂煞行出校門，行來離學校五十公尺遠的巷仔內，peh起去二樓店家「古城咖啡」。有影，這坎店誠有古早款。十捅坪的咖啡廳，無顯明的現代tshiânn-kik，干焦極簡單無比的原木椅桌，圓桌仔、四角桌仔排兩列，一列囥三隻。頭家是一位看起來phīng吳全茂加成十歲的oo-jī-sáng，體格較膨皮小可，不止仔好笑神。伊看見吳全茂佮丘文環踏入店裡，隨對櫃台行出來，「校長，罕行。",
    "paragraph_id": 132
  },
  {
    "title": "知音鸚哥鳥",
    "author": "陳金順",
    "text": "」     「Tsín-sàng，兩甌燒咖啡，兩份快餐。」吳全茂無掀Menu，直透點餐。中晝頓點煞，吳全茂揀內底角彼隻圓桌仔，伊kā向外面彼隻椅仔搝出來，代先請文環坐，家己紲落坐對面。「這搭恬靜，講話較好勢。」     吳全茂這句話講煞無偌久，頭家就kā兩份快餐送來面頭前。瓷仔圓盤頂面，一碗白飯，卵包、玻璃菜、紅菜頭、豆包、禽胸，菜色簡單，好食款仔好食款。「來，ná用。」吳全茂講。",
    "paragraph_id": 133
  },
  {
    "title": "知音鸚哥鳥",
    "author": "陳金順",
    "text": "文環kā吳全茂頕一下頭，代先夾豆包咬一喙，紲落扒一喙飯。吳全茂未曾動箸，開喙講一捾心內話。伊講頭擺見著文環彼一目nih，心肝內就嶄然仔欣慕。這站，伊沓沓仔觀察，文環毋但是一位愛顧學生的好老師，嘛是一个好女德的查某囡仔。「真歹勢，我有家後矣。袂當予你名份，你敢願意佮我做伙？」吳全茂講到遮，文環目睭展大蕊、喙仔開hānn-hānn。",
    "paragraph_id": 134
  },
  {
    "title": "知音鸚哥鳥",
    "author": "陳金順",
    "text": "紲落，吳全茂講伊會當另外稅一間較四序的厝予文環蹛，嘛thìng好逐月日相添一寡生活費。文環ná聽吳全茂講話，腦池裡ná回想，斯當時佇景美看守所，予所長汪書俊草踏的僥倖代。佇伊的心肝內，自底就對正常的婚姻無半點向望，閣再講，自來全福國小做代課老師了後，校長吳全茂有影對伊袂bái。這以外，校內較資深的老師，對校長的評價攏不止仔gió-toh。",
    "paragraph_id": 135
  },
  {
    "title": "知音鸚哥鳥",
    "author": "陳金順",
    "text": "佇Tsín-sàng捀兩甌燒咖啡，囥踮兩人面頭前了後，文環頕頭同意參吳全茂同居。「文環，日後有啥物需要，做你講免細膩。」吳全茂肯定回應文環。文環輕略仔頕兩下頭。吳全茂稅予文環蹛的新徛家，phīng本底蹛彼間闊兩倍較加。厝裡的施設項物，伊交代廠商盡量款較成樣咧。所在離學校量其約半公里，對文環佮伊來講，攏誠利便。In雙人有一款無講出喙的心思。佇學校裡，佮往過相siāng，毋通互動過頭。",
    "paragraph_id": 136
  },
  {
    "title": "知音鸚哥鳥",
    "author": "陳金順",
    "text": "所致，幾若十个同事，無人看出in袂當見眾的關係。「校長，我有身矣。」鬥陣兩月日，文環猶是慣勢喊吳全茂外在的頭銜。寒流拄來彼个欲暗散學，文環代先轉厝，二十分鐘了後，吳全茂才勻勻仔趖來秘密基地。吳全茂佮大某秀珠結婚十外冬，攏無生kah半个囡仔。伊聽著文環親喙講出腹肚內有伊的親骨肉，歡喜kah袂講得。「文環，你今身分無仝矣。出入內外，愛較注意安全咧。」吳全茂面裡顯露關心的笑容。",
    "paragraph_id": 137
  },
  {
    "title": "知音鸚哥鳥",
    "author": "陳金順",
    "text": "文環本人對坐胎這層代誌，雖罔無特別歡喜，不而過，佮頂回無仝，這擺是家己歡喜甘願，心肝穎仔總算有淡薄仔期待。隔轉年，歇熱欲收束進前成禮拜。文環佇就近蘇婦產科，剖腹生一个查埔嬰仔。生囝彼陣，吳全茂當咧台北開會，煞會了後，伊無參眾人食暗，透暝趕轉來台南探望文環母仔囝。「囡仔…欲號…啥物名？」文環見著吳全茂的頭一句話。「我無才調予伊名份。囡仔愛綴你的姓，名你來號。」吳全茂目頭小可結結。「新生…丘新生。",
    "paragraph_id": 138
  },
  {
    "title": "知音鸚哥鳥",
    "author": "陳金順",
    "text": "」文環一時仔就kā名號好。連鞭開學，吳全茂向望文環佇厝裡好好仔做月內，伊會安排新的代課老師暫且代理伊的工課。雖罔紙頭無姓、紙尾無名，閣較按怎講，丘新生嘛是吳全茂頭一个囝兒。私生子都咧委屈矣，所致吳全茂盡伊做會到的坎站，kā新生惜命命。工課外，不時趖來稅厝徛看顧文環母仔囝。文環月內煞，倒轉來學校教冊，kā新生央託初來台南熟似的福嫂仔鬥育，這條奶母錢，當該然囡仔的老爸吳全茂出。",
    "paragraph_id": 139
  },
  {
    "title": "知音鸚哥鳥",
    "author": "陳金順",
    "text": "逐日散學，文環騎鐵馬來接新生，用偝巾kā囡仔縛踮胸前，勻聊仔載轉稅厝徛。吳全茂顧慮母囝安全，講接囡仔喊計程車載，這條錢嘛是伊出。幼嬰仔毋捌三兩，有大人惜就好。新生讀幼稚園，沓沓仔捌代誌了後，有一日問文環：「爸爸暗時哪無佇咱兜睏？」 文環真知這層代誌緊tsuā慢愛面對，「爸爸有兩个厝。另外彼間厝有阿姨佮阿兄、阿姊，伊愛轉去遐蹛。",
    "paragraph_id": 140
  },
  {
    "title": "知音鸚哥鳥",
    "author": "陳金順",
    "text": "」 囡仔人敢若聽有閣敢若聽無，不而過，伊心肝底暗暗仔種一款oh得講出喙的矛盾心緒。吳全茂佇新生欲入學讀冊彼學期，拄好調去別間小學做校長。按呢，文環予新生讀全福國小，彼个袂當予眾人知的秘密才無出破。讀小學，難免搪著孽潲囡仔。新生雖罔是學校老師文環的囝，年久月深同窗毋捌看過新生的老爸踏跤到，「無老爸的囡仔」這句刺鑿的話語，不時佇新生的耳空邊咧霆。嘛因由這句刺鑿的話語，伊往往參人冤家相拍。",
    "paragraph_id": 141
  },
  {
    "title": "知音鸚哥鳥",
    "author": "陳金順",
    "text": "對低年級拍到中年級，閣再拍到高年級。文環看佇目睭內，艱苦佇心內。伊雖罔毋甘，嘛不便用老師的身分出面管教別人的囝。文環師範大學的出業證書囥踮清水祖厝。遐濟年矣，伊猶無想欲轉去面對彼層事實。因由袂當證明學歷，日子閣較久長，伊嘛干焦會使擔當代課老師爾。一个拜六下晡，伊經過市內一間出名的補習班，影著khâng-páng頂面寫「附設作文班」。彼幾字，暴其然tiang入伊的心肝穎仔。",
    "paragraph_id": 142
  },
  {
    "title": "知音鸚哥鳥",
    "author": "陳金順",
    "text": "伊殘殘決定，運用寫作的才情佇課外設作文班，作文班就佇稅厝徛裡，會得省額外的開銷。Tshím頭仔，作文班招無幾个學生，干焦有閒錢的好額人，無時間顧囡仔，開淡薄仔錢予in來遮罔度。文環頂真教囡仔寫作。伊無親像別个老師，直直叫學生背一捾成語佮口號，伊用生活化的例一點一滴引tshuā，予in自然寫出有內涵的文章。文環常在教囡仔寫作，煞引出本身的寫作魂。",
    "paragraph_id": 143
  },
  {
    "title": "知音鸚哥鳥",
    "author": "陳金順",
    "text": "伊號筆名「丹純」佇報紙、雜誌發表小說，無kah兩冬，出版頭一本短篇小說集《失落的春天》。頭一本冊無tshìng kah掠袂牢，不而過，伊清新的筆法，唌一寡少女讀者，有大專生，嘛有店員佮女工。讀者的鼓勵、相thīn，予文環拚勢創作的勇氣。年久月深，伊作品ná寫ná濟，透過出版社一冊閣一冊相紲出版。不而過，伊毋捌踮冊裡囥相片，嘛無咧落本名。逐回出冊，出版社寄幾若本來厝裡。",
    "paragraph_id": 144
  },
  {
    "title": "知音鸚哥鳥",
    "author": "陳金順",
    "text": "新生便若看著，攏會對文環講：「媽媽，你足愛讀『丹純』的冊，逐擺攏買足濟本。」文環笑笑仔回應，無加講話。無幾冬，丘文環的作文班經營kah名聲通人知，真濟家長相爭tshuā序細來遮上課。「一期三月日。歹勢，這期名額滇矣，kā恁安排後期好無？」文環的作文班不時滿額，伊定定愛講遮的話kā家長安搭。到kah新生小學出業，欲升國中彼个歇熱，文環kā代課老師的工課辭掉，規心教作文佮寫小說較頭路直。",
    "paragraph_id": 145
  },
  {
    "title": "知音鸚哥鳥",
    "author": "陳金順",
    "text": "「生活會得過就好。」文環按呢想。佇文學創作頂面，經過遮爾濟冬的拍拚，「丹純」佇文壇交出gió-toh的成績單。毋但逐本冊賣kah削削叫，嘛有一陣死忠的讀者咧纏綴。有名有利了後，文環沓沓仔思考欲按怎回報社會？彼日早時，文環早頓食煞，ná啉咖啡ná看在地報紙。掀到地方版，「台南監獄有意設寫作班，新任典獄長有心開風氣」兩tsuā烏體標題，唌文環kā彼條新聞讀予透。",
    "paragraph_id": 146
  },
  {
    "title": "知音鸚哥鳥",
    "author": "陳金順",
    "text": "標題下底寫講：台南監獄新任的典獄長，就任了後想欲改善監獄內底的風氣，按算設寫作班，公開徵求指導老師。文環咖啡啉賰半甌，隨敲電話來台南監獄。總機問清楚伊的用意，「請小等咧」，對方請示典獄長了後，請伊兩日後下晡兩點，直接到典獄長辦公室tsih接。台南監獄承續日本時代台南刑務所，設佇和意路、西門路一段、永福路一段、樹林街二段彼箍圍，規个外觀量其約是四角形。彼下晡，天烏陰。",
    "paragraph_id": 147
  },
  {
    "title": "知音鸚哥鳥",
    "author": "陳金順",
    "text": "文環雨傘紮咧，冗早出發行路來台南監獄。當tong伊行入典獄長辦公室，顯露驚疑的面腔，伊認出徛踮面頭前這个典獄長，就是斯當年害伊險險仔活袂落去的汪書俊。雖罔這个人頭鬃半花白，毋過面模仔佮體態無啥改變。「啊，你是…」汪書俊見著丘文環，雄雄大舌。「典獄長，我是小說家丹純，欲來應徵寫作班老師。」雖罔心內絞滾，文環面裡激鎮靜。",
    "paragraph_id": 148
  },
  {
    "title": "知音鸚哥鳥",
    "author": "陳金順",
    "text": "汪書俊認出來徛踮面頭前這个婦jîn人，斯當年佇景美看守所予伊…「伊的名號做丘玉環」。「丘小姐，」雖罔嶄然仔礙虐，汪書俊嘛是講出心內話：「我誠懺悔彼當時做的見笑代，毋敢求你原諒…」     「彼當陣，我足怨恨！」文環忍牢激動的心緒，「今，少年時的代誌，我攏瀉落江洋大海矣。」     「咱…彼个…查某嬰仔咧？」汪書俊細膩仔問。文環干焦幌頭回應。",
    "paragraph_id": 149
  },
  {
    "title": "知音鸚哥鳥",
    "author": "陳金順",
    "text": "紲落，汪書俊佮丘文環參詳，勞煩伊以作家丹純的身分，逐月日第二佮第四个拜六下晡，來台南監獄寫作班指導學員兩點鐘。「丘老師，阮的鐘點費…」汪書俊話未講煞，文環隨kā tsánn斷：「我來遮教寫作，歡喜甘願，無欲收半角銀。」        踮佇台北徛起的丘玉環，拍拚足濟冬，事業的基礎穩在，成做外商公司的高級主管。",
    "paragraph_id": 150
  },
  {
    "title": "知音鸚哥鳥",
    "author": "陳金順",
    "text": "這幾冬，幾若間同業欲用重倍月給出招，玉環攏無咧tsùn-būn，公司總經理不止仔感心，回報總公司，決定予伊閣較成樣的薪水。玉環長期佇咧上流社會行踏，必然熟似濟濟條件gió-toh的對象。逐擺搪著追求者表態，無論伊是醫生、律師、企業家，抑是政治人物，清一色按呢回應：「我身軀邊佮一个孤查某囝，想予清楚才閣講。」     便若聽著這句，十个有九个九鼻仔摸咧，「按呢喔！咱猶是做朋友較好。",
    "paragraph_id": 151
  },
  {
    "title": "知音鸚哥鳥",
    "author": "陳金順",
    "text": "」 丘如雪生做甜媠仔甜媠，鼻目喙靈靈靈。若欲講伊成玉環，不如講種著雙生仔阿姊文環的基因。如雪蓬萊國小出業，紲落讀靜修女中國中部佮高中部。伊高中欲出業進前，對玉環講：「媽媽，我想欲讀台大中文系。」 「你家己主意就好。無論你讀偌懸，媽媽攏會栽培你。」講煞，kā如雪攬一下。大專聯考放榜。榜單頂懸「丘如雪」三字名，有影寫佇「台灣大學中國文學系」下底第一逝。如雪身軀頂帶創作的基因。",
    "paragraph_id": 152
  },
  {
    "title": "知音鸚哥鳥",
    "author": "陳金順",
    "text": "伊讀袂少中國佮台灣現代文學的創作，嘛佇台大圖書館揣著幾若冊日本時代台灣作家的作品。中文系定著愛讀的訓詁學、聲韻學、文字學遮的古早物，伊全然無趣味，應付會得過就好。彼冬，如雪台大中文系出業，食頭路進前，伊報名頭一屆北門嶼文學營，佇四日三暝的課程以外，提早兩工落南。欲暗，伊佇台南火車頭落車，行來北門路冊局買一份市區地圖，紲落，稅一台oo-tóo-bái四界lau-lau咧。",
    "paragraph_id": 153
  },
  {
    "title": "知音鸚哥鳥",
    "author": "陳金順",
    "text": "伊kā oo-tóo-bái騎來赤崁樓邊，面頭前就是「石舂臼」，規排tsiâu點心擔。伊行來上近彼間「擔仔麵」，點一碗麵佮滷卵。食飽，喙拭拭咧。如雪擔頭，看見赤崁樓內底的燈火，隨葩仔隨葩拄咧點to̍h。內底面的音樂聲勻勻，勻勻仔透濫一款輕快閣敢若無攬無拈的曲調，伊予這款曲調唌入赤崁樓。",
    "paragraph_id": 154
  },
  {
    "title": "知音鸚哥鳥",
    "author": "陳金順",
    "text": "赤崁樓廣場裡，一个縛頭鬃尾仔的少年家，ná咧彈keyboard ná用jazz的曲調唱〈安平追想曲〉：「身穿花紅長洋裝／風吹金髮思情郎／想郎船何往／音信全無通／伊是行船仔拄風浪／放阮情難忘／心情無地講／相思寄著海邊風／海風無情笑阮戇／啊～毋知初戀心茫茫…」 這个身材瘦抽的少年家，相連紲kā三葩歌詞唱煞。如雪頭擺聽這條歌，伊予少年家的歌聲迷去。",
    "paragraph_id": 155
  },
  {
    "title": "知音鸚哥鳥",
    "author": "陳金順",
    "text": "伊咧聽歌的時，目睭放瞌瞌，感受歌詞敨放的情意，猶閣有曲調的meldoy。「多謝逐家！」〈安平追想曲〉唱煞，在場十外个聽眾噗仔聲催了，主唱者紲落講：「我號做Sun，是咱府城在地人。各位朋友，無論你佮我仝款台南人，抑是外地來的遊客，請恁做伙留落來，鬥陣聽gió-toh的歌。」 Sun話講煞，音樂聲紲咧霆，伊英語、華語佮台語歌連紲唱，攏總唱咧十外條。",
    "paragraph_id": 156
  },
  {
    "title": "知音鸚哥鳥",
    "author": "陳金順",
    "text": "如雪有影留落來，逐條歌聽kah透，對伊來講，遮的歌攏誠好聽。如雪頭擺來台南，頭一日就搪著遮爾好的機緣，聽著遮爾讚的歌，心肝內嶄然仔飽滇。伊拄欲徙跤行出赤崁樓，Sun嘛拄好kā keyboard收好勢。「小姐，請小等咧。」聽著Sun咧喊，如雪越頭停跤。「自我演唱頭一條〈安平追想曲〉，就看你靜靜坐踮遐注神咧聽，對頭聽到尾攏無離開。",
    "paragraph_id": 157
  },
  {
    "title": "知音鸚哥鳥",
    "author": "陳金順",
    "text": "你的氣質佮我拄過的人攏無相仝，」講到遮，Sun小停睏，「小姐，咱敢會當做朋友？」     雄雄聽著Sun按呢問，如雪淡薄仔歹勢。不而過，伊佇這个生疏的地頭，坐點外鐘聽一个人唱遐濟條歌，事實上，好感暗暗仔種佇心內裡。如雪輕略仔頕兩下頭。「你台北人，著無？」     如雪掠Sun看一下，喙笑目笑。Sun騎伊彼台野狼仔，喊如雪綴伊後壁，先kā欲暗稅的oo-tóo-bái牽去還車行。",
    "paragraph_id": 158
  },
  {
    "title": "知音鸚哥鳥",
    "author": "陳金順",
    "text": "彼暝，如雪蹛佇赤崁樓就近，米街倚郡緯街彼搭的新美旅館。「明仔早9點，我載你遊踅台南。」Sun話講煞，野狼仔騎對成功路彼爿面。隔轉工，Sun未9點就照約束現身，如雪踏出旅館門喙，peh起去野狼仔，Sun油門催落，連鞭斡出來西門路，轉彎踅斡，無偌久oo-tóo-bái停佇咧一座園區頭前。「Sun，你oo-tóo-bái騎足雄！」如雪ná對椅座仔落來ná講話，「你看，我的頭毛予風吹kah散掖掖。",
    "paragraph_id": 159
  },
  {
    "title": "知音鸚哥鳥",
    "author": "陳金順",
    "text": "」     「像我按呢縛頭鬃尾仔，就袂崁頭崁面矣。」Sun ná講ná kā長頭鬃幌來面頭前。如雪聽kah起愛笑。「熟似遮爾久，猶毋知你啥物名？」Sun ná講ná行倚票口。「我號做丘如雪。兵仔無兩肢跤，嘛無耳空爿彼字『丘』。」     如雪綴Sun行入安平古堡。In做伙參觀台灣城殘蹟、瞭望台、史蹟紀念館，聊聊仔看，勻勻仔散步。成點鐘後，行出安平古堡。紲落，Sun tshuā如雪來食安平豆花。",
    "paragraph_id": 160
  },
  {
    "title": "知音鸚哥鳥",
    "author": "陳金順",
    "text": "「咱來去一个好所在。」豆花食煞，Sun激神秘，直透載如雪來三鯤鯓海墘，遮規片tsiâu麻黄仔。無偌久，「秋茂園」三字出現咧目睭前。「Hânn，台南嘛有『秋茂園』？！」如雪喙仔開hānn-hānn。「你按呢講，敢講別位閣有『秋茂園』？」這聲，Sun嘛花嗄嗄。「是啊，幾冬前通霄秋茂園開幕無偌久，我捌參同學去過。」如雪ná講ná行入秋茂園裡，Sun綴伊後壁入園。這座秋茂園，入園全然免費。",
    "paragraph_id": 161
  },
  {
    "title": "知音鸚哥鳥",
    "author": "陳金順",
    "text": "所在不止仔曠闊，園裡毋但樹木花草光艷顯目，嘛設八仙、西遊記遮的神話故事，猶閣有母囝像、牧童騎牛這寡雕像。「精差地點無仝，這搭的物件，佮通霄秋茂園欲仝仔欲仝。」雙人佇園裡踅誠久，行kah跤痠，欲出園彼時，如雪講遮的話。中晝，in踅來安平路食蝦捲、虱目魚丸湯。「我佇台北毋捌食過這款物件。」     「有佮意無？」     如雪滿足頕頭。食飽晝，Sun載如雪轉來市內。",
    "paragraph_id": 162
  },
  {
    "title": "知音鸚哥鳥",
    "author": "陳金順",
    "text": "Oo-tóo-bái停踮赤崁樓邊，行路來全美戲園看電影。「看二輪電影敢好？」Sun出喙問。「管伊頭輪、二輪，毋捌看過就是新電影。」如雪紲喙應。彼下晡，in相連紲看兩齣美國電影，一齣文藝愛情戲，一齣西部動作片。兩齣電影看煞，行出戲園的時，西照日拄好炤咧如雪面裡。伊佮Sun行來「石舂臼」，「『棺柴枋』敢食無？」     「Hânn，彼是啥？」如雪目頭結結。「就是彼。」Sun手比面頭前人客坐咧食的物件。",
    "paragraph_id": 163
  },
  {
    "title": "知音鸚哥鳥",
    "author": "陳金順",
    "text": "棺柴枋，kā厚siok-pháng糋kah酥酥，頂面挖空，紲落kā牽羹的雞肉、花枝、hôo-liân豆佮紅菜頭，摻寡牛奶濫佇內底，煞尾kā切開的siok-pháng蓋崁起來。「名無好聽，毋過，物件袂歹食。」如雪食kah牽絲。Sun陪如雪行來新美旅館門喙。旅館大廳燈火暗毿暗毿，伊越頭看倒爿閣看正爿，四箍輾轉拄好無半人。伊輕略仔牽如雪的手行入旅館，如雪干焦掠伊看一下，做伙peh起去二樓。",
    "paragraph_id": 164
  },
  {
    "title": "知音鸚哥鳥",
    "author": "陳金順",
    "text": "點外鐘後，如雪穿睏衫坐佇眠床頭，手搦一張紙條仔，頂面寫地址佮電話番。翻轉工早時，如雪行李揹咧，行路來車頭邊，坐興南客運來南鯤鯓廟參加北門嶼文學營。報到的時，伊交一篇小說〈落雨天〉參加創作獎。紲落，營隊逐日頂下晡，各邀請一位出名的作家，講演新詩、散文、小說各文類創作的要點佮經驗談。第三日下晡由在地作家tshuā學員參觀鹽分地帶就近景點。",
    "paragraph_id": 165
  },
  {
    "title": "知音鸚哥鳥",
    "author": "陳金順",
    "text": "頭一个地點是金河診所，這間外觀簡單樸實的庄跤診所，是專門治療烏跤病的免費診所。到位的時，眾人看見一位中年醫生，偝一个雙跤鋸斷的患者，勻勻仔行入診所。「拄仔彼位，就是王金河醫師。」Tshuā隊的楊老師對眾學員講。紲落，兩台遊覽車kā學員載來七股鹽埕，逐家親目睭看鹽工佇大日頭跤耙鹽、收鹽、擔鹽，汗流汁滴的辛苦。軟晡，參觀北頭洋文化館。",
    "paragraph_id": 166
  },
  {
    "title": "知音鸚哥鳥",
    "author": "陳金順",
    "text": "幾若間草厝，外觀誠普通，行入內底，壁頂貼烏白相片佮文字說明，塗跤tshāi一座小型公廨，公廨裡囥壺、檳榔、米酒、豬肉遮的項物。參觀煞，「平埔」、「西拉雅」這兩个頭擺聽著的名詞，佇如雪的腦池裡留落印記。好酒沉甕底的課程，是由丹純講演〈女性小說創作〉。這是如雪這回上蓋期待的課程，往過丹純出版的小說集，如雪逐本都收kah足齊全。這場講座，丹純攏總紹介四位女性小說家。",
    "paragraph_id": 167
  },
  {
    "title": "知音鸚哥鳥",
    "author": "陳金順",
    "text": "伊對林海音講起，紲落華嚴、蕭麗紅、李昂，煞尾，留10分鐘予學員分享。「丹純老師，你攏無紹介家己？」聽著這句，眾人起愛笑。「我徛踮這个文學營的台頂，相連紲講兩點鐘，就是上蓋讚的紹介。」丹純講煞，噗仔聲強欲挵破厝蓋。丹純講演的時，如雪坐踮後爿，所致看袂真對方的樣相。結業典禮頒發創作奬。小說類第一名從缺，如雪的〈落雨天〉得著第二名，當tong伊徛起去台仔頂，頒獎予伊的正正是久年欣慕的丹純。「恭喜！",
    "paragraph_id": 168
  },
  {
    "title": "知音鸚哥鳥",
    "author": "陳金順",
    "text": "」丹純kā賞狀提予如雪，順紲參伊握手。頭擺見面，丹純感覺參這个查某囡仔有深緣。如雪毋但歡喜丹純親手頒奬，閣較予伊料想袂到的，是徛踮目睭前的丹純，頭毛型、氣質佮老母玉環無仝以外，規个生張會當講宛然仔宛然。中晝，北門嶼文學營主辦單位，佇南鯤鯓廟餐廳備辦豐沛的餐會。這个惜別宴，雖罔phīng前幾日閣較腥臊，不而過，疑問滇貯如雪腦池，閣較好食的物件，哺入伊喙裡，全然無滋味。",
    "paragraph_id": 169
  },
  {
    "title": "知音鸚哥鳥",
    "author": "陳金順",
    "text": "如雪凊彩扒幾喙仔，伊當欲收碗箸彼時，影著丹純肩胛頭揹物件，行對停車場去。「丹純老師，請小等咧…」如雪半行走，逐來停車場，淡薄仔喘。丹純聽著人咧喊，越頭看見如雪，面仔笑笑，隨停跤。「有話欲參我講？」丹純好喙問。如雪輕略仔頕頭。「看你包袱仔遐大跤，對外地來？」     「我蹛台北。」如雪ná kā行李下踮塗跤ná應話。「足有心。",
    "paragraph_id": 170
  },
  {
    "title": "知音鸚哥鳥",
    "author": "陳金順",
    "text": "」丹純ná拍開車後斗，ná替如雪kā行李捾起去，「這搭坐客運無利便，我載你來台南車頭。」     如雪拄佇副駕駛座坐好勢，丹純就對揹仔裡提一本新冊予伊，「這本小說頂禮拜才出版。我干焦紮一本，咱有緣，送予你。」     如雪歡喜接過新冊，目屎佇目墘玲瓏遨，「多謝老師！你進前出的小說，我逐本攏有。這本《日落清水街》，我猶毋知。",
    "paragraph_id": 171
  },
  {
    "title": "知音鸚哥鳥",
    "author": "陳金順",
    "text": "」     自南鯤鯓廟到台南車頭，量其約四十外公里，自家用勻勻仔駛，愛駛咧成點鐘才會到位。「老師，你佮阮媽媽生做足仝款。」如雪kā《日落清水街》搦佇手裡，輕聲細說。「敢按呢？」丹純越頭看如雪，「伊號做啥物名？」     「阮媽媽號做丘玉環。」     「佗一字Khu？敢有耳空爿？」     「兵仔無跤，嘛無耳空爿彼字『丘』。」如雪細膩仔應。聽到遮，丹純心肝穎仔tshia̍k一下。",
    "paragraph_id": 172
  },
  {
    "title": "知音鸚哥鳥",
    "author": "陳金順",
    "text": "如雪，敢正經是小妹的查某囝？「你若無棄嫌，今暗來阮兜蹛一暝，咱聊聊仔開講。」丹純掠如雪看一下，「到厝，敲電話kā恁媽媽報平安。」     如雪目睭展大蕊，心內按呢想：「我敢有聽毋著，會當來初見面的丹純老師in兜？」     下晡2點捅，丹純kā車駛來南門路的巷仔裡，如雪行李捾咧，綴丹純行入二樓的徛家。入門，一組咖啡色的膨椅，壁邊兩座掛玻璃的冊櫃。「你請坐，我來泡兩甌咖啡。」丹純講煞，行入灶跤。",
    "paragraph_id": 173
  },
  {
    "title": "知音鸚哥鳥",
    "author": "陳金順",
    "text": "如雪kā行李囥佇膨椅頭前塗跤，行倚冊櫃看頂懸的冊。頭一座頂懸排，tsiâu是丹純往過出的小說集，隨本仔隨本照順序排列。第二排，是台灣女作家寫的小說集，林海音《綠藻與鹹蛋》《城南舊事》、華嚴《七色橋》《蒂蒂日記》、蕭麗紅《冷金箋》《桂花巷》、李昂《花季》…     「來，啉咖啡。」丹純捀兩甌咖啡出來大廳，如雪手裡當咧掀《花季》，伊kā冊下轉冊櫃，坐轉來膨椅。「足芳！」如雪kā咖啡甌仔捀起來鼻。",
    "paragraph_id": 174
  },
  {
    "title": "知音鸚哥鳥",
    "author": "陳金順",
    "text": "「我本名號做丘文環，」丹純講這句，如雪掠伊看一下，甌仔囥咧桌頂，「是丘玉環的雙生仔阿姊。」     「你是阿…阿…」如雪話煞講袂好勢。「緊敲電話kā恁媽媽報平安。」     如雪徛起來行倚電話邊，絞電話番轉台北厝裡，喨十外聲，玉環才接電話，「阿雪，你當時欲轉來？」     「媽，你小等一下。",
    "paragraph_id": 175
  },
  {
    "title": "知音鸚哥鳥",
    "author": "陳金順",
    "text": "」     文環行倚如雪，自伊手裡接過電話，「喂…喂…」玉環佇彼爿頭出聲，聽著二十外冬毋捌聽著的聲，文環目屎勻勻仔輾落來。「我文環啦…」     「阿姊…」玉環歡喜kah目屎嘛bùn出來，「阿雪哪會佇你身軀邊？」     「阮佇文學營熟似，講來話頭長…」     「有影，講起來話頭長…」玉環停欲5秒鐘，紲落講：「阿雪，伊是你的親生囝。",
    "paragraph_id": 176
  },
  {
    "title": "知音鸚哥鳥",
    "author": "陳金順",
    "text": "」     文環越頭掠如雪看一下，連鞭目屎四淋垂，伊輕略仔kā電話筒下咧，行倚kā如雪攬牢牢。文環這个無講無呾的動作，如雪毋知欲哭抑欲笑？如雪kā電話筒攑起來，「媽媽…」。「媽媽kā你講…」玉環佇電話彼爿頭，對二十外冬前參加讀冊會講起，「阿姊替我坐監，」紲落，kā如雪講伊的身世，如雪ná聽目屎ná親像大港水道水流袂煞。",
    "paragraph_id": 177
  },
  {
    "title": "知音鸚哥鳥",
    "author": "陳金順",
    "text": "這个坎站，丘新生捒門入來，當tong伊佮如雪四蕊目睭sio相，如雪一个喙仔開hānn-hānn。「Sun…」     「如雪，你哪會佇阮兜？」新生目睭展大蕊。「想袂到，恁兩个有熟似。」文環嘛掣一趒，「恁敢知？恁是仝母各爸的姊弟仔。」聽文環按呢講，如雪佮新生的面裡顯露礙虐的表情。「Hânn？」兩个少年人同齊喙仔開hānn-hānn。隔轉日倚晝，玉環行出台南車頭。",
    "paragraph_id": 178
  },
  {
    "title": "知音鸚哥鳥",
    "author": "陳金順",
    "text": "擔頭看天，日頭光焱焱，二十外冬毋捌踏跤到，青春少年時蹛過四冬的古都台南。文環、如雪、新生，三个人鬥陣佇出口聽候。「阿姊…」玉環行倚文環，兩姊妹仔攬做伙，如雪踮邊仔流目屎。「咱做伙來台南大飯店食晝。」文環歡頭喜面講。「飯店佇佗位？」玉環問。「就佇車頭前。」新生比倒手爿百外公尺遠彼棟大樓。「有影變誠濟。斯當年，台南猶無這間飯店。」玉環感嘆。食飽晝，倩計程仔遊踅台南。",
    "paragraph_id": 179
  },
  {
    "title": "知音鸚哥鳥",
    "author": "陳金順",
    "text": "玉環講伊想欲先轉來成大行行咧，紲落，四草坐船觀賞紅樹林，「咱來去虎頭埤，好無？」如雪問，邊仔三人tsiâu頕頭。彼暝，文環、玉環兩姊妹仔做伙睏，就親像囡仔時佇清水祖厝相siāng。「阿姊，過兩日仔，咱鬥陣轉來故鄉清水，同齊祭拜阿爸、阿母。」玉環講煞，文環目屎無聲無說津落來。彼日透早，文環、玉環、如雪、新生，佇台南車頭坐海線火車。火車沓沓仔硞，窗外的光景一幕紲一幕。",
    "paragraph_id": 180
  },
  {
    "title": "知音鸚哥鳥",
    "author": "陳金順",
    "text": "二十外冬來的往事，嘛一幕紲一幕，無停滾絞。文環的心肝穎仔搐搐疼。――2023.12.31佇骨力冊房     2024.3-6《海翁台語文學》第267-270期 幸人茶   「幸美，咱賣杏仁茶，毋但欲趁錢，嘛是咧賣幸福的滋味。」   王春茶，少年業命。翁早死，孤人佇友愛街115巷巷仔口排擔賣杏仁茶，晟養查某囝胡幸美佮胡仁美。",
    "paragraph_id": 181
  },
  {
    "title": "知音鸚哥鳥",
    "author": "陳金順",
    "text": "幸美大學出業幾若冬，佇台北《光明時報》擔當社會記者，不三時tsang著「獨家新聞」，報社主管呵咾kah觸舌。舊年，郊外淺山發生空難。幸美是頭一个拚到位的記者，現場烏煙蓬蓬坱，飛行機斷做歹算kue̍h。屍體散掖四界，斷跤、斷手、斷頭袂少个。無偌久，伊聽著就近一个查埔人的哼呻聲。幸美綴哼呻聲勻聊仔行過。",
    "paragraph_id": 182
  },
  {
    "title": "知音鸚哥鳥",
    "author": "陳金順",
    "text": "伊影著一个規軀西裝kō kah全血的查埔人，倒佇幾若个屍體的中央，目睭nih咧nih咧，看起來三、四十歲款。「小姐，救…」彼个查埔人看著幸美，拄開喙出聲，未曾未隨昏去。無偌久，救護隊到位。幸美等到救護人員用軟床，kā彼个查埔人扛上救護車，伊才紲落採訪空難現場的新聞。伊ná訪問好運無死的受難者、救護人員佮政府官員，ná用Notebook拍字、傳送新聞稿轉報社。",
    "paragraph_id": 183
  },
  {
    "title": "知音鸚哥鳥",
    "author": "陳金順",
    "text": "一時仔，《光明時報》電子報貼出空難新聞的頭條消息，［記者胡幸美／台北報導］清楚顯明幸美採訪的功力。落尾，幸美探聽查埔人被送到榮總蹛院。彼日下晡，伊捾一籃Chile（智利）紅蘋果來病房探訪。「小姐，我會認得你。誠歹勢，未曾講著話，我就…」查埔人猶無啥元氣。「先生，你福氣透天，才會當佇空難裡活落來。」幸美喙仔笑笑。查埔人號做江俊源，是佳富食品公司的頭家仔囝。",
    "paragraph_id": 184
  },
  {
    "title": "知音鸚哥鳥",
    "author": "陳金順",
    "text": "出院了後，俊源招幸美來romantic的高級餐廳食暗。彼暝，規間店干焦in兩位人客。有Violin佮Piano演奏輕柔的樂音。「幸美，這塊予你。」俊源展現紳士風度，kā牛排切予幼，隨塊仔tshiám予幸美食。飯後，雙人手牽手佇駁岸頂散步。黃昏，仁美散學。伊鐵馬lap咧拚來春茶排擔的巷仔口。身軀頂彼軀家齊女中的制服無換落來，隨來kā春茶相替手。「阿母，你小歇喘，我來就好。」家己猶咧喘，講話大人款。",
    "paragraph_id": 185
  },
  {
    "title": "知音鸚哥鳥",
    "author": "陳金順",
    "text": "「仁美仔，先啉一喙茶。」春茶ná講ná斟一甌白茶捀予仁美。仁美做兩喙kā白茶啉了。紲落，kā春茶捒來擔仔後壁面的椅仔坐。「學校宿題先寫寫咧，毋通閣舞kah三更半暝。」   仁美正手二指閘咧人中，意思是喊老母莫閣踅踅唸。「春茶，今你好命矣！仁美仔遮爾乖巧，散學知通來鬥跤手。」鄰長阿同手捾三个便當，對擔仔頭前行來。「阿同伯，這予你。」仁美目色巧，看著阿同行倚來，隨用紙甌仔貯杏仁茶捀予伊。",
    "paragraph_id": 186
  },
  {
    "title": "知音鸚哥鳥",
    "author": "陳金順",
    "text": "「仁美仔，你跤手有影猛！來，這兩个便當較停仔佮恁阿母照輪食。」阿同接過仁美予伊的杏仁茶，紲手提一个便當出來，賰的留落來。「阿同兄，不時予你破費。」春茶講。「厝邊兜，三八毋才按呢。」阿同應。春茶死翁，阿同死某。阿同對春茶好，眾人看現現。阿同古意人，鄰長做十外冬，恬恬仔做，毋捌對春茶有較加的要求。「阿同伯，你佮意阮阿母，著無？」一个薄霧的早起，仁美騎鐵馬欲去學校的路裡，搪著對體育場運動煞的阿同。",
    "paragraph_id": 187
  },
  {
    "title": "知音鸚哥鳥",
    "author": "陳金順",
    "text": "阿同目睭微微，喙仔hi-hi，無喃半字，擛手參仁美再會。彼暝，杏仁茶到九點捅賣了。仁美佮春茶kā擔仔車捒轉厝。「仁美仔，你先洗身軀，通好緊寫宿題。」春茶關心的話語裡摻濫淡薄仔梢聲。仁美三兩下手洗盪了，隨入房間寫老師派的作文宿題。春茶忝kah倒咧眠床頂。腦海裡溢出來十外冬前的傷心往事…   伊的翁婿阿坤咧駛計程仔，固定佇後車頭排班聽候人客。阿坤逐日走車十外點鐘，趁的錢無才調維持一口灶。",
    "paragraph_id": 188
  },
  {
    "title": "知音鸚哥鳥",
    "author": "陳金順",
    "text": "兩个囡仔當咧大。食的、用的、穿的，猶閣有學校裡的註冊錢、營養午餐費…無所不至。春茶知輕重，踮巷仔口排杏仁茶擔。春茶燃的杏仁茶參別人無仝。伊總是佇每一甌裡糝寡烏麻仔，毋但加誠滋養，口感嘛足特別。阿坤走車的時間歹節。若毋是生理ka-ia̍h kah賰無半滴，春茶逐日會留一甌杏仁茶，冰咧冰櫥聽候阿坤轉厝通啉。「你燃的杏仁茶，別口灶無--ê。",
    "paragraph_id": 189
  },
  {
    "title": "知音鸚哥鳥",
    "author": "陳金順",
    "text": "」一半擺仔，阿坤冗早收班，會赴佇春茶收擔進前，直透來擔仔位啉燒燙燙的杏仁茶，感覺駛車的疲勞走一半較加。風颱來彼个欲暗，阿坤本底按算較早歇睏。啥知？！伊車駛到半路，搪著一个雨傘開花的小姐擛手閘車。同情佮想欲加趁寡錢的心理因素絞纏，伊的好心，煞無得著天公的保庇。阿坤的車駛佇小東路裡，離地下道無偌遠的所在，雄雄一欉半天懸的椰子樹斷做兩kue̍h。斷去彼kue̍h敲著阿坤的計程車，嘛敲著阿坤的頭殼。",
    "paragraph_id": 190
  },
  {
    "title": "知音鸚哥鳥",
    "author": "陳金順",
    "text": "阿坤當場死亡。坐踮後座彼个小姐，驚kah面仔青恂恂，佳哉輕傷爾。風颱天，春茶接著這个phīng超級風颱閣較驚破膽的消息，有目屎哭kah無目屎。阿坤的後事，簡單辦煞。春茶原在排擔賣杏仁茶，晟養兩个幼囝。彼時，仁美拄學會曉行路，跤步無啥在穩。春茶無閒生理，目睭嘛著不管時kā囡仔顧予牢。「仁美，毋通烏白走，會予歹人掠去！」春茶便若看囡仔坐袂牢，佇遐行來行去的時，攏會喃這句話kā提醒。",
    "paragraph_id": 191
  },
  {
    "title": "知音鸚哥鳥",
    "author": "陳金順",
    "text": "幸美彼陣咧讀忠義國小三年。學校離厝近近仔，毋免春茶tshuā出tshuā入。幸美毋但免春茶tshuā出tshuā入，尚且閣會鬥顧擔。便若下晡4點，散學的鐘仔聲霆，幸美隨phiû一下走出校門。指揮交通的志工攏嘛家長，捌伊的phīng毋捌的較濟。眾人知影幸美欲鬥顧擔，只要伊一出現，佇無妨礙交通的原則下，盡量配合用紅色布旗仔替伊閘車。「阿姨，多謝！」幸美ná走ná擛手說謝。",
    "paragraph_id": 192
  },
  {
    "title": "知音鸚哥鳥",
    "author": "陳金順",
    "text": "春茶佇擔仔後囥一塊柴桌佮一隻椅仔，斷點人客的時，幸美就坐踮遐寫宿題。人客佇目睭前出現，幸美隨kā鉛筆下佇桌仔頂，徛起來鬥捀杏仁茶。春茶有時按呢想，雖罔不幸死翁，毋過有一个遮爾捌代誌的查某囝，嘛是一款幸福。彼个九歲囡仔，目一nih，大學出業三冬，佇報社擔當社會記者。《光明時報》是中型的報社。記者的數量無講蓋濟。幸美佇遮擔當社會記者，工課量不止仔濟。",
    "paragraph_id": 193
  },
  {
    "title": "知音鸚哥鳥",
    "author": "陳金順",
    "text": "佇一般人的認知裡，社會新聞多數較偏負面消息，可比講：車厄、火災、搶劫、烏道捙拚、烏心食品、環境污染等。干焦遮的代誌，暝日佇咱的社會搬演袂煞，若閣碰著暴其然傱出來的事件，彼就頭較大身矣。三冬來，幸美佇這款嶄然仔競爭的媒體環境裡，鍛鍊文武全才的功夫。忝罔忝，伊煞感覺不止仔有成就感。逐暗，伊攏舞kah三更半暝才下班。轉去稅厝徛進前，慣勢行來報社邊的巷仔口，啉一碗芳醇好落喉的杏仁茶。",
    "paragraph_id": 194
  },
  {
    "title": "知音鸚哥鳥",
    "author": "陳金順",
    "text": "彼碗杏仁茶，是伊參故鄉、親人有限的聯結。杏仁茶擔，是欲倚70歲、頭毛白蒼蒼的阿伯仔賺食的家伙。阿伯的杏仁茶擔，對暗頭仔排到翻點。有當時物件賣無了，伊會排較晏淡薄。擔仔車素素仔，頂面釘一塊柴枋仔，白底紅字，干焦「杏仁茶」參人客相借問。「小姐，你不時遮晏來交關。借問咧，咱是食啥款頭路？」彼暝，阿伯拄好欲收擔，幸美行跤到。阿伯khat最後一碗杏仁茶，堅持相請毋收錢。「阿伯，我是隔壁6樓報社的記者。",
    "paragraph_id": 195
  },
  {
    "title": "知音鸚哥鳥",
    "author": "陳金順",
    "text": "」幸美笑笑仔講。「查某囡仔人，做記者sionn辛苦。身體愛顧，知無？」阿伯口氣軟略。「阿伯，你嘛台南人，著無？」   「敢講你嘛對府城來？」   「嗯，你的iōnn-siònn看起來足親切。」幸美啉一喙杏仁茶，紲落講：「就敢若故鄉的序大仝款。」   「你毋甘嫌啦！」阿伯喙笑目笑。兩月日前，一个落西北雨的過晝。幸美拄行入辦公室，採訪主任隨來揣伊。「幸美，任務來矣。",
    "paragraph_id": 196
  },
  {
    "title": "知音鸚哥鳥",
    "author": "陳金順",
    "text": "」幸美掠採訪主任看一下，「郊區彼間進源製油廠，in所做的食用油，經過檢驗濫袂少毒素，勞煩你走一tsuā。」   「主任，我隨來去。」幸美本底拍開蓋欲啉的咖啡，只好閣崁轉去，留佇辦公桌仔秋凊。幸美行落樓梯，大樓管理員替伊喊一台計程仔。半點鐘後，來到郊區進源製油廠門口。幸美㧣記者證，大門警衛仔隨敲內線通知。五分鐘了後，一位姓魏的組長出來接受採訪。「針對貴公司製造毒油事件，恁欲按怎對社會交代？",
    "paragraph_id": 197
  },
  {
    "title": "知音鸚哥鳥",
    "author": "陳金順",
    "text": "」幸美直透問重點。「阮公司在來良心製油，才會當佇社會徛起四十外冬。」魏組長按呢應。魏組長應話的時，面仔凊凊，內行氣的記者，瞭一下隨知遐的話是頂司交代的場面話。「廠長佮董事長攏無佇咧。」幸美想欲進一步探問，魏組長擲這句了後，越頭行入廠房。紲落，幸美拚轉來市政府衛生局，副局長親喙對媒體講：「阮接著幾若个市民控訴，食進源做的油了後破病。經過兩擺檢驗，in的油確實摻毒素。",
    "paragraph_id": 198
  },
  {
    "title": "知音鸚哥鳥",
    "author": "陳金順",
    "text": "」   幸美拄行出衛生局辦公室，手機仔tiang一聲，伊點開這个來路不明的消息，對方徛名「S小姐」。「胡記者，久仰大名。我早知影你足有正義感，才敢揣你piak進源製油廠的空。本人佮內底不止仔高層的人有咧交陪，會當確定in的油透濫化學毒素。」S小姐佇line頂面按呢寫。幸美緊猛拚轉報社寫稿。彼暝，俊源接幸美下班，雙人來復興南路食清糜配小菜。「誠久無做伙食飯矣！」俊源的口氣透濫淡薄仔無奈。「失禮啦！",
    "paragraph_id": 199
  },
  {
    "title": "知音鸚哥鳥",
    "author": "陳金順",
    "text": "」幸美聲嗽落軟，「俊源，我kā你講，今仔日閣採訪一件獨家新聞。」講著家己專業，幸美規个聲音衝懸。邊仔彼幾桌人客，頭攏越in這爿，目睭金金看。「你採訪獨家新聞，袂輸桌頂拈柑，哪有啥稀罕？！」俊源ná扒清糜ná應話。「逐條新聞攏獨立的個體，對我來講平仔重要。」幸美啉一喙泔，紲落講。「今仔日這條新聞，有啥物奇巧？」   「我有接著秘密證人的通報，予這條毒油新聞閣較有說服力。」   「毒油新聞？！",
    "paragraph_id": 200
  },
  {
    "title": "知音鸚哥鳥",
    "author": "陳金順",
    "text": "」俊源聲嗽雄雄變大。「衛生局驗出進源製油廠，in生產的食用油內底摻濫毒素。」幸美口氣堅定。「幸美，愛較細膩咧！注意烏心廠商會抾恨，寫新聞小準節。」俊源講。天光日過晝，幸美駛車來報社路裡，手機仔彼頭傳來有回音的恐嚇電話：「胡大記者，食飽未？飯會當烏白食，字毋通亂使寫。」   幸美聽會出來，電話彼爿頭有鬥變聲器。入來報社，採訪主任講伊拄仔接著一通恐嚇電話，對方警告伊毒油新聞好收煞矣。",
    "paragraph_id": 201
  },
  {
    "title": "知音鸚哥鳥",
    "author": "陳金順",
    "text": "「笑破人的喙，《光明時報》的khâng-páng都毋是咧掛假的。」採訪主任ná講ná㧣一甌燒咖啡予幸美，「我佇咱的迷眾頁向惡勢力宣戰，嘛kā派出所報案矣。」   「記者小姐，你今暗精神無通好喔！」半暝下班，幸美行來巷仔口的杏仁茶擔，阿伯喃這句關心的話語。「阿伯，勞力。」幸美無攬無拈坐落來。一時仔，阿伯捀一碗燒燙燙的杏仁茶，囥咧幸美面頭前的桌頂。幸美代先鼻杏仁茶的芳氣，紲落khat一喙勻勻仔啖。",
    "paragraph_id": 202
  },
  {
    "title": "知音鸚哥鳥",
    "author": "陳金順",
    "text": "「阿伯，這陣無別个人客，坐落來開講好無？」   「好喔，哪會毋好？！」阿伯當咧拭椅桌，聽著幸美的招呼，隨坐倚來。「阿伯，你敢捌想過，有人佇食的物件裡摻毒素？」幸美的話裡透露無奈的聲嗽。「Hânn？遮爾無天良的代誌，佗一个歹心烏lok肚做會落手？！」幸美頭擺看阿伯遮爾激動。「阮這站當咧追查一件毒油新聞，檢調部門嘛有咧採取行動矣。」   「毒油？！這食落去，規个腸仔肚毋就規組害了了，佗一間油行遮夭壽？",
    "paragraph_id": 203
  },
  {
    "title": "知音鸚哥鳥",
    "author": "陳金順",
    "text": "！」   「郊區彼間進源製油廠。」幸美kā手機仔pué幾下，予阿伯看伊的報導。幾日後，幸美對一位熟似的查某檢察官遐探聽著，進源製油廠是佳富食品公司的關係企業。「幸美，阮等咧欲開會，無時間佮你加講。」手機仔喨十外聲，俊源才接來聽。「俊源，我干焦問你一句就好。製造毒油彼間進源，敢是恁公司設--ê？」幸美的情緒小可激動。「無影無跡的代誌，」俊源頓蹬2秒鐘才接話，「毋通聽人亂使講！",
    "paragraph_id": 204
  },
  {
    "title": "知音鸚哥鳥",
    "author": "陳金順",
    "text": "」伊phīng幸美閣較激動。隔轉工，台北地檢署林英珠檢察官佇記者會裡，kā進源製油廠所有的罪證公開，嘛宣告製油廠是名聲透天的佳富食品所設--ê。彼日黃昏，佳富食品負責人江大才被收押禁止面會。幸美查出江大才是江俊源的老爸，隨敲手機仔予俊源。伊閬時無閬日攏總敲二十外擺，對方關機無回應。歇睏兩日，幸美來台北車頭拆自強號車單，伊真久無轉台南矣。佇火車裡，伊的腦海內直直滾絞俊源的形影。",
    "paragraph_id": 205
  },
  {
    "title": "知音鸚哥鳥",
    "author": "陳金順",
    "text": "彼个加伊十外歲，本底對伊體貼的查埔人，煞佮毒油案pué袂離，嘛無聲無說沉覕佇茫茫人海裡。車窗外規片的青色稻湧，熟似閣生份的嘉南平洋。早時10點外燒烙的日頭光，迵過車窗炤佇幸美的面裡。伊的邊仔無人坐，雙手小伸勻咧，「故鄉，我轉來矣。」幸美佇心內大聲喝。行出台南車頭前站，伊喊一台排班的計程仔，運將是一位中年婦jîn人，「小姐，咱欲佗位？」   「友愛街、永福路口，勞煩你。」幸美用笑面回應運將。",
    "paragraph_id": 206
  },
  {
    "title": "知音鸚哥鳥",
    "author": "陳金順",
    "text": "「阿母，我轉來矣。」幸美行來杏仁茶擔，目屎無聲無說津落來。雙手當咧無閒tshih-tshah的春茶，聽著幸美的聲，目睭微微擔頭看，手拭予焦，行倚kā幸美尻脊骿搭搭咧。「你這个囡仔，轉來毋著愛歡喜，哪會咧流目屎？！」   「無啦。」幸美緊猛拭目屎。春茶khat一碗杏仁茶予幸美坐落來啉。這陣拄好無人客，幸美勻聊仔啉杏仁茶，勻聊仔參老母開講。「你足久無轉來台南，欲四界行行看看咧無？」春茶問。",
    "paragraph_id": 207
  },
  {
    "title": "知音鸚哥鳥",
    "author": "陳金順",
    "text": "「台南，我熟似kah有賰。干焦想欲留踮遮，規日鼻杏仁茶的芳氣。」幸美笑笑仔應。「三八囡仔，對細漢鼻到大，敢攏鼻袂siān？！」   「阿母燃的杏仁茶，是世間上讚的滋味，哪有可能會厭siān？！」   欲暗，仁美散學轉來，看著幸美佇擔仔位，行倚攬閣唚。「阿姊，人足想你。」   「讀高二矣，猶遮gâu司奶，毋驚人笑？！」春茶講。「Tsit-má無外人佇咧，哪有要緊？！佮阿姊比起來，我猶是囡仔。",
    "paragraph_id": 208
  },
  {
    "title": "知音鸚哥鳥",
    "author": "陳金順",
    "text": "」仁美應。「仁美，講正經--ê。」幸美掠仁美看一下，「明年欲考大學矣，敢決定欲選啥物科系？」   「這，我猶未想予真。」仁美頭殼ná抓ná講，「阿姊，你敢欲建議？」   「你喙水好，對數字嘛足有概念，會當考慮企業管理、國際貿易、財稅金融遮的科系看覓。」幸美照理路分析。「我若讀商，大學出業了後，轉來台南開一間杏仁茶專賣店，」仁美掠春茶看一下，「予阿母做頭家娘，逐日吹冷氣，莫閣流汗流滴。",
    "paragraph_id": 209
  },
  {
    "title": "知音鸚哥鳥",
    "author": "陳金順",
    "text": "」   春茶kā仁美睨一下，紲落講：「開啥物杏仁茶店？！無彩咧讀大學。阿母流汗無要緊，佇遮排擔嘛慣勢慣勢。」   隔轉日，仁美散學轉來，出招春茶小歇一下，三母仔囝真久無做伙食一頓飯。「好啦！阿母，你規年迵天毋捌歇睏，今暗我請恁來食火鍋。」幸美佇邊仔kā仁美鬥贊聲。「講袂過恁兩姊妹仔。先轉來換一軀衫，才來食暗。」春茶講。「食火鍋爾，免換衫啦。人腹肚足枵--ê，緊來去啦！」仁美ná講ná洗手。",
    "paragraph_id": 210
  },
  {
    "title": "知音鸚哥鳥",
    "author": "陳金順",
    "text": "幸美佮春茶紲落kā手洗清氣，頭毛pué予齊整，做伙行路來建業街新開的素食餐館。這間餐館店面無闊，不而過有厝裡的感覺。物件俗，大碗滿墘。In點兩鼎無仝氣味的火鍋公家食，頭家相送香椿煎餅。「阿母，這予你補一下。」仁美khat幾若粒蓮子下落春茶的碗裡。「阿姊，你嘛愛加食寡。」仁美紲落khat豆腐佮高麗菜予幸美。「你直直喝腹肚枵，這塊予你。」春茶夾一大塊香椿煎餅予仁美。彼暝，三母仔囝的暗頓，歡喜、飽足。",
    "paragraph_id": 211
  },
  {
    "title": "知音鸚哥鳥",
    "author": "陳金順",
    "text": "「阿母、仁美，我欲來車頭坐車矣。」食飽轉厝行李款好，幸美毋甘的心緒溢來嚨喉蒂仔。「阿母，你踮厝裡歇睏，我來車頭送阿姊坐車。」仁美講。「好啦。恁過車路愛細膩，我精神猶誠好，閣出來排兩、三點鐘。」春茶應。「仁美，你留落來陪阿母，莫予伊閣去排擔，我家己坐計程仔來車頭。」幸美手捾行李ná行出門喙ná吩咐。「是，小妹遵命！」仁美佮春茶同齊笑出來。轉來台北稅厝徛，幸美忝kah無洗身軀就睏落眠。",
    "paragraph_id": 212
  },
  {
    "title": "知音鸚哥鳥",
    "author": "陳金順",
    "text": "隔轉日，伊足早起床，身軀、手、面洗好，泡一甌烏咖啡，耳空聽自然水流聲的輕音樂，目睭讀少年作家寫的遊記，想欲予心肝坐清，窮實原在挐tsháng-tsháng。中晝，幸美來隔壁巷的麵擔仔食一碗意麵。食煞，行到就近的停車格仔，欲駛伊彼台兩冬前買的淺綠色二手車。",
    "paragraph_id": 213
  },
  {
    "title": "知音鸚哥鳥",
    "author": "陳金順",
    "text": "車門開一半，伊隨影著倒手爿頭前輪消風，心內鬱卒絞滾，上班時間欲袂赴矣，紲手擛一台計程仔，計程仔駛到位進前，伊看著自家用頭前車窗的雨抿仔下底有硩一封批。坐入計程仔，伊展開批紙，「胡大記者，食飽未？社會事鋩鋩角角，報會了袂盡。好心建議你加報寡光明的代誌，按呢社會風氣加較良善。『進源』這兩字，毋通閣出現矣！下回，車輪會飛佗去，彼就真歹講。",
    "paragraph_id": 214
  },
  {
    "title": "知音鸚哥鳥",
    "author": "陳金順",
    "text": "」   幸美行入報社，隨kā彼封無落名的批交予採訪主任，陳主任看kah頭殼衝煙。「烏暗敢佮光明宣戰！臭術仔講啥物光明代？！咱《光明時報》報導的良善事窒倒街，敢有需要毋成囝來拍派？！」   陳主任kā恐嚇批交予就近彼个派出所黃所長，所長頓胸坎保證：「三日內，定著予恁一个交代。」   黃所長有影無hau-siâu，伊喊下跤手去調幸美徛家就近的監視器，幾點鐘內就搜揣著鑿破車輪的人影。",
    "paragraph_id": 215
  },
  {
    "title": "知音鸚哥鳥",
    "author": "陳金順",
    "text": "影像裡顯露彼个烏衣人看起來矮猴矮猴，犯案時間頭尾免一分鐘。「你是按怎欲鑿破記者的車輪？」隔轉日欲暗，警方就佇電動間仔門喙tsang著烏衣人。「我看伊真聳鬚，袂爽誠久矣，擋袂牢才會予伊的車輪消風。」烏衣人講話不止仔sáng勢。「Kā使弄你的人供出來，罪會較輕喔！」黃所長欶一喙薰，勻勻仔霧出來。「小可代誌，無需要別人使弄，」烏衣人掠黃所長看一下，「這我孤人做--ê。",
    "paragraph_id": 216
  },
  {
    "title": "知音鸚哥鳥",
    "author": "陳金順",
    "text": "」   幸美心肝內致意彼个人，成做新聞主角矣。江俊源這回毋是毒油案的緣故，伊佮一个號做Sandy的查某囡仔，予記者翕著手牽手出入賓館。「無影無跡的代誌。」頂回幸美探問俊源毒油案的代誌，伊應這句。這擺，幸美足向望伊閣應這句，煞聽袂著半點聲說。媒體眾人知俊源佮同業幸美咧行。俊源雙跤踏雙船的代誌，遮報遐嘛報，相紲報咧幾若日。",
    "paragraph_id": 217
  },
  {
    "title": "知音鸚哥鳥",
    "author": "陳金順",
    "text": "伊姑不而將現身開記者會，「我對胡小姐真歹勢，一時跤步踏差，予魔神仔牽咧硞硞傱，望伊原諒。」   「江先生，聽講你是進源製油廠的廠長，敢有影？」HTV記者發問。俊源規个面luah落來，kā邊仔彼兩个保鏢使目尾。保鏢隨掩護俊源，無幾秒鐘走kah斷點人影。俊源行出會場門喙，搪著目睭展大蕊kā伊睨的幸美，無相借問，起跤lōng。幸美透過line kā採訪主任請假，陳主任回應OK的古錐貼圖。",
    "paragraph_id": 218
  },
  {
    "title": "知音鸚哥鳥",
    "author": "陳金順",
    "text": "黃昏時天，幸美駛車來少人行跤到的淡水海墘。略仔烏陰，雨欲落若毋落。幾隻海鳥，展翼對遠遠的天邊飛過。海湧連鞭遠連鞭近，千古以來原在佇咧起起落落。搪著不如意的代誌，幸美的心緒綴海湧起起落落。過成禮拜，毒油案一審宣判，佳富食品公司董事長江大才15年有期徒刑，進源製油廠廠長江俊源12年有期徒刑。當咧食紅豆pháng配烏咖啡的幸美，佇網路影著這條新聞。彼日踮淡水海墘目屎流焦矣，慼心全然無感覺。",
    "paragraph_id": 219
  },
  {
    "title": "知音鸚哥鳥",
    "author": "陳金順",
    "text": "心平靜，一字一劃勻勻仔寫半頁辭職書。過晝，幸美開10分鐘款辦公室，私人物件下踮紙袋仔。陳主任無佇咧，伊kā辭職書囥佇桌頂，越頭離開三冬緣份的報社。「幸美，咱賣杏仁茶，毋但欲趁錢，嘛是咧賣幸福的滋味。」   稅厝徛退租，清掉無愛的物件，賰幾箱需要的項物，拄好會當tsinn入二手車裡。回鄉的路，無欲行高速--ê，幸美駛淺綠色二手車行西濱快速道路，勻勻仔駛，勻勻仔搧海風。",
    "paragraph_id": 220
  },
  {
    "title": "知音鸚哥鳥",
    "author": "陳金順",
    "text": "伊佇鹿港海墘落車，鞋仔褪掉，踮海沙埔散步，秋涼的日仔，無工課觸纏，足久無這款直接和土地近倚的感受。駛到西濱盡尾七股，斡來觀看烏面抐桮。拄入秋無偌久，抐桮飛來曾文溪口猶無偌濟隻。透過吊鏡，遠遠的水面，古錐的形影。幸美出現佇春茶目睭前，擔仔位斷點人客。「阿母，我頭路辭掉矣，轉來台南予你飼。」幸美笑笑仔講。「轉來就好，轉來就好。」春茶嘛笑笑。一目nih，仁美嘛對家齊散學轉來。",
    "paragraph_id": 221
  },
  {
    "title": "知音鸚哥鳥",
    "author": "陳金順",
    "text": "春茶khat三碗tshìng煙的杏仁茶，母仔囝圍倚來輕輕仔啖糝。「這就是幸福的滋味！」幸美按呢想。――2021.9.26動筆，2021.10.22收束。2022.5.5《台江台語文學》第42期 走標，田中央   「五分地，小等咧…」   軟晡，燒熇燒熇。田岸仔頂，兩个囡仔咧走相逐。查某囡仔走做前，查埔--ê踮後爿逐kah喘怦怦。較gâu走彼个查某囡仔，號做吳芬茶。",
    "paragraph_id": 222
  },
  {
    "title": "知音鸚哥鳥",
    "author": "陳金順",
    "text": "伊的老爸吳福運瘦田拚勢種，嬰仔出世規月日矣，才智覺愛kā伊報出生。彼日中晝，牽手捾來的飯包扒無兩喙，蓋崁起來，布巾仔縛咧，半行半走拚來戶政事務所。福運仔傱來事務所門喙，碰著主任蕭奇山。蕭主任kā伊瞭一下，手比伊的跤。福運仔ànn頭，跤底沐田塗，面反紅，「歹勢，今…」大喙開hānn-hānn。蕭主任捎一條桌布接予福運仔，伊緊猛拭掉田塗，綴主任行來二號櫃台。「運仔，這胎查埔抑查某？」蕭主任問。",
    "paragraph_id": 223
  },
  {
    "title": "知音鸚哥鳥",
    "author": "陳金順",
    "text": "「查…查某--ê。」應話tsiâu細聲仔。「時代無仝矣。查某嘛是囝，是咧歹勢啥？！」蕭主任kā福運仔睨，「欲號啥物名？」   「啊，誠害！」福運仔pa家己頭殼，「雄雄拚來，猶未想咧。」掠蕭主任看，「主任啊，你較有學問，替阮號一个好名。」   「恁兜敢是種五分地？」蕭主任問，福運仔頕頭，「按呢，號吳芬茶，芬芳的芬、茶米的茶，好無？」   「我字捌無透，你講好就好。」福運仔ná笑ná頕頭。",
    "paragraph_id": 224
  },
  {
    "title": "知音鸚哥鳥",
    "author": "陳金順",
    "text": "吳芬茶，五分地，偏名自細漢予眾人叫牢咧。佇後爿逐吳芬茶彼个查埔囡仔，號做王鐵樹，兩人是厝邊兼小學同窗。「鐵樹開花，逐袂著！」吳芬茶ná走ná越頭對王鐵樹喝咻。吳芬茶跤跛咧跛咧，勻聊仔thuh出來田中火車頭。擔頭，日頭炎猛猛，伊倒爿肩胛頭揹一跤紅色的揹仔，這跤揹仔色褪kah殕紅仔殕紅。伊袂記得這跤揹仔揹偌濟冬矣，有咧走馬拉松的人攏真知，這款揹仔勇閣耐，一跤會用得揹有夠久的久。",
    "paragraph_id": 225
  },
  {
    "title": "知音鸚哥鳥",
    "author": "陳金順",
    "text": "這陣，往過彼幾十場馬拉松留落的紀錄，攏成做歷史的印記。拄發生彼層代誌的坎站，吳芬茶心足怨慼。老經驗矣，phīng別人較注心，偏偏仔搪著青磅白磅的不良人。彼个16度的寒--人透早，對吳芬茶來講，是不止仔四序的溫度。伊行出稅厝徛巷仔口，行來對面文學館門口埕，佇遐跤手伸勻五、六分鐘久，身軀燒烙了後，對南門路起跤走。便若走到十字路口，紅燈伊會擋恬，佇原地45度起跤走，變換青燈緊猛通過。",
    "paragraph_id": 226
  },
  {
    "title": "知音鸚哥鳥",
    "author": "陳金順",
    "text": "伊沿南門路走到健康路正斡，一段、二段、三段，三段尾的分叉口，正斡億載金城，直行過漁光橋接漁光島。吳芬茶相真雙爿無車，輕鬆仔走起去漁光橋。漁光橋三百外公尺，免kah一分鐘就thìng好通過。伊走落橋跤拄欲正斡，煞予青狂駛的發財仔挵倒。結局，蹛院蹛kah心拋荒，第一僥倖代，跤腿各樣袂當閣再走標。過一站仔，天貓霧光，吳芬茶笑笑仔起床，啉半甌白茶，跤跛咧跛咧，佇警察局外口步道行二十分鐘久。",
    "paragraph_id": 227
  },
  {
    "title": "知音鸚哥鳥",
    "author": "陳金順",
    "text": "散步未曾煞，伊主意掠定。吳芬茶in母仔瓊花不時喃：「有影豬毋肥煞肥咧狗，三个阿兄讀無冊，伊凊彩掀掀咧見考攏頭名。」   In爸仔福運對喙應：「煩惱遐濟欲創啥？人講天拍天晟，讀無冊看是欲綴咱作穡，抑是出外學工夫？會讀--ê，老命罔拚嘛著趁予讀。」   「平平會讀，人鐵樹仔加誠好命。」瓊花喙仔翹tū-tū，「in兜咧做生理，錢水加足活。」   「生理囝僫生，咱瘦田罔種較有影。",
    "paragraph_id": 228
  },
  {
    "title": "知音鸚哥鳥",
    "author": "陳金順",
    "text": "」福運仔講煞，鋤頭攑咧紲勢掘田塗。瓊花仔啉一喙茶、拭一下汗，仝款綴咧掘田塗。「阿爸、阿母，恁看！」田中國小出業彼日中晝，吳芬茶kā縣長獎的賞狀攄來福運佮瓊花面頭前。「茶仔，你得的賞狀濟kah無所在通貼矣。」瓊花欲笑若毋笑。「無所在通貼，煞袂曉提來裝框，kā tshāi踮電視頂。」福運仔應。福運仔講煞，芬茶比大頭拇。「阿爸、阿母，我欲參加走標隊。」田中國中拄入學，吳芬茶就興tshih-tshih。",
    "paragraph_id": 229
  },
  {
    "title": "知音鸚哥鳥",
    "author": "陳金順",
    "text": "「查某囡仔人遐gâu走，敢會當準飯食？」瓊花扒兩喙飯，停落來講。「三八啊，」福運kā瓊花睨，「咱茶仔gâu走閣gâu讀，別日仔thìng好做老師教囡仔運動，驚無飯通食？！」   「走標隊愛納錢無？」瓊花大聲問。「毋免錢，訓練煞閣有營養品。」吳芬茶喙笑目笑。國中三年，吳芬茶參加全島中等學校運動會，800公尺走標賽得銅牌、1500公尺得銀牌。「吳先生、吳太太，kā恁tsak-tsō。",
    "paragraph_id": 230
  },
  {
    "title": "知音鸚哥鳥",
    "author": "陳金順",
    "text": "」散學訓練煞，陳教練騎oo-tóo-bái載吳芬茶轉厝，順紲拜訪序大人。「阿爸、阿母，教練有代誌欲kā恁講。」   「老師，歹所在，遮坐啦。」福運用手kā椅仔拌拌咧。「這阮兜家己種的，」陳教練kā一袋菝仔交予福運仔，「昨昏轉社頭挽的。」   「社頭菝仔，it-tó讚！」瓊花捀一甌茶出來，「老師，啉茶啦。」   「員林農工今年欲設體育班，」陳教練掠福運、瓊花翁某看一下，「以芬茶的能力定著考會牢。",
    "paragraph_id": 231
  },
  {
    "title": "知音鸚哥鳥",
    "author": "陳金順",
    "text": "」   「茶仔，你欲讀無？」福運問，芬茶頕頭。「讀這，後擺敢會使去學校教冊？」瓊花問。「假使伊佇全國賽著等，有足濟機會保送大學，修教育學程了後，會當考老師牌。」陳教練應。聽陳教練按呢講，兩翁仔某同意予芬茶讀員林農工體育班。吳芬茶逐早仔對田中車頭坐區間車，社頭、永靖、員林，上北三站十外分鐘。學校離員林車頭1公里半較加，以伊的跤力，一時仔就到位。「吳芬茶，過來遮，我有話欲kā你講。",
    "paragraph_id": 232
  },
  {
    "title": "知音鸚哥鳥",
    "author": "陳金順",
    "text": "」體育班高教練徛踮榕樹跤擛手。「教練，」吳芬茶緊猛走過，「敢是我表現無好？」   高教練幌頭，紲落講：「這幾工訓練，我不止仔斟酌，看會出來你的耐力誠好，速度較無夠。」   「教練，你的意思是…」   「建議你改練5000和10000公尺，」高教練的口氣嶄然仔肯定，「欲得好成績的機會加誠大。」   吳芬茶照高教練的指點，高一彼屆中等學校運動會，伊5000公尺第五名，10000公尺第四名。",
    "paragraph_id": 233
  },
  {
    "title": "知音鸚哥鳥",
    "author": "陳金順",
    "text": "「莫失志，閣拚就有。」高教練安搭咧流目屎的吳芬茶。隔轉年，吳芬茶訓練過頭，運動會進前兩禮拜跤骨著傷，姑不而將退賽。高三彼冬，吳芬茶的成績沓沓仔進步，伊5000公尺得銀牌，10000公尺提著金牌。「教練，多謝你。」比賽煞，吳芬茶kā高教練攬ân-ân，滴落歡喜的目屎。因由中等學校運動會的成績gió-toh，吳芬茶高中出業，順序保送 台南師範學院體育系。「吳芬茶，有想欲走馬拉松無？",
    "paragraph_id": 234
  },
  {
    "title": "知音鸚哥鳥",
    "author": "陳金順",
    "text": "」入學成月日，黃玉鳳老師足正經對伊講。「Hânn？」吳芬茶掠黃老師金金相，「馬拉松愛走偌遠？」   「42.195公里。」黃老師笑笑仔講。「我敢有法度？！」   「莫懷疑，我認定你有才調走馬拉松。」   吳芬茶足聽喙，逐日照黃老師開的課表苦練。南師運動埕、台南市體育場以外，禮拜透早，黃老師不時載伊來億載金城、漁光島這箍圍仔訓練。半冬了後，吳芬茶頭擺走馬拉松，就佇第一屆赤崁馬拉松得著女子組第五名。",
    "paragraph_id": 235
  },
  {
    "title": "知音鸚哥鳥",
    "author": "陳金順",
    "text": "好的開頭，予吳芬茶十足的氣力。到今，伊參加幾若十場馬拉松，徛踮台仔頂領獎，敢若桌頂咧拈柑。南師出業彼冬，吳芬茶隨通過檢定，順序提著教師證。「今，你是運途bái？抑是天公咧佮你做對頭？」瓊花仔ná講ná幌頭。「人官廳kā缺tau牢咧，茶仔有啥法度？！」福運仔應。幾若冬來，只要小學教師甄試有體育缺，閣較遠吳芬茶攏行李拖咧拚去考。",
    "paragraph_id": 236
  },
  {
    "title": "知音鸚哥鳥",
    "author": "陳金順",
    "text": "偏偏仔伊的考運無浮，在額離伊若近閣若遠，有時領月仔做代理，有時代課領鐘點費。車厄彼陣，吳芬茶佇仁義國小擔當鐘點體育老師。伊主意掠定彼下早，跤跛咧跛咧行入教務處。「報告主任，我tsit-má行動無蓋利便。」吳芬茶kā教務主任頕一下頭，「我想清楚矣，辭掉這份頭路，轉來故鄉歇一站。」   「吳老師，多謝這兩冬來kā學校鬥相共足濟。真歹勢，學校細，無法度予你代理缺。」教務主任講。「主任，莫按呢講。",
    "paragraph_id": 237
  },
  {
    "title": "知音鸚哥鳥",
    "author": "陳金順",
    "text": "會當參遮的囡仔做伙上課，我嘛得著誠濟。」   吳芬茶離職手續辦煞，沓沓仔行來運動埕。這間小學的運動埕，干焦四个跑道，箍一輾量約百五公尺爾。伊踮運動埕邊仔徛一睏，看當咧上體育課的學生訓練接力賽。「加油！加油！…」囡仔的喝咻聲，伊熟似kah有賰。「加油！」伊嘛佇心內按呢喝。伊真知，這是最後的相辭。",
    "paragraph_id": 238
  },
  {
    "title": "知音鸚哥鳥",
    "author": "陳金順",
    "text": "吳芬茶勻出田中火車頭，順中州路直透行，碰著員集路二段正斡，量約300公尺的倒手爿是乾德宮，倒斡行入廟口頭前彼條巷仔50公尺，「田中央素食館」白底紅字khâng-páng出現目睭前。「頭家，我欲大碗的湯麵。」吳芬茶行來倒手爿頭到彼塊桌仔，kā紅色揹仔下踮椅仔頂，大聲喝咻。原本佇內底款料的福運仔，聽著喝咻聲隨傱出來，「茶仔，你哪會雄雄傱轉來？！」 瓊花仔聽著聲說，嘛綴咧行出來，「無彩你咧做老師。",
    "paragraph_id": 239
  },
  {
    "title": "知音鸚哥鳥",
    "author": "陳金順",
    "text": "外口熱翕翕，袂曉敲電話喊阮去載你。」 「阿爸、阿母，我kā頭路辭掉矣，欲轉來予恁飼。」吳芬茶忍牢強欲哭的心緒，激笑面講。「咱半冬前瘦田賣掉，開這間麵擔仔。」福運看對芬茶的紅色揹仔，「好額無份，日子罔度。看你偌gâu食，飼你有通賰。」 「教囡仔忝kah欲害，領彼款零星錢仔。辭辭咧轉來嘛好，母仔予你靠。」瓊花仔講。講煞，瓊花仔煮一碗大碗湯麵，福運仔炒一盤高麗菜，海帶、豆乾、豆雞、滷卵切一大盤。",
    "paragraph_id": 240
  },
  {
    "title": "知音鸚哥鳥",
    "author": "陳金順",
    "text": "「趁燒緊食。這陣無人客，較停仔食飽，tshuā你來頭前媽祖宮拜拜。」瓊花仔對芬茶講。吳芬茶猶會記得，細漢時便若頭燒耳熱，瓊花仔就會tshuā伊來乾德宮拜拜，祈求媽祖婆保庇伊身體勇健gâu大漢。這陣，老母相siāng徛佇身軀邊。雙手攑香、喙裡細聲唸，咧kā媽祖婆下願。吳芬茶綴老母雙手攑香、喙裡細聲唸，嘛kā媽祖婆下願。伊下的願，毋但老爸、老母掣一趒，連伊家己嘛掣一趒。「茶仔，你講啥？！",
    "paragraph_id": 241
  },
  {
    "title": "知音鸚哥鳥",
    "author": "陳金順",
    "text": "」瓊花仔大喙開hānn-hānn，「欲佇咱遮辦走標賽，你敢有咧發燒？」Ná講ná摸芬茶的額頭。「阿母，我跛跤，無咧發燒。」 「閣知影家己跛跤。家己走無夠，欲招眾人走來鬥。我問你一句，辦這敢會趁錢？」 「毋知。」芬茶幌頭。「茶仔，你先踮厝裡歇一站。」福運仔口氣加誠軟略，「若正經傷閒，來店裡鬥跤手。」 吳芬茶青盲毋驚銃，意志phīng八卦山較堅定。伊代先踮厝裡設想簡章。",
    "paragraph_id": 242
  },
  {
    "title": "知音鸚哥鳥",
    "author": "陳金順",
    "text": "標頭號「第一屆田中央走標賽」，項目：馬拉松、半程馬拉松、10公里，日期預定佇12月頭一个禮拜日。紲落來，頭較大身。經費佗位來？跤手欲佗揣？福運仔看查某囝為著辦走標賽，舞kah食毋成食、睏毋成睏，心肝內毋甘tiuh-tiuh。彼日拜一，店裡較無人客，福運仔喊瓊花仔顧擔，「我載茶仔出門辦代誌。」 福運tshuā芬茶來西路街，拜訪一位頭毛喙鬚白的老大人。「主任啊，歹勢kā你tsak-tsō。",
    "paragraph_id": 243
  },
  {
    "title": "知音鸚哥鳥",
    "author": "陳金順",
    "text": "」福運kā老人頕頭。「運仔，你煞phīng我較老番癲。」老人搭福運肩胛頭，「我退休萬代矣，你猶咧喊我主任。」 「叔仔，失禮，喊慣勢矣。」 「這个少年查某囡仔是…」老人掠芬茶金金相。「茶仔，喊奇山叔公。」福運講。「奇山叔公。」芬茶kā老人頕頭。「吳芬茶，五分地。二十外冬前，」老人想起久年的記持，「我做戶政主任替你號的名。」 「茶仔，緊kā叔公講你的計畫。」福運講。",
    "paragraph_id": 244
  },
  {
    "title": "知音鸚哥鳥",
    "author": "陳金順",
    "text": "吳芬茶kā「第一屆田中央走標賽」簡章交予老人蕭奇山，順紲說明伊想欲推捒故鄉運動風氣的理念。「少年人有這款氣魄，我thīn你。公所近近仔，咱做伙行來揣鎮長。」蕭奇山行做前，福運、芬茶綴後爿。「奇山叔仔，歹勢，鎮長無佇咧。下回，先敲電話聯絡看覓。」鎮長室秘書按呢回應。仝款蕭奇山行做前，福運、芬茶綴後爿，做陣對斗中路一段的鎮公所行轉西路街。",
    "paragraph_id": 245
  },
  {
    "title": "知音鸚哥鳥",
    "author": "陳金順",
    "text": "「恁爸仔囝先轉去，」行到徛家門喙，蕭奇山掛保證，「鎮長我會揣kah著，拜託伊撥寡經費贊助。」 過成禮拜，蕭奇山佮謝鎮長見面。鎮長喙笑目笑講這款活動誠讚，公所定著thīn到底。不而過，經費有較ân，「贊助五萬」。紲落，蕭奇山招吳芬茶來厝裡參詳。「咱來組『田中央運動協會』，你擔當總幹事，老身人面闊鬥箍人，掛名理事長，做伙來推捒走標賽，你看按怎？」蕭奇山笑笑仔講。「多謝叔公，願意出力鬥相共。",
    "paragraph_id": 246
  },
  {
    "title": "知音鸚哥鳥",
    "author": "陳金順",
    "text": "」吳芬茶嘛綴咧笑。田中鎮22个里長辦公室，蕭奇山隨个仔隨个行跤到，出招里長加入協會。「拜託，看我的面子，定著愛鬥跤手。」 「奇山兄，你袂輸咧縛柱仔跤，phīng阮選里長猶較勤快。」西路里劉里長講。鎮內七間小學佮田中高中，吳芬茶一間紲一間，誠意行入校長室。「校長，勞煩你鬥宣傳。走標賽需要足濟志工，嘛加招寡老師佮學生參加比賽。」   「吳老師，你是咱田中國小的優秀校友。",
    "paragraph_id": 247
  },
  {
    "title": "知音鸚哥鳥",
    "author": "陳金順",
    "text": "」蕭校長對吳芬茶講，「下禮拜一的學生早會，予你10分鐘宣傳這个有意義的活動。」   「多謝校長，多謝校長。」吳芬茶真激動佮蕭校長握手。彼日，拜一倚晝。蕭奇山行入「田中央素食館」，福運仔看著，趕緊倚近身軀邊，「叔仔，罕行。」   「無簡單喔。」蕭奇山kā福運仔搭一下肩胛頭，「早起我陪茶仔參加田中國小早會，伊上台宣傳走標賽，全校老師佮學生噗仔聲催無停。」   「多謝叔仔牽教，多謝叔仔牽教。",
    "paragraph_id": 248
  },
  {
    "title": "知音鸚哥鳥",
    "author": "陳金順",
    "text": "」福運仔ná講ná向內底喝聲，「瓊花仔，款好料予奇山叔仔食晝。」   「叔仔，趁燒。」過一時仔，瓊花捀一碗雜菜麵，一盤滷菜囥咧蕭奇山面頭前。「講kah這个鎮長，五箍伊也好意思提出來。」蕭奇山食一喙麵停落來，倒手五肢指頭仔攑懸懸。「叔仔，莫氣啦。錢佇人的lak袋仔，伊毋撏出來，咱嘛無法度。」福運仔講。「今，人力大概無啥問題，sián頭仔有較欠。",
    "paragraph_id": 249
  },
  {
    "title": "知音鸚哥鳥",
    "author": "陳金順",
    "text": "」蕭奇山哺半粒滷卵，紲落講：「官廳出一支喙，生理人毋知會靠得袂？」   「叔仔，工業區規棟白色彼間食品廠，敢毋是足好額？」瓊花仔喃。「標頭青色的山，」福運仔頭殼ná抓ná講，「號做…號做…」   「恁講的彼間號做『大山企業』，是咱田中央第一富戶。」蕭奇山講。「著啦。」福運、瓊花翁某同齊應。「In賣沙拉油起家，」蕭奇山啉一喙湯，紲落講：「現此時八寶糜上出名，閬時無閬日咧電視廣告。",
    "paragraph_id": 250
  },
  {
    "title": "知音鸚哥鳥",
    "author": "陳金順",
    "text": "」   蕭奇山透過做生理的朋友牽線，大山企業詹董事長答應佮伊見面。彼日下晡兩點，吳芬茶參蕭奇山鬥陣來大山企業。董事長秘書攢三甌咖啡，勻聊仔下踮隨人面頭前。「兩位，沓沓仔用。」詹董--ê捀杯tsi̍p一喙，蕭奇山、吳芬茶綴咧用。「芳氣十足。」蕭奇山ná講ná kā吳芬茶捽目尾。吳芬茶手提一份「第一屆田中央走標賽」簡章，好禮仔交予詹董--ê。",
    "paragraph_id": 251
  },
  {
    "title": "知音鸚哥鳥",
    "author": "陳金順",
    "text": "詹董--ê瞭無5秒鐘，kā簡章下踮桌頂，吳芬茶、蕭奇山四目sio相，掠準詹董--ê無滿意。啥知，詹董--ê對屜仔裡捎一本支票簿仔出來，萬年筆蓋拍開，一筆一劃勻聊仔寫。寫煞，kā支票交予吳芬茶。吳芬茶眼著票面「伍拾萬元整」，目屎咧目箍玲瓏遨。「董事長，足勞力！」吳芬茶緊猛徛起來kā詹董--ê行禮。「董--ê，無閒做你，阮先告辭。」蕭奇山嘛徛起來行禮。提著彼張50萬的支票，吳芬茶的心緒加誠定著。",
    "paragraph_id": 252
  },
  {
    "title": "知音鸚哥鳥",
    "author": "陳金順",
    "text": "有錢、有人，伊無辦大型走標賽的經驗。先對網路搜揣兩間專門發落馬拉松的公司。一間設佇台中的天恩創意，閣一間設踮台北的展望行銷。這兩間公司聽著田中小鎮欲辦走標賽，一間講穡頭濟kah接袂離，一間破白應講「袂和啦」。吳芬茶連紲碰壁，伊來台南拜訪恩師黃玉鳳。台南師範學院升格成做台南大學，黃老師拄好擔當體育系系主任。吳芬茶kā「第一屆田中央走標賽」簡章交予黃老師，順紲拜託伊紹介承辦走標賽的公司。",
    "paragraph_id": 253
  },
  {
    "title": "知音鸚哥鳥",
    "author": "陳金順",
    "text": "「芬茶，你來了誠著時。」黃老師掠伊看一下，「我有一个學生成立『光明行銷公司』，就佇台南，較停仔隨佮伊約見面。」      吳芬茶走傱規半冬四界宣傳，彼冬10月底報名截止。「第一屆田中央走標賽」量約3600人報名，內中600名是田中鎮鄉親相thīn。12月頭一个禮拜日，吳芬茶半暝2點半精神。伊幔風衣、洗手面，跤跛咧跛咧出來門喙騎oo-tóo-bái。風真透，騎來鎮公所頭前猶未3點。夜霧裡，孤一人。",
    "paragraph_id": 254
  },
  {
    "title": "知音鸚哥鳥",
    "author": "陳金順",
    "text": "四箍輾轉一、二十座布篷，昨昏下晡巡一遍，這陣工作人員無人踏跤到，吳芬茶勻聊仔巡頭看尾。3點半跤兜，蕭奇山現身。「按怎？睏袂去，著無？」蕭奇山笑笑仔問。「叔公，gâu早。」   「免緊張。」蕭奇山輕略仔搭吳芬茶肩胛頭。過一時仔，會場的燈火一葩一葩點to̍h。各組志工一个紲一个，對鎮內每一角勢聚集，隨人行到家己分派的工作區。「各位，辛苦矣。」吳芬茶對所有搪著的志工行禮。「總幹事，你上辛苦，做伙加油。",
    "paragraph_id": 255
  },
  {
    "title": "知音鸚哥鳥",
    "author": "陳金順",
    "text": "」   聽友伴輕聲細說講這句，吳芬茶心肝不止仔燒烙。4點半較加，參賽的民眾隨个仔隨个踏入會場。有的跤手伸勻做體操，有的踮現場勻走，佇涼冷的氣溫裡予身軀燒烙。6點20跤兜，金黃色圓拱門後爿，全程馬拉松選手徛踮起跑線後壁，等待出發號令。謝鎮長戴一頂繡「田中鎮長」的深藍色帽仔，行來司令台參蕭奇山、吳芬茶握手，吳芬茶交予鎮長一支發令銃。Piáng！6點30分0秒，吳芬茶、蕭奇山、謝鎮長做伙揤發令銃。",
    "paragraph_id": 256
  },
  {
    "title": "知音鸚哥鳥",
    "author": "陳金順",
    "text": "仝時，選手規陣衝過圓拱門。10分鐘後，半程馬拉松出發。閣10分鐘，10公里組起行。三組選手接紲走入16度的田中街路。謝鎮長kā發令銃交還吳芬茶，隨行入鎮公所裡。蕭奇山駛Toyota載吳芬茶，勻聊仔綴佇走標隊伍後壁云街。加油！khiang-khiang-khiang！加油！khiang-khiang-khiang！……   加油聲摻濫鑼鼓聲，踮田中鎮街頭巷尾響亮傳湠。",
    "paragraph_id": 257
  },
  {
    "title": "知音鸚哥鳥",
    "author": "陳金順",
    "text": "婦jîn人手攑煎匙敲銅鼎，小學生用箸tiang鐵盒仔蓋……   沿路量約2公里設一位補給站，白茶、運動飲料啉迵海，各色果子（弓蕉、菝仔、蓮霧、…）、點心（pháng、餅、雞卵糕…）在你食。選手走緊走慢，人人喙笑目笑，感受燒烙的人情，體會小鎮的承擔。「我食到七十外，毋捌看過田中央遮爾仔奢颺，phīng田中媽出巡閣較鬧熱。」蕭奇山笑kah喙仔裂sai-sai。",
    "paragraph_id": 258
  },
  {
    "title": "知音鸚哥鳥",
    "author": "陳金順",
    "text": "「多謝叔公、多謝媽祖婆、多謝天公伯、多謝田中鄉親……」吳芬茶ná講ná流目屎。云街2點捅鐘，吳芬茶、蕭奇山轉來鎮公所頭前。「茶仔，你這个總幹事做kah嶄然仔有起。」蕭奇山掠吳芬茶看一下，「『田中央走標賽』定著愛一屆紲一屆，千萬毋通斷。」   吳芬茶對蕭奇山頕頭，行倚kā攬牢牢。「少年家，遮交予你。」蕭奇山講煞，越頭nǹg入Toyota，以時速50駛起行。",
    "paragraph_id": 259
  },
  {
    "title": "知音鸚哥鳥",
    "author": "陳金順",
    "text": "吳芬茶跤跛咧跛咧，行來圓拱門後壁面，踮這搭等待頭一个衝過終點線的馬拉松選手，伊欲親身替對方幔紅彩帶。日頭沓沓仔踮天裡展威，吳芬茶撏手巾仔拭汗。「五分地，小等咧…」   伊敢若閣看見細漢時的家己，佇田岸仔頂kiau囡仔伴走相逐。――2022.2.25佇骨力冊房     2022.4《台文戰線》第66號 知本溪墘   號做Nora的風颱，對西太平洋的Waqab群島西北爿就近海面起蒂。",
    "paragraph_id": 260
  },
  {
    "title": "知音鸚哥鳥",
    "author": "陳金順",
    "text": "了後，khau過Luzon（呂宋）島東北爿，紲落ǹg北北西向，掃過台灣西南海面。伊無上陸。嘉義、台南、高雄、屏東七縣市無啥tsùn-būn，顛倒kā東台灣舞kah倒籬顛斗。短短三日兩暝，對10月初9到10月11，大自然展威，雄狂雨人掠厝拆，山崩橋斷。玉里、池上、關山、東河、鹿野、卑南、台東、太麻里，這八鄉鎮受災殃。內中，太麻里上蓋傷重。",
    "paragraph_id": 261
  },
  {
    "title": "知音鸚哥鳥",
    "author": "陳金順",
    "text": "華源地頭、知本溪佮太平溪的頂流崩陷，四界tsiâu予無情的風雨損蕩kah碎骨分屍。南迴公路順其然斷做幾若kue̍h。知本溫泉區烏雲罩霧。無一時仔，規堆柴箍佮石頭綴大水輾落山崁，原本人來客去的街路、店家的門窗壁牆，予遮的歹心烏lok肚的夭壽骨侵門踏戶，濟濟厝間的地基嘛歪膏揤斜，強欲徛袂牢地。自底用厚柴枋參粗鋼索起造的知本吊橋，袂堪得天公伯起性地，無分日暝佇風雨裡蕩蕩幌。",
    "paragraph_id": 262
  },
  {
    "title": "知音鸚哥鳥",
    "author": "陳金順",
    "text": "往過庄民的利便，毋知當時tsiah會得閣再相見。溫勇男，佇太麻里郵局擔當郵務士，社會通人攏喊郵差。「郵差來矣！郵差來矣！」便若搪著猴囡仔，踮邊仔喝kah大細聲，勇男總是坐踮鐵馬椅苴仔頂文文仔笑。伊對工課路的認份、頂真佮擔當kā伊講「風雨閣較大，咱攏愛kā批信送到民眾的手頭。」   10月11拍殕光，勇男的家後阿李坐踮椅頭仔頂，kā拄度晬的屘查某囝阿玲飼奶。",
    "paragraph_id": 263
  },
  {
    "title": "知音鸚哥鳥",
    "author": "陳金順",
    "text": "勇男規軀青色的郵差制服穿好勢，行倚家後身軀邊，「我欲來郵局當班」。「糜煮好矣，無欲扒兩喙才出門？」阿李擔頭掠勇男看。這時，阿玲的幼喙離開老母的奶頭仔，對老爸文文仔笑。勇男伸手輕略仔挲阿玲的喙phé。紲落，對家後講：「囡仔顧予好。」   伊hānn過戶橂，long兩節式的黃色雨幔。雨幔long好勢，紲手牽門喙邊彼台老鐵馬。伊越頭掠厝裡瞭一下，佇風雨裡勻聊仔lap鐵馬。",
    "paragraph_id": 264
  },
  {
    "title": "知音鸚哥鳥",
    "author": "陳金順",
    "text": "彼時，阿玲三个阿兄、阿姊，猶咧眠床頂唔唔睏。雨遐大，風透kah，有歲的鐵馬勇男lap無啥會振動。伊規氣鐵馬ná牽ná行。佇路裡，捷捷phiân過來phiân過去，勉強拚來太麻里郵局。到位，規身軀早就澹漉漉，連鞭福仔綴伊的尻川後踏跤到。「勇男、福仔，風颱天恁兩人較辛苦咧。」局長手捾一包物件，輕略仔交予勇男，「這布巾仔內底，是阮某透早包的飯丸，愛會記得食喔。」   「替阮kā嫂仔說勞力。",
    "paragraph_id": 265
  },
  {
    "title": "知音鸚哥鳥",
    "author": "陳金順",
    "text": "」勇男ǹg局長頕頭。勇男kā飯丸楔入猶有空縫的郵袋，紲手交予福仔，家己揹較實tsinn彼跤。勇男做前，福仔綴後，行出太麻里郵局門喙。台東郵局跤手較冗剩。量其約相siāng時間，差派副局長tshuā五个郵差相輪替押郵袋。「阿雄、欽仔，恁兩个先揹郵袋。較停仔跤痠講一聲，隨換阿友佮良仔接手。我參阿東紲尾輪，咱愛行到知本溪墘，和太麻里郵局交換郵袋。」副局長吩咐工課路，講到遮，掠五个同事看一下，「逐家細膩！",
    "paragraph_id": 266
  },
  {
    "title": "知音鸚哥鳥",
    "author": "陳金順",
    "text": "」   副局長tshuā頭，阿雄、欽仔、阿友、良仔、阿東，接紲hānn過台東郵局戶橂，行入風雨裡的街路。勇男出門目nih仔。阿李kā幼嬰飼奶煞，大漢查某囝阿儷ná挼目睭ná行倚阿李面頭前。「阿母，阿爸咧？」阿儷問。「阿爸無恁遐好命！」阿李kā阿儷睨，「提批仔，透風落雨嘛著拚。無，欲哪趁有食？！」   阿儷伸手欲抱小妹阿玲。「先去食糜。」阿李kā阿儷的手pué開，「食煞，鬥騙小妹。我的穡頭猶規山坪。",
    "paragraph_id": 267
  },
  {
    "title": "知音鸚哥鳥",
    "author": "陳金順",
    "text": "」   「好啦。」阿儷ná講ná行倚食飯桌，攑hāu-sia̍h仔kā糜khat咧瓷仔碗裡。勇男、福仔，肩胛頭揹重khuâinn-khuâinn的郵袋，沿南迴公路ǹg北，一步一步沓沓仔行。行有遐久仔，面頭前一座舊漚舊臭的涼亭仔。「福仔，我看先來涼亭仔歇喘。」勇男ná看掛佇倒手的錶仔ná講。錶仔面幾若tîng水霧。勇男kā雨水hiù寡掉，透過水霧的鏡面，知影in離開太麻里郵局點捅鐘矣。",
    "paragraph_id": 268
  },
  {
    "title": "知音鸚哥鳥",
    "author": "陳金順",
    "text": "這个時錶仔，是勇男佮阿李結婚翻轉年買的。彼站，勇男拄領年底獎金，翁仔某做伙來台東鎮款過年欲用的項物。物件款好，欲到車頭前，阿李雄雄頓蹬。「今，是按怎？」勇男掠阿李看一下。「時錶仔對提批仔誠要緊。」阿李kā勇男的倒手腕攑懸，「鏡面必遐久矣，趁這陣領年底獎金，換一粒新的。」   阿李真知勇男足儉，不而過，該開的錢銀嘛是愛開。「你看，頭到拄好一間錶仔店，來揀看覓咧。",
    "paragraph_id": 269
  },
  {
    "title": "知音鸚哥鳥",
    "author": "陳金順",
    "text": "」阿李手捾兩跤紙lok仔行頭前，勇男嘛捾兩跤紙lok仔綴後爿。阿李佇車頭前彼間正義錶仔行，替勇男揀一粒大範的時錶仔。無貴，毋過不止仔耐用。掛到今，幾若年攏無拍缺角。勇男頇顢講話，心肝底十足感心。涼亭邊的草仔發kah半人懸，頂頭的刻字烏殕烏殕，內底的石椅予雨潑kah無半跡焦。佳哉，勇男佮福仔long雨幔，緊猛坐踮ǹg公路的石椅頂歇喘。「男仔，先止飢咧。",
    "paragraph_id": 270
  },
  {
    "title": "知音鸚哥鳥",
    "author": "陳金順",
    "text": "」福仔kā肩胛頭的郵袋幌落來，對內底提出布巾仔，敨開，捎一粒飯丸予勇男。「福仔，勞力。」勇男ná pué面裡的雨水ná講，紲落，嘛kā肩胛頭的郵袋幌落來。兩人ná哺飯丸ná開講，歇較無十分鐘，閣再ǹg北起行。對台東郵局行來知本溪墘，phīng太麻里郵局加誠遠。不而過，in攏總三組人相替手，對比勇男、福仔來講有較輕力。所致，勇男佮福仔到位無偌久，台東郵局彼陣人嘛行來對面岸。",
    "paragraph_id": 271
  },
  {
    "title": "知音鸚哥鳥",
    "author": "陳金順",
    "text": "台東郵局兩跤郵袋，揹佇副局長佮阿東的肩胛頭。勇男目色足好，遠遠眼著副局長的身影。「副局長，恁踮遐等，阮行過。」勇男大聲喝咻。「勞煩恁。」副局長話講煞，佮阿東kā郵袋對肩胛頭幌落來，囥佇塗跤兜聽候。目nih仔，勇男佮福仔行到位，雙方好禮仔交換郵袋。「等咧回程，愛較細膩。」副局長吩咐。「我知影。」勇男笑笑仔回應。勇男、福仔同齊越轉身往回行。勇男行頭前，福仔綴後爿。「男仔，跤步踏予在，莫遐趕狂。",
    "paragraph_id": 272
  },
  {
    "title": "知音鸚哥鳥",
    "author": "陳金順",
    "text": "」福仔講。「郵袋裡毋但貯批信，嘛貯鄉親的人情，咱ài趕緊交予人。」勇男應。大雨無欲停睏。落較加三暝日，猶毋肯放受難的土地煞。勇男跤底的靴管，便若lap入水裡一斗，跤步就加沉重一斗。伊目睭直直相頭前，腦池裡浮現成做郵差的苦甘往事。佇庄跤做提批仔，不三時予狗吠，逐kah予你走無路。這lō代，勇男搪過歹算擺，伊凡若參狗仔sio對目，規氣鐵馬擋恬，等in吠kah夠氣，伊鐵馬才勻聊仔lap起行。",
    "paragraph_id": 273
  },
  {
    "title": "知音鸚哥鳥",
    "author": "陳金順",
    "text": "厝邊苦瓜嬸仔毋捌字。In囝阿成佇三重埔食頭路，年仔節仔才有通轉來。阿成逐月日寄一擺掛號批，批裡lok所費有孝老母。勇男提批予伊的時，攏會順紲讀予聽。苦瓜嬸仔目屎ná津，ná提兩條家己種的苦瓜kā勇男說謝。蹛佇多良村的坤伯仔，無某無猴，定定喃講家己老孤khu̍t。規年透冬罕得有伊的批，不而過，勇男真知坤伯仔行動無利便，常在三彎兩斡送一寡食的物件kā關顧。「勞力喔！",
    "paragraph_id": 274
  },
  {
    "title": "知音鸚哥鳥",
    "author": "陳金順",
    "text": "」見擺看鄉親喙笑目笑，勇男的心肝穎仔tsiâu燒烙。勇男腦池裡回想遮的苦甘代，跤步無時閒，一伐一伐行來到知本橋面頭前。往過tīng-táu的知本橋，眼時煞敢若麻薯捏的，規个橋身浸佇大水裡軟膏膏。福仔離勇男量其約成十公尺，伊嘛看見知本橋現此時的樣相。「男仔，毋好過！」福仔看勇男蹽落知本溪，佇後壁喝kah嶄然仔大聲。勇男越頭掠福仔眼一下，猶原紲勢行過。雨，拚勢落。水，捙桶倒。",
    "paragraph_id": 275
  },
  {
    "title": "知音鸚哥鳥",
    "author": "陳金順",
    "text": "溪裡滾絞雄狂的塗石，強欲kā勇男拆食落腹。一目nih，大水淹到跤頭趺，閣行無幾步，淹來腹肚邊矣。這時，伊看清楚對面岸徛一个人，彼个人佮伊相siāng穿兩節式黃色雨幔。「局長，接予好！」勇男用盡規身軀的氣力，ná大聲喝咻ná出力kā郵袋擲過。郵袋落踮岸邊，佇太麻里郵局局長的靴管頭前，伊目睭金金看勇男予掣流的大水吞落知本溪的腹肚裡。自勇男出門，阿李就踮厝裡niau-niau等，干焦向望翁婿平安倒轉來。",
    "paragraph_id": 276
  },
  {
    "title": "知音鸚哥鳥",
    "author": "陳金順",
    "text": "「嫂仔…」福仔拚來厝裡，未曾未聽著伊咧喝咻，阿李的心肝頭tshia̍k一下。福仔毋知欲按怎安搭阿李？論真，伊嘛無才調安搭這个心肝挐tsháng-tsháng的婦jîn人，只好硞硞頕頭會失禮。福仔走了後，阿李手攬拄度晬的阿玲，目屎ná津喙ná唸：「恁阿爸，愛媽祖婆才救會轉來。」   阿李自做囡仔，逐年媽祖生，攏綴阿媽來台東天后宮參拜。「阿媽，彼廟有夠媠！",
    "paragraph_id": 277
  },
  {
    "title": "知音鸚哥鳥",
    "author": "陳金順",
    "text": "」頭擺徛佇天后宮廟埕，阿李擔頭看大紅的廟身，歡喜kah強欲趒起來。「你囡仔人毋捌三兩，媽祖廟袂使講媠，愛講莊嚴。」阿媽笑笑仔應。阿媽骨頭早就好拍鼓。拜廟這項禮俗，煞成做阿李性命裡的慣例。這款慣例，伊佮勇男結婚了後，猶原維持牢咧。阿李見擺出招勇男來媽祖廟參拜，勇男總是激無蓋要意的面腔，「恁查埔人毋知通敬神，了然啦！」   省事事省，為著莫予家後咧耳空邊踅踅唸，勇男落尾攏會勉強家己綴某的跤步行。",
    "paragraph_id": 278
  },
  {
    "title": "知音鸚哥鳥",
    "author": "陳金順",
    "text": "終其尾，媽祖婆無kā勇男救轉來。三工後，伊的身屍佇恬雨的知本溪墘，予眾人搜揣著。太麻里郵局佮台東郵局全員出動，干焦查某同事留守發落日常業務。勇男啊…男仔喔…勇男啊…男仔喔…   一陣同事沿知本溪水頭水尾ná揣ná喝咻。代先見著勇男的是死忠兼換帖的福仔。伊身軀頂彼軀黃色雨幔原在，不而過，毋知予啥物件勾破幾若空，下半身làu一節到跤頭趺，規身人坦笑thenn佇溪墘石頭邊。",
    "paragraph_id": 279
  },
  {
    "title": "知音鸚哥鳥",
    "author": "陳金順",
    "text": "大概佇溪裡浸水浸傷久，規个面反烏腫kah強欲袂認得。福仔真知，伊正正勇男無毋著。「男仔揣著矣！」福仔ná對眾人喝咻，目屎無聲無說四淋垂。聽著福仔喝聲，一喙傳一舌，逐家緊猛拚來勇男身軀邊。太麻里郵局局長hānn過戶橂，阿李就知通擔輸贏，「人gâu，袂當佮天做對頭…」伊目屎含咧，勻勻仔吐出阿媽以早講過的話。",
    "paragraph_id": 280
  },
  {
    "title": "知音鸚哥鳥",
    "author": "陳金順",
    "text": "「溫太太，」局長規軀青色的郵差制服，參勇男欲出門彼時的穿插相siāng，伊kā牛皮紙lok仔㧣予阿李，「一點仔慰問金，請你收起來。」   局長欲踏出門喙進前，越頭對阿李講：「設使你無棄嫌，會用得來郵局做摒掃的工課。」   阿李ná頕頭，目屎ná輾輾翱。1973年10月12，勇男人生斷站，阿李參翁婿的記持嘛斷站。彼暝，四个囡仔tsiâu睏了後，伊綴月光行來知本溪墘。",
    "paragraph_id": 281
  },
  {
    "title": "知音鸚哥鳥",
    "author": "陳金順",
    "text": "做查某囡仔佮意的歌〈秋怨〉，這時bùn入來伊的腦池…   行到溪邊水流聲 引阮頭殼疼   每日思君無心情 怨嘆阮運命   孤單無伴賞月影 也是為著兄   怎樣兄會毋知影 放阮做你行   黃昏冷淡日頭落 思念阮親哥   可比孤雁飛過河 目屎輾輾翱   講阮有哥猶若無 無人通所靠   人人講阮佮君好 想著心齊慒   月色光光照山頂 天星粒粒明   前世無做歹心行 郎君遮絕情   開窗無伴看月眉 引阮空悲哀   彼時相親佮相愛 哥哥你敢知   阿李真知，此去伊無儼硬袂使。",
    "paragraph_id": 282
  },
  {
    "title": "知音鸚哥鳥",
    "author": "陳金順",
    "text": "一个查某人跋落囝兒坑，孤家己thìng好倚靠。郵局摒掃的工課算臨時工，一月日所趁有限。姑不而將，阿李閣kā人允塑膠花轉來做手工。按呢，一家口仔的生活罔度罔度。佳哉，阿玲頂仔彼三个兄姊阿成、阿儷、阿峻不止仔聽喙。老母暗時咧做手工，in毋但袂踮邊仔枵飽吵，反倒轉相爭欲鬥相共。「阿母，阮欲做塑膠花。」   「我嘛欲…」   「閣有我…」 阿李雖罔毋甘，嘛干焦會佇九點跤兜，喊一聲「恁好去睏矣。",
    "paragraph_id": 283
  },
  {
    "title": "知音鸚哥鳥",
    "author": "陳金順",
    "text": "」   講煞，伊家己閣紲勢拚暝工，拚kah腰脊骨痠疼，忝kah會呼雞袂歕火，才甘願peh起去眠床頭。溫勇男佇風颱天因由公事過身。地方頭人感念伊的公義精神，決定為伊起造紀念碑。建碑需要的土地，知本大飯店嶄然仔a-sa-lih，毋但無料奉獻，董事長閣再出錢聘請名家畫設計圖。董事長知影莊鎮長熟似雕刻家陳興泉，設計圖一下提過手，緊猛拚來台東鎮公所拜候。",
    "paragraph_id": 284
  },
  {
    "title": "知音鸚哥鳥",
    "author": "陳金順",
    "text": "莊鎮長便當扒無三喙，停落來應聲：「董--ê，我連鞭來揣阿泉。」   十外分鐘後，運轉手kā莊鎮長載來西北廣告社。「阿泉兄，」行到門喙，莊鎮長大聲喝：「有代誌欲拜託。」   歇晝，當咧食麵湯的阿泉，聽著外口人咧喊，隨行出來tsih接。「鎮長，透中日晝，哪會遮罕行？！」   「咱社會各界，按算為溫勇男義士起紀念碑。銅像這部分，」莊鎮長掠陳興泉看一下，「我頭一个想著你阿泉兄。」   「你毋甘嫌。",
    "paragraph_id": 285
  },
  {
    "title": "知音鸚哥鳥",
    "author": "陳金順",
    "text": "遮爾有意義的穡頭，我定著早日完工。」阿泉搭胸坎保證。「費用按怎算？」   「講啥物費用？！全然義務，無收kah半角銀。」   有影，允鎮長了後，阿泉手頭工課總停，暝日塑造銅像。一身徛騰騰、溫勇男規軀郵差穿插的銅像，隔轉年初tshāi踮知本溪墘。兩冬後，風颱滾絞大雨，知本溪閣做大水。風颱徙跤了後，阿泉緊拚來知本溪墘，哇！Piàng啊！溫勇男銅像倒籬顛斗。這回，伊免人央託，紲勢趕暝工。",
    "paragraph_id": 286
  },
  {
    "title": "知音鸚哥鳥",
    "author": "陳金順",
    "text": "原本設計圖猶佇咧，照頂擺經驗加誠快手。無偌久，新造作的銅像再度徛起。彼年年初，台東縣政府分割卑南鄉富岡、岩灣、南王、新園、建興、南榮、卑南、知本、豐田、建和這十个庄頭，和台東鎮kap做伙，改制徛名台東市。莊鎮長，順其然成做莊市長。台東各界感念溫勇男義士，毋但起造紀念碑就準拄煞。知本溪便若做大水，利便溫泉區出入內外的溫泉橋就雙爿封起來。",
    "paragraph_id": 287
  },
  {
    "title": "知音鸚哥鳥",
    "author": "陳金順",
    "text": "佇知本溫泉做生理的在地人佮意愛來遮浸溫泉的外來客，有影頭殼mooh咧燒。2009年八月時天，半世紀以來上蓋強猛的Morakot風颱，kā知本溪舞kah有夠傷重的傷重。彼站tng當歇熱，本底該當眾人旅遊的月令，因由Morakot，知本溫泉區敗市有夠久的久。幾若月日前，公路總局答應撥2億，補助台東縣政府起造知本溫泉區的橋樑佮連接道路工程，這个工程按算六冬完成。",
    "paragraph_id": 288
  },
  {
    "title": "知音鸚哥鳥",
    "author": "陳金順",
    "text": "彼冬年底，黃縣長拄上任，隨喊建設處長來縣長室。「處長，知本溫泉這个問題，已經年久月深矣。這回，中央答應補助，咱跤手愛較猛，趕緊揣專家來參詳看覓。」黃縣長吩咐。「多謝縣長關心，阮會隨來發落。」處長應。落尾，經過幾若擺討論，這座hānn過知本溪的大橋，決定起造斜張橋。橋身的長度233公尺，橋塔的懸度62公尺，對塔頂ǹg兩爿地面搝22條粗勇的鋼索，kā橋塔釘根牢地。",
    "paragraph_id": 289
  },
  {
    "title": "知音鸚哥鳥",
    "author": "陳金順",
    "text": "2014年6月初，斜張橋得欲完工，不而過猶未號名。台東縣政府主管會報裡，黃縣長主張：「各位處長，這座hānn過知本溪的大橋，本人建議號做『勇男橋』。」講到遮，黃縣長小頓蹬，掠眾人看一下，在座列位處長的面色不止仔平和，伊講紲落：「40冬前，我猶是國中生…」 40冬前，阿庭是國中生。彼時在任的黃縣長，正正是伊的老爸。伊猶閣會記得，溫勇男紀念碑落成拄好禮拜，伊綴老縣長來到知本溪墘。",
    "paragraph_id": 290
  },
  {
    "title": "知音鸚哥鳥",
    "author": "陳金順",
    "text": "台東在地頭人幾若位，穿se-bí-loh、結ne-kut-tái，踮紀念碑頭前徛齊齊。伊看著阿李手抱細漢嬰仔，邊仔兩个查埔囡仔、一个查某囡仔，攏猶稚稚漢仔。彼幾个囡仔嶄然仔乖巧，佇遐恬靜咧流目屎。紀念式煞，阿庭行倚老縣長身軀邊，「阿爸，彼幾个囡仔誠可憐，你愛kā in鬥相共。」 「我知，我知。」老縣長ná講ná頕頭。「後擺我若做縣長，」阿庭掠老縣長看一下，「欲為溫勇男先生起一座大橋。",
    "paragraph_id": 291
  },
  {
    "title": "知音鸚哥鳥",
    "author": "陳金順",
    "text": "」 老縣長笑笑無應話。40冬後，阿庭有影做縣長，嘛有影起一座「勇男橋」。勇男橋通車典禮煞，一位頭毛留kah肩胛頭、穿白siat-tsuh的婦jîn人當欲徙跤，黃縣長影著伊的名牌「溫芳儷」三字，緊猛行倚過。「溫女士，請留步。」聽著縣長咧喊，阿儷隨停跤，縣長紲落講：「溫勇男先生，三十捅歲犧牲性命，家庭嘛綴咧犧牲。遮濟冬來，恁辛苦矣！敢有需要我鬥相共的所在？」 「多謝縣長關心。",
    "paragraph_id": 292
  },
  {
    "title": "知音鸚哥鳥",
    "author": "陳金順",
    "text": "」阿儷頓蹬2秒鐘，紲咧講：「囡仔時有影較艱苦。我tsit-má綴阿爸的跤步，佇郵局食頭路，生活平順，感覺誠滿足。」 阿儷話講煞，ǹg黃縣長頕一下頭，勻勻仔徙跤，沓沓仔行過勇男橋。日鬚迵過橋塔的鋼索，炤踮阿儷身軀頂。伊ná行過勇男橋，ná回想少年時的往事。彼時，伊高中得欲出業。彼日，軟晡散學。伊鐵馬lap轉厝裡，車拄仔tshāi好勢，看著阿李咧灶跤無閒，冊揹仔下踮人客廳，越一下身行入灶跤。",
    "paragraph_id": 293
  },
  {
    "title": "知音鸚哥鳥",
    "author": "陳金順",
    "text": "「阿母，我來鬥相共。」阿儷講。「先去洗手面，較停仔來客廳，我有話欲kā你講。」阿李應。阿儷手面洗好，阿李嘛拄好踏入人客廳。「坐啦，閣徛嘛袂較大漢。」阿李ná講ná坐咧椅頭仔頂。「阿母，你欲kā我講啥？」阿儷綴阿李坐踮椅頭仔頂。「儷仔，阿母知影你誠捌代誌。」阿李目頭結結，掠阿儷看一下，「咱的家境你真知，無才調栽培你讀大學。」 「阿母，你免煩惱啦。」阿儷小可覕喙，「大學，我根本考袂牢。",
    "paragraph_id": 294
  },
  {
    "title": "知音鸚哥鳥",
    "author": "陳金順",
    "text": "」 講煞，阿儷越頭行轉房間，伊ná kā制服褪落來ná滴目屎。出業了後，阿儷先佇就近小餐廳捀菜。歇睏時仔，拚勢讀冊，冬外了後，伊考牢郵局內勤的工課。「阿母，我考牢矣，我考牢矣！」放榜彼日，阿儷歡喜kah嚓嚓趒。阿李，嘛綴咧歡喜kah目屎輾輾翱。今，阿李的骨頭早就好拍鼓。阿儷佇郵局服務嶄然仔久，有咧考慮敢欲辦退休？勇男橋通車到今，對知本溫泉區的生理佮出入內外的交通，不止仔有補所。",
    "paragraph_id": 295
  },
  {
    "title": "知音鸚哥鳥",
    "author": "陳金順",
    "text": "這幾冬，知本溫泉區的業者講通和，欲踮在地備辦公益馬拉松。助贊「孩子的書屋」日常經費，予台東弱勢的囡仔淡薄仔倚靠。世情無常，疫情滾絞。2022知本溫泉公益馬拉松，本底按算2月13的起跑日，一睏頭延遲到11月初6。內中，10公里組的路線設定通過勇男橋。對起跑點東遊季溫泉渡假村到kah勇男橋，量其約600公尺。早時6點50，起跑的號令霆。",
    "paragraph_id": 296
  },
  {
    "title": "知音鸚哥鳥",
    "author": "陳金順",
    "text": "無一時仔，喙鬚鬍鬍的Scott隨衝到頭前，伊2分捅鐘就peh上勇男橋。離Scott無偌遠的順伯仔，通過勇男橋彼時，猶排踮第4坎。今年2月，伊捌來知本溫泉行踏，小可知影溫勇男先生的故典。對這搭走入內溫泉區，到kah森林遊樂園踅翻頭。半點外鐘後，順伯仔走轉來龍泉路，落崎一塊仔，倒手爿就是溫勇男紀念碑。五十外外，到遮體力拚盡磅矣。",
    "paragraph_id": 297
  },
  {
    "title": "知音鸚哥鳥",
    "author": "陳金順",
    "text": "伊的腦池裡暴其然設想「下回毋但欲逐過彼个阿啄仔，若機緣會合，我想欲kā溫勇男的故典，講予伊知捌。」 ――2022.11.25佇骨力冊房     2023.1《台文戰線》第69號 知音鸚哥鳥   春雨，相連紲落規禮拜。軟晡，雨斷站，虹現身。食飽暗，來大安森林公園散步。城市的燈火，掖踮樹身，加添散步的詩意。行無幾步，手機仔喨。「聽無啦！」làu捲舌音，揤掉無代。「聽無啦…聽無啦…」啥人咧學話？！",
    "paragraph_id": 298
  },
  {
    "title": "知音鸚哥鳥",
    "author": "陳金順",
    "text": "我四界相，相無聲音對佗來？「佇遮…佇遮…」   閣相予真，眼著樹椏吊一跤殕色鳥籠仔。鳥籠仔裡，身軀黃藍透濫、白色頭箍的鸚哥鳥，直直掠我看。「你好，食飽未？」不止仔好喙。「我拄食飽，欲來散步，煞…」   「枵…枵…」聲嗽無攬無拈。可憐鸚哥鳥，毋知hông吊佇遮偌久？閣會曉講咱的話，參我仝掛--ê。揹仔裡猶有一莢弓蕉，緊猛捎出來，皮peh開，捻一塊仔予鸚哥鳥食。「好食…好食…」   「綴我來轉，好無？",
    "paragraph_id": 299
  },
  {
    "title": "知音鸚哥鳥",
    "author": "陳金順",
    "text": "」   伊硞硞頕頭。咱頇顢趁食，稅的所在袂輸鳥籠仔。想想咧，我佮鸚哥鳥宛然親像。入門，鳥仔先kā放出籠。紲落，對冰櫥提一包食賰的杏仁果，搣一me下咧桌頂予鸚哥鳥食。「好食…好食…」伊喙ná啄杏仁果，ná喃無啥清楚的話音。「喊你阿春，好無？」   伊硞硞頕頭。「阿春…阿春…」咧喊家己的名。身軀洗好，揤電視看新聞。每一个新聞台，攏咧放送露西亞爆擊Ukraine的戰爭畫面。",
    "paragraph_id": 300
  },
  {
    "title": "知音鸚哥鳥",
    "author": "陳金順",
    "text": "相連紲幾若粒飛彈，袂輸痟狗咧舂墓壙，對Biełaruś（白羅斯）彼爿面射來Kyiv（基輔）四箍輾轉。飛彈磅著足濟棟樓仔厝，樓仔厝to̍h火炎猛猛。「啊…啊…」阿春ná看電視ná唉唉叫。我予阿春徛踮倒爿手蹄仔，正手輕略仔挲伊的身軀。我勻聊仔挲阿春，伊目睭煞放瞌瞌，袂輸咱人的嬰仔咧。阿春來厝裡參我做伴，我這个獨身仔較袂孤單。不而過，便若出門，愛先考慮敢會當予伊綴？",
    "paragraph_id": 301
  },
  {
    "title": "知音鸚哥鳥",
    "author": "陳金順",
    "text": "戶外大概較無要緊，搪著室內場所，恐驚愛委屈伊踮厝裡罔跔。彼日，佇面冊瞭著消息，知影佇台北的Ukraine人，欲來露西亞代表處抗議，我隨拚來鬥鬧熱。過晝，kā阿春關踮鳥籠仔捾出門。踏入捷運車廂，眾人掠阮金金相。天色烏陰烏陰。十外个Ukraine人，佇信義路五段代表處頭前聚集。青年男女參囡仔，有的展開藍天黃地的國旗，有的攑英文濫華文寫的抗議牌。七、八个報社、電視台記者聽著風聲嘛傱來採訪。",
    "paragraph_id": 302
  },
  {
    "title": "知音鸚哥鳥",
    "author": "陳金順",
    "text": "我佮阿春離in 10公尺遠，恬恬仔相thīn。無偌久，採訪車隨台仔隨台駛離開。一位身懸百七的Ukraine姑娘行倚來，提一矸白茶予我。「多謝…多謝…」我未曾說謝，阿春搶做前。「古錐的鸚哥鳥…」毋但阿春會曉台語，這个Ukraine姑娘嘛講kah足滑溜。這位身材挑俍的姑娘，留kah肩胛頭的金色頭毛略仔虯虯，目睭重巡大蕊，不止仔好笑神。伊的名號做Zorina，現此時是台師大的碩士生。「我學台語兩年矣。",
    "paragraph_id": 303
  },
  {
    "title": "知音鸚哥鳥",
    "author": "陳金順",
    "text": "」莫怪咱的話遮扭掠。「我號做廖天彬。」   「Liāu…Thian…ping」Zorina對喙唸。「毋是Thian-ping，是Thian-pin啦。」我講kah起愛笑。初熟似，阮隨加line成做朋友。有閒的時，交換對Ukraine戰爭的看法。閬無幾日，Zorina講伊想欲回轉故鄉，投入戰鬥行列。我招伊來公館的kitchen 66食晝。這搭袂輸阮兜灶跤，一月日交關兩擺較加。",
    "paragraph_id": 304
  },
  {
    "title": "知音鸚哥鳥",
    "author": "陳金順",
    "text": "頭家翁某人親切，物件俗閣滿墘，咖啡機仔由在你揤。上蓋要緊的，咱的話語踮遮會通。欲來進前，問蔡sàng敢會當予阿春入門？「鸚哥鳥，足古錐。做你tshuā來，免細膩。」頭家有夠a-sa-lih。Zorina佮我量約仝時到位。頭家娘好禮仔提菜單予阮。阮的指頭仔做伙比「彩蔬炒卵意大利麵」，雙人煞起愛笑。我行倚咖啡機仔揤兩甌烏咖啡，一甌捀予Zorina。「遮咖啡啉迵海--ê。」我笑笑仔講。",
    "paragraph_id": 305
  },
  {
    "title": "知音鸚哥鳥",
    "author": "陳金順",
    "text": "「Thang…hai？」伊捎無摠，兩字tsiâu唸輕聲。「Thàng-hái，就是免錢隨在咱啉的意思。」   「喔，我知矣。Thàng…hái，著無？」學了誠緊。我頕頭。Zorina誠佮意阿春。伊倒手二指伸來鳥籠仔空縫，阿春身軀隨倚過，用鳥仔喙輕略仔啄Zorina的指頭仔。「你好…你好…」阿春用鳥仔聲相借問。「會曉講台語的阿春，真讚！」Zorina比大頭拇。一時仔，阮的餐點做伙捀來。",
    "paragraph_id": 306
  },
  {
    "title": "知音鸚哥鳥",
    "author": "陳金順",
    "text": "Zorina加討一枝湯匙仔。伊未曾食半喙，代先用細枝湯匙khat一喙卵飼阿春。「好食…好食…」阿春ná哺目睭ná展大蕊。「Zorina，你按呢會kā阿春sīng歹去。」   「Sīng，是啥？」   「就是毋通對伊傷好的意思。」   「好…好…」鳥仔學話，我嘛飼伊一喙炒卵。食飽晝，Zorina捾鳥籠仔，阮做伙來大安森林公園散步。日鬚薄薄仔，阮行佇樹蔭裡。行有遐久仔，「聽無啦！",
    "paragraph_id": 307
  },
  {
    "title": "知音鸚哥鳥",
    "author": "陳金順",
    "text": "」阿春雄雄喃這句，我佮Zorina予伊驚一趒。「阿春…哪會講這句？！」Zorina掠阿春看。「前幾日，我就是佇遮抾著伊。」我嘛掠阿春看一下，「彼時，我接著無聊的電話，講『聽無啦！』阿春隨學舌。」   「聽無啦！」阿春隨閣喃。「鸚哥鳥，實在真巧喔！」Zorina講。閣行一睏，面頭前一條柴椅。阮坐落來歇喘，鳥籠仔囥踮雙人中央。「Zorina，」我掠伊看一下。",
    "paragraph_id": 308
  },
  {
    "title": "知音鸚哥鳥",
    "author": "陳金順",
    "text": "實在講，我佮意伊大蕊閣重巡的目睭，這拄好是我缺欠的，「你拍算轉去Ukraine偌久？」   「Thian-ping…」伊發現講重耽，隨改喙「歹勢，是Thian-pin。」   「無要緊啦。」   「戰爭結束以前，」伊目頭略仔結結，「我攏會留踮Ukraine。」   「若短期無法度轉來台灣，你的碩士學位恐驚…」我小頓蹬。「為著國家犧牲學業，我袂感覺可惜。」Zorina口氣不止仔堅定。",
    "paragraph_id": 309
  },
  {
    "title": "知音鸚哥鳥",
    "author": "陳金順",
    "text": "「惜…惜…」恬喙一睏的阿春，順Zorina的話尾。Zorina透過鳥籠仔縫，輕略仔摸阿春的身軀。「Thian-pin，」這回，伊的音咬了足準，「若有一日，台灣發生戰爭，你敢會上戰場？」   「我瘦閣薄板，敢有才調？」參Zorina相比phīng，我的膽毋知走佗藏？「有信心，就會贏！」Zorina ná講ná徛起來，輕略仔摸阿春的身軀，無回頭快步行出公園。隔轉日，本底欲來桃園機場送Zorina回鄉。",
    "paragraph_id": 310
  },
  {
    "title": "知音鸚哥鳥",
    "author": "陳金順",
    "text": "伊傳一張古錐的貼圖，頂面寫「免麻煩」。閣接著Zorina的消息，三工後矣。台灣無直透飛Ukraine的班機。伊代先對桃園機場飛到Dubayy（杜拜），按呢量約9點半鐘，紲落佇Dubayy盤飛行機到Warszawa（華沙），閣開欲6點半鐘。落尾，對Warszawa坐火車來Kyiv，800外公里，欲kah 19點鐘才到位。「阿春咧？」伊歇睏夠氣，傳的頭句話「我欲佮伊Say Hello。",
    "paragraph_id": 311
  },
  {
    "title": "知音鸚哥鳥",
    "author": "陳金順",
    "text": "」   我隨點開鏡頭。阿春鳥仔放出籠，本底就足樂暢，見著手機仔裡的Zorina，展翼佇房間踅兩輾。「Na…na…na…」阿春ná踅ná喃。「伊咧叫我。」Zorina笑kah袂輸春花開。露西亞數想三日內磅破Ukraine、偃倒Zelenskyy（澤倫斯基）政權，全然無成做事實。佇闊莾莾的戰場頂面，逐日攏出現予人料想袂到的畫面。全世界濟濟軍事專家，漸漸智覺露西亞的戰車，敢若用紙糊的相siāng。",
    "paragraph_id": 312
  },
  {
    "title": "知音鸚哥鳥",
    "author": "陳金順",
    "text": "Zorina加入戰鬥行列，嘛發揮伊往過的專長，成做戰地記者。閣一擺透過鏡頭參Zorina相見，伊的頭毛賰無一半長，嶄然仔軍人款。規軀迷彩戰鬥衫，極英威無比。「Na…na…na…」阿春閣傱倚來鬥鬧熱。「這隻鳥仔目色巧，」我予阿春徛佇倒爿手曲頂，「你規个人變款，伊仝款認kah明明明。」   「有夠…」Zorina話未煞，鏡頭裡tiàu遠的所在，一台戰車雄雄to̍h火。Póng！Póng！",
    "paragraph_id": 313
  },
  {
    "title": "知音鸚哥鳥",
    "author": "陳金順",
    "text": "相連紲予兩門炮磅著。「啊…啊…」阿春ná唉ná覕入桌仔跤。阿春未曾唉煞，手機仔的畫面斷線矣。半點鐘後，Zorina傳來下底文字「佇Kyiv郊外，Ukraine兵士用標槍飛彈，kā露西亞的戰車彈kah哀爸叫母。」   佇步步危機的戰場，有才調kā「哀爸叫母」這款擬人化的詞，寫kah遮爾仔活跳。Zorina有影無簡單！Ukraine全民的鬥志，閣較無簡單！",
    "paragraph_id": 314
  },
  {
    "title": "知音鸚哥鳥",
    "author": "陳金順",
    "text": "Zelenskyy穿一領草仔色T-shirt，逐日出現佇Kyiv每一角勢，鼓舞佇咧戰亂裡的民眾，展現頭人的氣魄。伊的喙鬚鬍鬍，性格裡摻濫穩重感。鳥仔佮咱人仝款，會流目屎欲信無？以早影過一篇外國的報導，彼時猶淡薄仔giâu疑。這陣，我親目見證阿春踮我面頭前流目屎。彼暗，電視咧放送Ukraine新聞。一个三十外歲款的查埔人，kā某囝送到Polska（波蘭）隔界。",
    "paragraph_id": 315
  },
  {
    "title": "知音鸚哥鳥",
    "author": "陳金順",
    "text": "這个愛留落來戰鬥的查埔人，透過懸懸的鐵線網，參六歲的查某囝惜別。彼个古錐的查某囡仔，毋甘tiuh-tiuh，目屎流目屎滴。咱看kah心酸目箍澀。目屎未曾津落，眼著參我做伙看電視的阿春，相連紲滴幾若滴目屎，桌頂彼本《企鵝的憂鬱》的冊皮，印記鸚哥鳥的同理心。阿春流目屎的代誌，我隨透過line通報Zorina。隔轉早，Zorina回傳一條不幸的新聞。Ukraine出名的作家Iryna，五十外猶勇敢參戰。",
    "paragraph_id": 316
  },
  {
    "title": "知音鸚哥鳥",
    "author": "陳金順",
    "text": "伊佇Kyiv郊外參露西亞戰鬥，銃子貫迵伊的胸坎，犧牲性命。Twitter裡的Iryna，規軀迷彩戰鬥衫，坐佇路邊的沙包袋頂懸，略仔疲勞的面容裡，看會出堅定的眼神。一搭久仔，我佮Zorina攏點開鏡頭。「你敢若不止仔忝？！」我看出伊的精神無偌好，面裡猶有目屎的痕跡。「Na…na…na…」阿春隨傱倚來相借問。「阿春，gâu早。」Zorina小可梢聲。",
    "paragraph_id": 317
  },
  {
    "title": "知音鸚哥鳥",
    "author": "陳金順",
    "text": "我暗靜為Zorina祈求，向望伊佇千里外的戰場「平安康健」。彼日，替網路報社校對十外條新聞。校對煞，人siān-siān，倒咧睏晝。阿春誠有站節氣，便若我咧歇睏，伊毋捌枵飽吵。伊毋但袂枵飽吵，閣不止仔好喙斗，我食啥伊綴咧食啥。睏飽，起來煮泡麵濫卵，摻青花、紅菜頭。我kā青花、紅菜頭剁幼幼，飼阿春較拄好。鳥仔肚，食無三喙就飽tū-tū。「好食…好食…」較講都這句，莫怪得人疼。碗箸款好。",
    "paragraph_id": 318
  },
  {
    "title": "知音鸚哥鳥",
    "author": "陳金順",
    "text": "想著倚晝校對網路新聞，有一條寫講外交部當咧募集愛心物資，欲援助Ukraine難民。點開儉佇電腦桌面的新聞檔案，頂面列出欲募集20項物資，巡頭看尾，買寡喙罨捐予Ukraine，是我做會到的本份。喊阿春暫且佇厝裡等我，伊煞覕喙覕喙。行來就近路口彼間超級市場。貨架仔頂素色喙罨當咧俗賣，一盒50个賣百五，我款十盒納1500予店員。轉厝，挩開鳥籠仔，阿春嚓嚓趒nǹg入內。",
    "paragraph_id": 319
  },
  {
    "title": "知音鸚哥鳥",
    "author": "陳金順",
    "text": "量約半點鐘後，阮來到凱達格蘭大道佮公園路口的外交部坦邊門。到位的時，足濟跤紙箱仔倚壁相疊，內底攏是民眾捐的愛心物資。「濟…濟…」阿春gâu變竅。「會曉叫姊姊，有影gâu。」接待阮的中年女士講。「伊是講真濟的『濟』，毋是叫姊姊。」我ná講ná kā喙罨交予對方。「歹勢…歹勢…」中年女士回送兩个Ukraine喙罨。阮對外交部徙跤來露西亞代表處。",
    "paragraph_id": 320
  },
  {
    "title": "知音鸚哥鳥",
    "author": "陳金順",
    "text": "這回，佇大樓頭前抗議的Ukraine人，phīng頂擺tîng倍濟。「Stands With Ukraine…Stands With Ukraine…」眾人喝口號。口號大聲喝，黃藍色的國旗大力擛。「Na…na…na…」阿春會認得遮是熟似Zorina的所在。無偌久，一个四、五歲款的查某囡仔倚過來。伊的目睭活靈靈，金黃的頭鬃縛兩條毛尾仔。「Hello…bird…」伊的英語小可臭奶呆。",
    "paragraph_id": 321
  },
  {
    "title": "知音鸚哥鳥",
    "author": "陳金順",
    "text": "「你好…」阿春堅持用台語相借問。查某囡仔笑笑幌頭，kā手裡的日頭花插咧鳥籠仔，阿春隨倚過鼻芳。我kā猶未敨開的Ukraine喙罨轉送予古錐妹仔。妹仔歡喜kah，隨越頭走轉去抗議的隊陣。隔轉日，允一个改稿的工課路。案主七十外歲，講往過是科技業的大頭家，按算後個月欲出版傳記，初稿揣人寫了，伊無滿意，限兩禮拜內修予媠氣。咱趁錢頇顢，不而過，允人的工課路，毋捌延tshiân。成十萬字，兩禮拜內愛修予媠氣。",
    "paragraph_id": 322
  },
  {
    "title": "知音鸚哥鳥",
    "author": "陳金順",
    "text": "所擺，彼站較無閒工致意Ukraine的戰事。有當時改稿改kah無晝無暗，毋但家己常在袂記得食，連阿春嘛綴咧枵飢失頓。「Pu…tin…」有一回，改稿改kah烏暗眩，耳空邊聽著阿春咧喃，掠準伊想欲食「布丁」。擔頭看禁無聲的電視，畫面裡露西亞的頭人Putin（普丁）當咧聳鬚。歇一下嘛好。行來就近路口彼間超級市場，買一條siok-pháng、兩个布丁。蓋掀開，khat布丁飼阿春食。",
    "paragraph_id": 323
  },
  {
    "title": "知音鸚哥鳥",
    "author": "陳金順",
    "text": "食賰半个，伊頭越過，咱真知伊飽矣。「好食…好食…」阿春餾慣練的台詞。咱成十日kā冊稿改kah好勢溜溜。講嘛怪奇，Zorina袂輸參我講通和，佇趕稿彼站，伊攏無佮我聯絡。稿一下交人，伊隨閣現身。Zorina傳一段極surprise無比的影片。露西亞烏海艦隊的主戰艦「莫斯科號」（Moskva），予Ukraine軍用兩粒反艦飛彈「海王星號」爆擊。Moskva船身大武隻，規个重敧爿插入海裡。",
    "paragraph_id": 324
  },
  {
    "title": "知音鸚哥鳥",
    "author": "陳金順",
    "text": "戰艦to̍h火，kā就近天裡染kah烏mà-mà。這款天大地大的落氣代，露西亞軍方當該然毋敢承認。我咧看這節影片的時，無點開聲音，尚且阿春當咧睏晝，所致Zorina無參伊相借問。「保重！！！」我留佇line的話語。「你嘛保重！」Zorina回送祝福。無偌久，阿春睏醒。頂回，tshuā阿春坐捷運，唌眾人注目。這擺，拄趁一筆稿費，tshuā阿春坐捷運來淡水行踏。出淡水站，薄日燒熇。",
    "paragraph_id": 325
  },
  {
    "title": "知音鸚哥鳥",
    "author": "陳金順",
    "text": "勻聊仔散步，半點鐘後，行來淡江中學裡的馬偕墓園。馬偕博士通人知。頂日仔，讀煞《福爾摩沙紀事：馬偕台灣回憶錄》，閣較知捌伊為這塊島嶼擔當的重擔。這座墓園嶄然仔清幽，翠青的樹欉踮四箍籬仔遮蔭。佇馬偕博士墓的正手爿，伊的牽手張聰明踮遐永久做伴。徛踮百外冬的墓牌頭前，我目睭瞌瞌、雙手合十數念馬偕博士。阿春真知輕重，佇我敬拜馬偕的時，伊恬tsiuh-tsiuh，若乖嬰仔。「飛…飛…」敬拜煞，阿春開喙。",
    "paragraph_id": 326
  },
  {
    "title": "知音鸚哥鳥",
    "author": "陳金順",
    "text": "我無第二句話，挩開鳥籠仔。阿春目睭展大蕊，掠我nih-nih看。紲落，伊向我頕三下頭，了後，展翼飛對淡水河彼角勢。阿春，無閣飛轉來。我目箍小可澀澀，淡薄仔毋甘。兩月日tah-tah，伊來參咱做伴。緣盡，情散。軟晡，日頭連鞭落海，紅霞散掖天裡。手捾空鳥籠仔，對真理街勻聊仔行向淡水捷運站。彼暝，夭壽好睏。夢裡，阿春參我坐火車，逐四界遊賞田野景緻。慢車硞仔硞，阮來大山火車站邊浸咧日頭花海裡。",
    "paragraph_id": 327
  },
  {
    "title": "知音鸚哥鳥",
    "author": "陳金順",
    "text": "阿春鳥仔放出籠，暢kah這欉飛過彼欉。隔轉早，四點半精神。網路電子報影著毋願相信的消息。『Ukraine戰地記者Zorina不幸身亡！』   新聞報講：Zorina佇規个若荒埔的Mariupol（馬立波）街頭，為欲救一个查某囡仔，煞予露西亞軍彈死。我目睭挼挼咧，閣看予真，佇新聞下底貼一張Zorina往過長頭鬃的相，親像阮佇台北熟似彼時的樣相。",
    "paragraph_id": 328
  },
  {
    "title": "知音鸚哥鳥",
    "author": "陳金順",
    "text": "留kah肩胛頭的金色頭毛略仔虯虯，目睭重巡大蕊，不止仔好笑神。是Zorina久長留踮我心肝穎仔的印記。敢死的露西亞，敢死的Putin，恁的尾梢連鞭臨到。軍兵隨个仔隨个落跑，頭人跤手尾慄慄掣。「有信心，就會贏！」Zorina佮Ukraine留予我的啟示。設使有一日，支鬼半暝半行毋知路，數想侵犯Formosa，恁爸無第二句話，定著攑銃拚來戰場，彈kah予in哀爸叫母。",
    "paragraph_id": 329
  },
  {
    "title": "知音鸚哥鳥",
    "author": "陳金順",
    "text": "「再會Thian-ping…」Zorina、阿春的臭奶呆聲，佇我耳空邊相替換。――2022.5.21佇骨力冊房     2022.7《台文戰線》第67號 良心咖啡廳   阮遮庄跤所在，透底無kah半間咖啡廳欲設踮遮。講嘛有影。地點偏僻，流浪狗強欲phīng人較濟，規个庄頭tsiâu老人、囡仔，罕得有少年家，咖啡欲賣予mooh壁鬼。不而過，世間代予咱料想袂到。",
    "paragraph_id": 330
  },
  {
    "title": "知音鸚哥鳥",
    "author": "陳金順",
    "text": "頂一站，有一台古錐的咖啡車駛來庄裡，彼台漆黃色的咖啡車tshāi咧廟埕，無一時仔，隨五、六个人圍倚來。咖啡車的頭家，是一个看起來二十外歲的媠姑娘仔。無hau-siâu，鼻目喙活靈靈，袂輸日本影戲的女明星。「阿媽，人欲啉咖啡。」阮寶貝孫硬kā我牽來咖啡車邊。「咖啡苦teh-teh，你敢啉會合？」我目頭小可結結講。「阿sáng，Cappuccino袂苦啦。」姑娘仔毋但尪仔頭媠，聲嘛不止仔好聽。",
    "paragraph_id": 331
  },
  {
    "title": "知音鸚哥鳥",
    "author": "陳金順",
    "text": "「阮欲愛Latte。」阮孫阿奇應。「這兩款咖啡，佗位無仝？」我問。「兩款攏有摻牛奶。」姑娘仔喙ná講，手ná泡咖啡，「這甌牛奶摻較濟，就是阿弟仔欲ti̍h的Latte。」   阿奇看著欲ti̍h的咖啡泡好，緊猛捀咧去邊仔啉，連鞭kō kah喙箍攏牛奶泡。「阿sáng，這甌Cappuccino參你結緣，免算錢啦。」我越頭欲撏票包仔納錢，想袂到媠姑娘仔tsiah好禮。時代有影無仝矣！",
    "paragraph_id": 332
  },
  {
    "title": "知音鸚哥鳥",
    "author": "陳金順",
    "text": "查某人會當做的代誌嶄然仔濟。「阿玉，你毋好怪序大人。」我初中欲出業進前，有一个烏陰天的欲暗，阮老母目箍紅紅對我講，「咱家境按怎你上知影，無才調栽培你閣讀起去。」   阮遮庄跤所在足歹討趁。所致，初中出業我隨來北地電子工場食頭路。我做工課誠頂真。日拚暝拚，逐不時攏咧加班，閣較忝嘛毋敢喝出聲。無到兩冬，我就升起來做領班。落尾，熟似佇冊局做業務的阿原。伊做代誌骨力拚勢，頭家不止仔欣賞。",
    "paragraph_id": 333
  },
  {
    "title": "知音鸚哥鳥",
    "author": "陳金順",
    "text": "到kah頭家欲kā冊局收起來彼時，阿原佮我參詳：「咱結婚，做伙扞冊局。」   冊局無蓋大間，中中仔，內底兼賣文具。阿原內外走傱，我負責顧店。生理無大趁，日子會得過，順序kā三个囡仔晟養大漢。三冬前，阿原破病過身。時代無仝矣，冊局歹經營。我收店，搬轉來故鄉溪河庄。「阿母，阿奇佮你蹛，拜託你看頭看尾。」屘查某囝阿美佇阿奇七歲彼冬按呢要求。有孫做伴，咱較袂孤單。阿奇入門，拄好赴國小入學。",
    "paragraph_id": 334
  },
  {
    "title": "知音鸚哥鳥",
    "author": "陳金順",
    "text": "目一下nih，連鞭國小三年矣。「有影好啉！」我啖一喙姑娘仔請的咖啡，「有牛奶芳，袂苦。」   「阿sáng，你毋甘嫌。」   「阮遮庄跤所在，頭擺有咖啡車來。」   「這攏緣份啦。」姑娘仔掠我看一下，「咖啡車四界走，走到佗賣到佗。」   「咖啡車當時會閣來？」阿奇無一時仔就kā彼甌咖啡啉了。「我嘛毋知。」姑娘仔笑笑幌頭。媠姑娘的黃色咖啡車猶未來第二斗進前，隔壁月里鎮煞設一間咖啡廳。",
    "paragraph_id": 335
  },
  {
    "title": "知音鸚哥鳥",
    "author": "陳金順",
    "text": "這間咖啡廳設踮運動公園邊的巷仔裡。佇一樓門框，釘一塊無蓋顯目的枋仔，頂面用紅字寫「良心咖啡廳」。內底無人顧。入門倒爿壁頂貼一張海報，簡單幾項交代：1.自由來去。2.咖啡家己泡，錢隨意lok。3.一冊換一冊。海報邊仔tshāi一台咖啡機仔。機仔量其約佮我平懸，頂面有「黑咖啡」、「拿鐵」、「卡布其諾」三款項物通好揤。閣過囥一座柴櫃。櫃仔隔做四層，頂面排無仝花草的瓷仔甌。",
    "paragraph_id": 336
  },
  {
    "title": "知音鸚哥鳥",
    "author": "陳金順",
    "text": "對面正手爿，兩座百八公分的柴櫃phīng做伙，tsiâu隔做五層，內底的冊量大約一半較加爾。長篙型的店面，排六塊小圓桌，每塊圓桌囥四隻椅頭仔。遮無安冷氣，天篷頂鬥一扇大電風。冷氣蓋毋好，按呢有合我的意。彼早仔，略仔透風。載阿奇去小學了，騎oo-tóo-bái來月里鎮的運動公園。以早罕咧運動。有歲矣，煞參人咧興走標。運動公園闊莾莾，樹木花草不止仔濟，走緊走慢在人歡喜。",
    "paragraph_id": 337
  },
  {
    "title": "知音鸚哥鳥",
    "author": "陳金順",
    "text": "Ná走ná行五、六公里，拭汗、幔裘仔，拄欲牽oo-tóo-bái轉來厝裡，目尾煞眼著「良心咖啡廳」彼五个紅字。我對倒爿柴櫃的頂懸層紲手提一个黃藍透濫的瓷仔甌。甌仔提咧手裡，頓蹬看欲揤佗一款咖啡？頭殼內雄雄想著，聽人講走標啉純的烏咖啡，對身體上蓋讚。「黑咖啡」揤落，撏票包仔lok三个10箍銀角仔，入去邊仔彼个銅管仔裡。規坎店孤我一人。咖啡捀咧，行來正手爿離冊櫃上近彼塊圓桌。",
    "paragraph_id": 338
  },
  {
    "title": "知音鸚哥鳥",
    "author": "陳金順",
    "text": "啖一喙，有影苦teh-teh。苦teh-teh，哪有要緊？！加啉幾擺就慣勢仔慣勢。咖啡啉兩喙，冊櫃罔巡。倒爿彼跤冊櫃的第二層，量約成十本冊。九本徛騰騰，獨獨一本倒踮遐秋凊。冊皮不止仔顯目。白底烏字《白色ê甘蔗園》，是台語長篇小說，作者陳雷。我真知這个陳雷，毋是往過唱〈往事就是我的安慰〉彼个陳雷。",
    "paragraph_id": 339
  },
  {
    "title": "知音鸚哥鳥",
    "author": "陳金順",
    "text": "二十外冬前，手頭有一本華語中篇小說《百家春》，咧寫二二八的故事，內底袂少台語對話，是自由時代出版社替陳雷出的冊。陳雷的冊我讀會合。毋過，身軀邊無半本冊，通好參《白色ê甘蔗園》相替換。啉咖啡自由lok錢，無通換冊當做買冊，嘛是thìng好自由lok錢。撏票包仔，賰兩張百票，行過對面lok入銅管仔裡。坐落來，勻勻仔kā彼甌烏咖啡啉予了。彼下晡4點，來小學載阿奇散學。",
    "paragraph_id": 340
  },
  {
    "title": "知音鸚哥鳥",
    "author": "陳金順",
    "text": "伊知影「良心咖啡廳」開業，暢kah規个人趒起來。「阿媽，緊載我來去啉Latte。」   「戇孫，功課先寫予了才來去。」   「等我功課寫了，咖啡廳早就關門。」   阿奇講的有道理。我干焦知影「良心咖啡廳」無人咧顧，毋過無法度確定幾點關門？「無，按呢啦。你功課寫到6點，阿媽就載你來啉咖啡。」   「若準講關店咧？」   「若關店，咱來去夜市仔，隨在你欲食幾擔？",
    "paragraph_id": 341
  },
  {
    "title": "知音鸚哥鳥",
    "author": "陳金順",
    "text": "」   阿奇聽我按呢講，一入門手面無洗、制服無換，孤啉一喙茶，隨拚勢寫功課。「阿媽，好出門矣。」6點拄到，阿奇隨徛起來。阮足好運。到位的時，咖啡廳猶咧開。倒爿中央彼塊圓桌坐兩个少年家，面ǹg阮彼个，笑笑頕頭。「阿媽，哪無看著頭家？」阿奇好玄。「無頭家咧顧，毋才號做『良心咖啡廳』。」   「按呢，咖啡啉免驚。」   「哪會使按呢？！」我撏一个50銀角仔，「這提咧，等咧lok入咖啡機邊仔的銅管仔。",
    "paragraph_id": 342
  },
  {
    "title": "知音鸚哥鳥",
    "author": "陳金順",
    "text": "」   紲落，喊阿奇家己佇柴櫃提瓷仔甌，家己揤咖啡。伊行倚咖啡機，揤中央彼粒「拿鐵」。我拄欲吩咐毋通揤傷滇，囡仔人袂曉節，咖啡tsuat kah規塗跤。「你先啉寡，才袂閣tsuat kah規塗跤。」我ná講ná提棉仔紙拭塗跤。細包棉仔紙規包用了了。彼兩个少年家，掠阮金金看，害我歹勢kah。「好啉無？」我翻頭問阿奇。「嗯，足好啉。」阿奇牛奶泡kō kah規喙箍。「啉予了，好轉來功課寫寫咧。",
    "paragraph_id": 343
  },
  {
    "title": "知音鸚哥鳥",
    "author": "陳金順",
    "text": "」   「敢無欲去夜市仔？」阿奇目睭展大蕊。「咱照品照行。」我嘛目睭展大蕊，「佇厝裡阿媽按怎講？」   「好啦。」伊喙翹tū-tū。「阿媽會煮好料予你食。」   「啥物好料？」   「時到你就知。」   「阿媽，咱敢會當逐工來遮啉咖啡？」   「袂使。若欲逐工啉咖啡，愛開你家己的所費。」   阿奇面懊tū-tū。毋但阿奇無通逐工啉咖啡，我嘛無逐工啉咖啡。毋是為著省錢，閣較毋是驚阿奇窮分。",
    "paragraph_id": 344
  },
  {
    "title": "知音鸚哥鳥",
    "author": "陳金順",
    "text": "全然一字「懶」。興走標罔興走標，無骨力kah逐早起傱來運動公園。運動公園無踏跤到，當該然貧惰來「良心咖啡廳」交關。不而過，一禮拜啉兩、三甌定著有。彼早仔，身軀都猶未走燒烙咧，大雨就摔落來。濟歲人，驚感著，緊猛拚入「良心咖啡廳」覕雨。好佳哉，門有開，揤一甌烏咖啡，勻勻仔啉落喉。拄坐落來無一時仔，一个看起來phīng我較老的阿伯踏入門。「會當入來覕雨無？」阿伯講話落風落風，目睭掠我金金相。",
    "paragraph_id": 345
  },
  {
    "title": "知音鸚哥鳥",
    "author": "陳金順",
    "text": "「Oo-jí-sáng，緊入來。」   這个阿伯沃kah規身軀。伊喙鬚鬍鬍，行路跛咧跛咧，拖一雙烏mà-mà的淺拖仔，手裡捾一跤大跤塑膠lok仔，內底敢若貯袂少物件。「你且坐，我揤一甌燒咖啡予你啉。」我徛起來，行倚咖啡機。「我身軀無半sián錢。」阿伯頭頕頕。「無要緊，出外人錢銀三不便，這條我先替你出。」我ná講ná揤「卡布其諾」。咖啡捀予阿伯，伊直直頕頭說謝。",
    "paragraph_id": 346
  },
  {
    "title": "知音鸚哥鳥",
    "author": "陳金順",
    "text": "對票包仔撏一張百票，lok入銅管仔，準做兩甌咖啡的錢。阿伯大概久無享受好物。我彼甌烏咖啡才啉半甌，伊的Cappuccino就啉了了，尚且牛奶泡kō kah規喙箍。「敢若囡仔咧。」我ná講ná笑，ná用指頭仔比喙箍。阿伯嘛綴咧起愛笑。伊的頭前齒落兩齒，烏黃仔烏黃。「頭家娘，足勞力！」阿伯徛起來kā我行禮。「Oo-jí-sáng，我毋是頭家娘。」我掠伊看一下，「遮是『良心咖啡廳』，逐項家己來。",
    "paragraph_id": 347
  },
  {
    "title": "知音鸚哥鳥",
    "author": "陳金順",
    "text": "」   我撏一張棉仔紙予伊拭喙。「良心咖啡廳？」伊掠我看一下，「若無棄嫌，我這个老乞食，來講一个無天良的故事分你聽。」   我頕頭，聽阿伯講古。阿賢，人巧，自細漢gâu讀冊。大學出業了後，踏著好機會，頭家嶄然仔欣賞，kā孤查某囝嫁予伊。無幾冬，丈人退休，規間公司交仗伊扞。Tshím頭仔，阿賢日暝拚勢做，生理做kah不止仔ka-ia̍h。趁錢若趁水，錢濟手就ngiau。",
    "paragraph_id": 348
  },
  {
    "title": "知音鸚哥鳥",
    "author": "陳金順",
    "text": "紲落來，本底肩胛頭揹責任的人生規个變款。Tsàm酒家、跋大筊，魔鬼牽咧玲瓏踅。終其尾，好額變散赤。舞kah弄家散宅。「阮某攑掃帚頭kā我hòo出門，自按呢四界浪溜嗹，有路無厝做乞食。」   「Oo-jí-sáng，按呢偌久矣？」   「二十外外冬矣。」   「你敢有序細？」   「一个孤查某囝。」   恬雨。我行來就近利便商店買兩粒燒包仔，捾轉咖啡廳予枵飢失頓的阿伯食。有影無頭神。",
    "paragraph_id": 349
  },
  {
    "title": "知音鸚哥鳥",
    "author": "陳金順",
    "text": "顧咧買包仔，煞袂記捾涼--ê。驚阿伯哽胿，揤一甌烏咖啡予配。「這位大姊，你的恩情毋知底時通報？」阿伯ná講ná挼目睭。「喙食物仔爾，莫囥佇心肝頭。」聽伊按呢講，有影艱苦心。阿伯食煞，頕三下頭，行出咖啡廳。頂回來阮溪河庄彼台黃色咖啡車，閣出現佇我目睭前。恁絕對料想袂到，我佇啥物所在搪著？彼日過晝，來月里鎮辦代誌。代誌收煞，oo-tóo-bái騎咧，想講啉一甌咖啡歇喘咧。",
    "paragraph_id": 350
  },
  {
    "title": "知音鸚哥鳥",
    "author": "陳金順",
    "text": "騎入「良心咖啡廳」彼條巷仔口，遠遠就眼著黃色咖啡車，停踮店口對面的停車格仔。拄入門，媠姑娘仔咧拭椅桌。「阿sáng，你哪會來遮？」伊擔頭掠我金金看。「我不時來遮啉烏咖啡。攏毋捌搪著你，敢講你是…」   「無毋著，『良心咖啡廳』是我設的。」伊笑文文。我目睭展大蕊，喙開hānn-hānn。「媠姑娘仔，你有影無簡單。」我掠伊看一下，「一个人咖啡車駛咧，四界服務民眾。閣tsiah才情，設這間咖啡廳。",
    "paragraph_id": 351
  },
  {
    "title": "知音鸚哥鳥",
    "author": "陳金順",
    "text": "厝稅佮遮的lī-lī-khok-khok，敢袂了錢？！」   伊笑笑聽我講一大捾。紲落，換我聽伊講規个頭直來尾直去。設「良心咖啡廳」本底就毋是為著趁錢，全然想欲回報社會。阮兜本底好額人。毋過…   細漢的時，阮老爸交著歹朋友，家伙敗了了。放某放囝，做伊溜溜去。阮老母好命慣勢，嘛著屈落來做工晟養我大漢。佳哉，我骨力讀冊，對小學到大學領袂少獎學金，猶閣四界做散工，維持生活所費。",
    "paragraph_id": 352
  },
  {
    "title": "知音鸚哥鳥",
    "author": "陳金順",
    "text": "過程裡，濟濟人出力助贊，才有tsit-má的我。雖然猶無啥成就，罔出淡薄仔力，加添社會的溫暖。聽伊按呢講，足感心。閣閬一禮拜較加。軟晡，載阿奇散學。伊的喙箍咧tsiūnn，講欲啉Latte。老身只好載伊來「良心咖啡廳」。騎到頭前大通路口，黃色咖啡車哪會停佇路邊？！看一下真，塗跤倒一个老大人。啊！是頂日踮咖啡廳相搪頭彼个阿伯。「姑娘仔，敢是你挵著老阿伯？」我車插咧路邊開喙問。「阿sáng，毋是我。",
    "paragraph_id": 353
  },
  {
    "title": "知音鸚哥鳥",
    "author": "陳金順",
    "text": "我車駛到位，阿伯仔早就倒踮塗跤。」伊ná講ná喘，「我叫救護車，嘛敲予警察局矣。」   伊話拄講煞，分局的警察車隨到，目nih仔，救護車嘛到位。警察問分明，講欲調監視器查出落跑的兇手。姑娘仔綴阿伯坐起去救護車頂。「你先過，我連鞭到。」我kā姑娘仔按呢講。「阿媽，咱來咖啡廳。」阿奇佇邊仔喃。囡仔人有影毋捌三兩，我kā阿奇睨。「咱欲來病院，另日予你啉兩甌。」先安搭才閣按算。「好啦。」喙仔翹tū-tū。",
    "paragraph_id": 354
  },
  {
    "title": "知音鸚哥鳥",
    "author": "陳金順",
    "text": "我oo-tóo-bái騎到天主教病院的時，阿伯予人捒入手術房矣。我綴姑娘仔來櫃台辦手續。「恁敢是患者的家屬？」櫃台小姐問。阮雙人做伙幌頭。「恁是…」伊話未講煞，一位護理人員kā證件交予櫃台。「吳貴賢…」櫃台小姐出喙唸。「小姐，證件敢會當借我看？」姑娘仔講。櫃台小姐目頭結結，kā證件㧣來面頭前。吳貴賢，1961年出世，雲林人。「阿sáng，伊是阮阿爸。」聽姑娘仔按呢講，我煞gāng去。",
    "paragraph_id": 355
  },
  {
    "title": "知音鸚哥鳥",
    "author": "陳金順",
    "text": "伊撏身分證予我看。吳文真，1989年出世，雲林人。老爸彼格有影寫「吳貴賢」。講來嘛是奇緣。我前後熟似失散二十外冬的爸仔囝。佳哉，阿伯仔車厄傷了無偌重。出院了後，文真喊伊綴咖啡車四界做生理，嘛較有議量。本底，貴賢兄感覺對查某囝虧欠真濟，無欲接受。落尾，我這个外人加話，「虧欠查某囝，kā鬥做生理贖罪敢毋好？」   貴賢兄面仔紅紅頕頭，文真津落歡喜的目屎。「阿sáng，『良心咖啡廳』交予你扞，好無？",
    "paragraph_id": 356
  },
  {
    "title": "知音鸚哥鳥",
    "author": "陳金順",
    "text": "」文真笑笑仔講。「足讚！足讚！」阿奇ná拍噗仔ná嚓嚓趒，「阿媽欲做咖啡廳的店長矣！」   我毋知欲哭抑欲笑？欲允抑毋允？――2022.10.6佇骨力冊房     2023.5.5《台江台語文學》第46期 梧桐   Redhill離London城31公里，是一个萬外人的小鎮。二月底，涼冷仔涼冷。10度，對徛居這搭的住民來講，慣勢kah袂輸咧食三頓相siāng。",
    "paragraph_id": 357
  },
  {
    "title": "知音鸚哥鳥",
    "author": "陳金順",
    "text": "這棟二樓磚仔厝極普通，佮厝邊隔壁的外觀欲仝仔欲仝。伊的門喙安一扇鐵門，生鉎的鐵門頂，字痕霧霧的「Formosa」，真拄真刻出年久月深的痕跡。鐵門邊仔，一欉懸拄天的梧桐親像鎮殿的武士。手蹄仔款的青葉，一葉紲一葉，生湠春天的氣絲仔。磚仔厝裡的主人房，95歲的David倒佇眠床頭，伊規身人嶄然仔無元氣。眠床邊的柴椅仔頂，伊的大漢後生John目睭瞌瞌咧為伊祈禱。",
    "paragraph_id": 358
  },
  {
    "title": "知音鸚哥鳥",
    "author": "陳金順",
    "text": "「我欲啉茶…」John佇輕聲祈禱裡，聽見David用台語喃這句。伊目睭擘金，行倚應話：「阿爸，請聽候一下，我隨來。」   John是David佇英國領養的囝兒，毋過，自細漢綴in翁某踮台灣生活，逐日浸咧彼款環境，自然ti̍k會曉台灣話。伊行來客廳泡凍頂烏龍茶，目nih仔久，沓沓仔kā茶捀來David面頭前，「細膩，燒喔！」   David伸出皺phé-phé的雙手，ná接茶甌ná細聲講：「勞力！",
    "paragraph_id": 359
  },
  {
    "title": "知音鸚哥鳥",
    "author": "陳金順",
    "text": "」伊目睭沙微沙微，勻聊仔呵茶勻聊仔回想佇Formosa的久年記持。David日本時代佇彰化醫館出世，這間醫館是伊的老爸設的。老爸的名相siāng喊David，漢名號做蘭大衛，伊的漢名是蘭大弼(pi̍t)。伊雖罔生成西洋面模仔，不而過，伊代先學會曉的話語是在地的台灣話。足久足久了後，蘭大弼成做佮老爸仝款受人敬重的醫生。伊捌踮濟濟醫生做伙開會的場所大聲講：「我是一个佇彰化大漢的英國台灣人。",
    "paragraph_id": 360
  },
  {
    "title": "知音鸚哥鳥",
    "author": "陳金順",
    "text": "我本底就佇彰化出世，囡仔時代定定佮厝邊的囡仔耍球。Tshit-thô伴攏嘛台灣人，足趣味！」   伊較久都會記得，七歲彼冬，有一擺參老爸行佇彰化街仔。一个中年款的查埔人phīng咧壁角，彼个人頭毛長lòng-sòng、油kah反光，喙鬚鬍sà-sà，乞食款仔乞食款。毋但按呢，彼个人規身軀癩ko爛癆，流膿兼津血水，臭kah phīng臭溝仔水猶較臭。對遐行過的人，隨个仔隨个用手掩鼻，走敢若飛咧。",
    "paragraph_id": 361
  },
  {
    "title": "知音鸚哥鳥",
    "author": "陳金順",
    "text": "獨獨蘭大衛醫師佮人無仝。伊毋但無掩鼻，顛倒勻聊仔行倚彼个中年人。「蘭醫生，毋通倚去啦！」邊仔一个手捾ka-tsì的查某人，手ná掩鼻ná大聲喝。「阿爸…」蘭大弼目頭結結，伊綴老爸跤步行過，仝款無掩鼻。「恁莫倚來，恁莫倚來…」中年人ná徛起來ná向蘭醫師擛手。蘭醫師行倚中年人身軀邊，「Oo-jí-sáng，做你免驚。來咱醫館，我kā你糊藥仔。",
    "paragraph_id": 362
  },
  {
    "title": "知音鸚哥鳥",
    "author": "陳金順",
    "text": "」   中年人頭頕頕，目屎無聲無說津落來，kō kah規个喙鬚黏黐黐。蘭大弼參老爸一人一爿，好禮仔kā oo-jí-sáng插來頭到人車排班的榕樹跤。樹仔跤彼兩个車伕同齊喊：「蘭醫生，」紲落目頭結結講：「這…這…」   「兩位兄哥，做恁免驚。」蘭醫師掠in兩人看一下，笑笑仔講：「我予恁tîng倍錢，一台載oo-jí-sáng，一台載阮爸囝來咱醫館。」   「七歲的記持，永久牢佇我的腦海裡。",
    "paragraph_id": 363
  },
  {
    "title": "知音鸚哥鳥",
    "author": "陳金順",
    "text": "」David閣啉一喙茶。誠濟冬後，老母連瑪玉慈悲的腹腸，予少年蘭大弼足感心。有一日黃昏時天，蘭大弼對街裡欲轉厝的半路，看著面頭前一个穿粗布衫、褪赤跤的作穡人，尻脊骿偝一个成十歲的囡仔。作穡人ná行ná滴重汗，有遐久仔，停落來用手ńg拭汗。「阿伯，恁欲去佗位？」蘭大弼行倚作穡人身軀邊。作穡人掠伊瞭一下，「我這个囡仔跤破皮袂行，人報講緊偝來予蘭醫生看覓。」   「請你綴我來，我是蘭醫生的後生。",
    "paragraph_id": 364
  },
  {
    "title": "知音鸚哥鳥",
    "author": "陳金順",
    "text": "」   「媽祖婆有保庇，」作穡人直直頕頭，「媽祖婆有保庇…」   「借問：咱對佗位來？」   「阮蹛佇線西庄新港仔，自日頭拄出來行到今。」   「阿伯，我來替你偝，好無？」蘭大弼ná撆手ńg ná講。「毋通啦，少爺…」   作穡人無kā囡仔予蘭大弼偝，伊沉重的跤步若老牛拖車，一伐一伐綴佇後壁，勻聊仔行來彰化醫館。入來醫館，蘭大弼隨攑兩條椅仔予爸囝坐咧歇喘，紲落斟兩甌茶予in止喙焦。",
    "paragraph_id": 365
  },
  {
    "title": "知音鸚哥鳥",
    "author": "陳金順",
    "text": "連瑪玉聽著蘭大弼的聲說，對內底面行出來，看見兩爸仔囝虛荏仔虛荏，隨提兩塊紅龜粿予in止飢。「這厝邊下晡送阮--ê，」連瑪玉好禮仔提予in，伊看囡仔吞kah強欲哽胿，「囡仔兄，沓沓仔哺，毋好哽著。」   「耀仔，毋緊kā先生娘說謝？！」作穡人對囡仔講。「先生娘勞力，先生娘勞力！」耀仔紅龜猶哺咧喙裡，暫且含咧，頭連紲頕咧三、四下。",
    "paragraph_id": 366
  },
  {
    "title": "知音鸚哥鳥",
    "author": "陳金順",
    "text": "過一時仔，蘭大衛醫師出現佇眾人目睭前，伊掠耀仔雙跤看一睏，幌頭講：「哪會遮爾仔傷重才偝來？！」   耀仔的老爸歹勢歹勢講：「本成想講草藥仔罔糊看會好無？哪知會變這个款？！」   「Oo-jí-sáng，阿耀的跤無tsiah快復原，」連瑪玉輕聲細說，「予伊穩心仔蹛院，你先轉厝無要緊。」   「先生娘，這…這錢項的代誌，毋知愛攢偌濟？」耀仔的老爸講話tám-tám。「錢項做你免煩惱。",
    "paragraph_id": 367
  },
  {
    "title": "知音鸚哥鳥",
    "author": "陳金順",
    "text": "」蘭大衛不止仔a-sa-lih。耀仔自按呢蹛咧彰化醫館。本底因由病疼憂頭結面的耀仔，自隔轉工起，面模仔一日一日春風。先生娘紮一本白話字《聖經》來病房，勻聊仔教阿耀認捌羅馬字，「沓沓仔唸，勻勻仔看，毋好急，加讀幾遍就會愈熟手。」   天星燁燁爍，散掖河溪的暗暝。醫館無閒煞，蘭醫師翁某佇欲睏進前參詳耀仔的事項。「這幾日，我醫典掀了閣再掀，欲醫好耀仔的跤，干焦補皮手術會用得。」蘭大衛講。「補皮手術？",
    "paragraph_id": 368
  },
  {
    "title": "知音鸚哥鳥",
    "author": "陳金順",
    "text": "」連瑪玉掠翁婿看一下，「若liô我的皮膚補咧耀仔的空喙，按呢敢好勢？」   「事實講，這款手術咱台灣猶無人做過。」蘭大衛目頭略仔結結。三日後，佇彰化醫館的手術房，蘭大衛親手對家後的大腿liô四塊皮膚，了後補踮耀仔的空喙。空喙補紩好勢彼一目nih，耀仔佮連瑪玉做伙滴落歡喜的目屎。「阿母的慈悲，我一世人感念。」David目屎勻聊仔津落來。40歲彼冬，蘭大弼參老爸相siāng，擔當彰化基督教病院院長。",
    "paragraph_id": 369
  },
  {
    "title": "知音鸚哥鳥",
    "author": "陳金順",
    "text": "伊真知普羅大眾的身苦病疼，逐不時鐵馬踏咧，佇街頭巷尾nǹg來nǹg去，佗一跡有需要，伊就出現佇佗一跡往診。「蘭醫生，gâu早。」便若聽著這句話，蘭大弼的笑面就愈春風。「Tsín-sàng，gâu早。」彼日，蘭大弼騎鐵馬經過南瑤宮，南郭國民學校的陳老師，拄好tshuā學生來遮探訪。「南門媽祖宮，西門蘭醫生。南門媽祖宮，西門蘭醫生。」陳老師喙半開兼比手勢，邊仔彼陣學生連紲唸兩遍。「勞力，勞力。",
    "paragraph_id": 370
  },
  {
    "title": "知音鸚哥鳥",
    "author": "陳金順",
    "text": "」蘭大弼目屎含目墘，「想袂到，tsit-má的囡仔猶知捌這句話」。「這句話，是咱彰化人的俗語。」陳老師對蘭大弼笑笑仔講，「我讀公學校彼時，規个彰化城的民眾，就按呢咧呵咾老蘭醫生矣。」   「有影，有影。」蘭大弼對眾人頕頭，鐵馬lap咧紲接伊的行程。伊ná lap鐵馬ná回想老爸退休彼時的情景。蘭大衛、連瑪玉翁某，欲對彰化坐火車到基隆，紲落自基隆港盤船回轉故鄉英國。彼下早仔，淡薄仔涼冷。",
    "paragraph_id": 371
  },
  {
    "title": "知音鸚哥鳥",
    "author": "陳金順",
    "text": "佇彰化車頭內外，成千个鄉親對每一角勢拚來這搭。遮一簇，遐一簇，眾人無為別項，全然欲來送蘭大衛醫師。「蘭醫生救苦救難，敢若基督教的媽祖婆咧。」保正伯仔鐵牛戽斗戽斗、留兩撇喙鬚，徛踮月台頂對眾人講。「是啦，遮爾好的人，點燈仔火都oh得揣。」佇菜市仔賣果子的阿善婆按呢講。",
    "paragraph_id": 372
  },
  {
    "title": "知音鸚哥鳥",
    "author": "陳金順",
    "text": "「咱kā蘭醫生留落來，逐家抾錢供養伊…」   「這條錢，我份一跤…」   「我嘛欲…」   「我嘛欲…」   「我嘛欲…」   「市尹(ún)來矣！」鐵牛大喝一聲，眾人隨擋恬。彰化市尹Koyama身穿文官服、腰縖長劍，大伐大伐行來月台。鐵牛行倚Koyama，向伊行禮。過一搭久仔，蘭大衛穿一軀烏色舊西裝，伊的牽手連瑪玉穿青色膨紗衫，雙人手裡捾一跤略仔褪色的皮箱，做伙出現佇月台頂。",
    "paragraph_id": 373
  },
  {
    "title": "知音鸚哥鳥",
    "author": "陳金順",
    "text": "後生蘭大弼綴佇後壁兩、三步遠，三个人向相送的群眾擛手致意。蘭大衛kā皮箱囥踮塗跤，行倚Koyama身軀邊，「真失禮，予市尹親身來車頭相送。」   「講啥物失禮？！」Koyama輕略仔搭蘭大衛的肩胛頭，「蘭醫生，你是咱彰化的恩情人，我代表所有彰化人kā你說謝，」Koyama行禮，「Arigatō！」。「受當袂起，實在受當袂起。」蘭大衛kā Koyama回禮。「蘭醫生，阮眾人攏向望你留落來。",
    "paragraph_id": 374
  },
  {
    "title": "知音鸚哥鳥",
    "author": "陳金順",
    "text": "」鐵牛踏進前一跤步。「保正伯仔，我知逐家的心意。」蘭大衛伸手搭鐵牛的肩胛頭，「我會kā佇台灣這幾十年的記持，紮轉來英國好好仔保惜。」   火車沓沓仔入站，蘭大衛、連瑪玉翁某勻勻仔peh起去車頂。In佇車窗墘向相送的群眾擛手，群眾隨个仔隨个嘛出力擛手，真濟人滴落無聲無說的目屎。「南門媽祖宮，西門蘭醫生。南門媽祖宮，西門蘭醫生……」眾人大聲喝這句早就牢腹的彰化俗語，一直到kah無看見火車的形影。",
    "paragraph_id": 375
  },
  {
    "title": "知音鸚哥鳥",
    "author": "陳金順",
    "text": "「彼款場面啊，」David越頭看John，John隨徛起來行倚身軀邊，「透世人干焦見過一擺。」   二、三十冬來，蘭大弼踏鐵馬佇街頭巷尾nǹg來nǹg去，早就成做彰化的日常光景。伊欲退休彼日下早仔，猶原聽診器掛咧、白色醫生衫幔咧，行來埕斗牽鐵馬。「你有歲矣，」伊的牽手當咧埕裡沃花，看伊欲牽鐵馬，手頭工課暫且按下，「欲喊病院的運將載你往診無？",
    "paragraph_id": 376
  },
  {
    "title": "知音鸚哥鳥",
    "author": "陳金順",
    "text": "」   「仁愛，」蘭大弼kā家後的雙手搦ân-ân，溫馴講出：「感恩你的疼心。市仔尾近近仔，我踏鐵馬往診，倚晝就轉來。」   「勻勻仔是，」高仁愛嘛用溫馴的話語回應翁婿，「我佇厝裡聽候你，下晡咱做伙來病院辦退休。」   高仁愛，減蘭大弼6歲，嘛是英國人。佇基督教病院設婦產科，彰化市街以外，就近的花壇、和美、芬園、秀水、鹿港遮的鄉鎮，足濟囡仔攏是對伊手裡出世--ê。",
    "paragraph_id": 377
  },
  {
    "title": "知音鸚哥鳥",
    "author": "陳金順",
    "text": "蘭大弼，擔當彰化基督教病院院長嶄然仔久。眾人慣勢有伊佇咧的日子，煞毋甘伊退休。不而過，想倒轉來，嘛該當予伊享福矣。所致，院裡頂頂下下想欲好好仔來感謝伊的奉獻。本底，董事會按算為蘭醫師佮高醫師翁某辦歡送會。不而過，蘭大弼堅持手續簡單就好，毋好勞煩逐家，閣較毋好破費。彼下晡，食飽晝無偌久。蘭大弼穿一軀烏殕舊西裝，高仁愛穿水藍色洋裝，手牽手行入彰化基督教病院會議室。",
    "paragraph_id": 378
  },
  {
    "title": "知音鸚哥鳥",
    "author": "陳金順",
    "text": "會議室裡，董監事佮各部門主管坐kah滇滿滿。眾人噗仔聲拍無歇，響對天篷去。「各位親愛的同仁，」噗仔聲暫歇了後，蘭大弼致感謝辭，「幾十冬一目nih仔就過矣。佇Formosa，佇彰化，佇基督教病院，有我一生美好的記持。明仔載，我參牽手高仁愛醫師，就欲轉來英國過後半世人。對遮所有的一切，我只有感恩再感恩，勞力！」   蘭大弼講到「勞力」，高仁愛徛起來，雙人做伙向逐家行禮。噗仔聲閣一擺響對天篷去。",
    "paragraph_id": 379
  },
  {
    "title": "知音鸚哥鳥",
    "author": "陳金順",
    "text": "紲落，董事長捾一跤皮箱行來蘭大弼面頭前。「蘭醫生，足感謝恁翁某幾十冬來的奉獻。」董事長目箍紅紅，「這200萬是董事會的淡薄仔心意，遮的退休金thìng好過後半世人。」   「董事長，遮的錢請收起來。」蘭大弼kā皮箱攄倒轉，「阮的生活足簡省，轉去故鄉足好過日。」   「是啦，kā錢留落來幫贊艱苦人。」高仁愛紲咧講。講煞，高仁愛參蘭大弼向眾人擛手再會，勻聊仔行出會議室。",
    "paragraph_id": 380
  },
  {
    "title": "知音鸚哥鳥",
    "author": "陳金順",
    "text": "軟晡的日頭，親像蘭大弼翁某，燒烙軟暖。「John，我欲…我欲…看梧桐樹。」David用虛荏的聲嗽喊後生。John聽著老爸咧喊，想講伊暝日倒咧眠床頭，kā捒出來外口曝寡日頭嘛好。「阿爸，我隨用輪椅捒你來門喙看梧桐樹。」   David聽後生按呢應，面模仔有較春風淡薄。日鬚略仔軟暖，散掖懸拄天的梧桐身軀頂。生鉎的鐵門頂，字痕霧霧的「Formosa」，嘛予日鬚炤kah通光仔通光。",
    "paragraph_id": 381
  },
  {
    "title": "知音鸚哥鳥",
    "author": "陳金順",
    "text": "「Formosa…Formosa…」David輕聲唸。「阿爸，小等一下，我隨來。」John kā輪椅固定好勢，徙跤入去厝裡。Tshia̍k、tshia̍k、tshia̍k…，John提相機kā David佮「Formosa」掠入永久的記持。――2022.1.16佇骨力冊房     2022.9.1《老人文學》第10輯 阿雲的心內事   2022，初秋。日鬚薄薄仔。",
    "paragraph_id": 382
  },
  {
    "title": "知音鸚哥鳥",
    "author": "陳金順",
    "text": "八月底的早時七點捅，我勻勻仔行來女中的校園。雖罔我佇就近蹛十外冬，毋過以早袂當入來這間學校。這陣，大範大範kā行入來。「陳老師，陳老師…」行到運動埕邊金龜樹跤，面頭前傱來一个身材中範、目睭大蕊重巡、頭鬃長kah肩胛頭的查某學生。「你哪會捌我？」心內想講開學日，都猶未入學堂…   「老師，我李秋雲。靜安國小的李秋雲…」伊兩蕊大目睭掠我金金相，酒窟仔嘛綴咧笑。",
    "paragraph_id": 383
  },
  {
    "title": "知音鸚哥鳥",
    "author": "陳金順",
    "text": "阿雲，我頭一冬來小學教台語，上蓋優秀的學生，較久嘛閣會記得。彼時，伊讀四年。矮矮仔，百三出仔爾爾。目睭重巡大蕊，喙phé膨皮膨皮。這陣，伊量約155公分，體格加誠瘦抽，莫怪一時袂認得。8點10分頭一節課。我8點08行入108學堂。未曾行到講台，就看著阿雲坐踮頭排正中央，目睭nih咧nih咧對我硞硞笑。",
    "paragraph_id": 384
  },
  {
    "title": "知音鸚哥鳥",
    "author": "陳金順",
    "text": "「各位同學gâu早，」徛踮講台頂，掠全班學生巡一遍，「恁是高中實施台語教育的第一屆，真歡喜來遮佮各位做伙學習。」   「老師，請紹介你家己。」阿雲攑手講話，原在對我笑。「我號做陳青山，兩月日前才對台語師資班結業…」   頭一節課，師生互相認捌了後，說明這學期上課的內容佮方式。第二節課，上課的過程裡，阿雲捷捷攑手回答問題。佮小學彼時相siāng，阿雲又閣是全班台語能力上蓋gió-toh的學生。",
    "paragraph_id": 385
  },
  {
    "title": "知音鸚哥鳥",
    "author": "陳金順",
    "text": "下課我行來金龜樹跤，阿雲隨逐到位。「老師，我有要緊代誌欲kā你講。」伊ná講ná越頭看邊仔。「佗一方面的代誌？」我應。「感情的代誌。」伊口氣堅定。「阿雲，陳老師毋是這方面的專家。」我笑笑仔對伊講：「這款代誌，你哪無kā導師抑是輔導老師講，顛倒走來kā台語老師講？」   「因為我信任你。」阿雲ná講ná對冊揹仔抽出一本冊，是成十冬前我寫的長篇小說《月娘相放伴》。「老師送你的冊，你一直囥佇身軀邊。",
    "paragraph_id": 386
  },
  {
    "title": "知音鸚哥鳥",
    "author": "陳金順",
    "text": "」   「嗯。」阿雲頕頭。紲落，伊交予我一封批，一目nih仔隨走kah無看人影。下一節拄好無課，坐踮金龜樹跤的石頭頂，讀阿雲的心事。陳老師：   真歡喜你來女中教台語。猶會記得，小學上你的台語課，是我每禮拜上蓋期待的代誌。你毋但攢足濟課外資料，閣對阮好聲好說。你捌對我講：「阿雲，你的台語能力，phīng別个囡仔加好真濟，老師對你有特別期待。",
    "paragraph_id": 387
  },
  {
    "title": "知音鸚哥鳥",
    "author": "陳金順",
    "text": "」   開學頭一工，佇校園搪著你，彼時就決心欲kā你講我心內的秘密。老師，我愛著阮班的芳純矣！我知影，你定著袂掣一趒！其實，國中的時，我就確定家己愛查某囡仔，無愛查埔矣。…………   讀煞阿雲的批，我有影無予伊掣一趒，干焦想講欲按怎kā伊鬥相共？幾冬前通過同性婚姻的律法。照理講，「同性戀」佇這塊土地該當毋是禁忌。毋過，敢正經是按呢？無論社會按怎進步，思想保守的序大佮老師嘛是規山坪。",
    "paragraph_id": 388
  },
  {
    "title": "知音鸚哥鳥",
    "author": "陳金順",
    "text": "阿雲無kā爸母佮導師講，的確有姑不而將的因由。閣下一禮拜，我喊阿雲擔當台語小老師。伊頕頭，賰的學生嘛無意見。「阿雲，等咧綴老師來辦公室，有任務交代你。」下課鐘仔聲霆煞，我刁工大聲講予全班聽。紲落，我tshuā阿雲行來金龜樹跤，閣對揹仔提出一疊物件交予伊。「〈阿清的公園〉，這是…」阿雲接過彼疊紙，ná看標頭ná唸。「這篇是我幾冬前寫的同性戀小說。",
    "paragraph_id": 389
  },
  {
    "title": "知音鸚哥鳥",
    "author": "陳金順",
    "text": "」   「敢講陳老師嘛是…」阿雲用giâu疑的眼神看我。「無啦。這是我改編朋友的故事…」   「較停仔轉去學堂，」交代好勢，較袂出破，「kā遮的小說分予同學。喊in先讀，下禮拜討論。」   「這兩、三千字，小兒科爾。」阿雲ná掀ná喃，「阮班早就一堆人讀過《孽子》。」   伊看我目睭展大蕊，kā喙倚來我的耳空邊，一字一字勻聊仔講：「阮—班—有—幾—若—對。」   「蔡老師敢知？」我探問導師的意向。",
    "paragraph_id": 390
  },
  {
    "title": "知音鸚哥鳥",
    "author": "陳金順",
    "text": "「大概毋知。」阿雲幌頭，「上蓋無，毋捌聽伊講相關議題。」   「替我轉告蔡老師，」我紲落講，「請伊下禮拜台語課留落來十分鐘。」   阿雲頕頭。上課鐘仔聲霆。伊手mooh彼疊影印稿，向學堂方向半行半走。這幾冬，民間沓沓致重台語文。特別佇網路傳湠頂面，不止仔濟少年家徛出來鬥跤手。閣下一禮拜，我的台語課tshím開頭，放一齣無偌久進前貼佇YouTube的女同性戀影片《青春愛著時》。",
    "paragraph_id": 391
  },
  {
    "title": "知音鸚哥鳥",
    "author": "陳金順",
    "text": "這齣微電影，短短仔十分鐘，幾位佇網路當紅的少女主演--ê。蔡老師有影坐佇教室後壁kā規齣戲看完。戲搬煞，伊面色無啥對同快步離開學堂。對伊的表情，我真知伊對同性戀的觀感。這位中年女老師行出教室了後，108同學參我分享in對《青春愛著時》的看法。量約五、六位同學拍噗仔喝咻，十外个學生講無聊，賰--ê無表示半點意見。下課了後，阿雲相siāng綴我來金龜樹跤。「陳老師，你看啦！",
    "paragraph_id": 392
  },
  {
    "title": "知音鸚哥鳥",
    "author": "陳金順",
    "text": "」阿雲ná講ná tsàm跤蹄，「予我臆出出，佳哉我無對蔡老師表明。」   我雙手攑懸ǹg天，投降的屈勢。阿雲雙手踮胸前拍一个叉仔。紲落，伊㧣一張廣告單予我。彼个拜六，我佮阿雲約10點佇高鐵站相搪頭。天色略仔烏陰，伊穿藍色拍鐵仔褲，頂身疊粉紅色的長siat-tsuh。我冗早到位，車單代先拆好勢。提票予伊的時，伊歡頭喜面說「勞力。」   倚晝，阮行出挨挨陣陣的台北站。",
    "paragraph_id": 393
  },
  {
    "title": "知音鸚哥鳥",
    "author": "陳金順",
    "text": "我tshuā伊來就近的咖啡廳食晝，了後，盤捷運到公館站。1點40跤兜，台大校門口量約聚集五、六百人。老仝茈攏有，生理性別查某phīng查埔加足濟。七色的彩虹旗颺颺飛，予風吹kah phia̍t-phia̍t叫。「青春鬥陣行」遊行隊陣2點準時起行。行無到5分鐘，咧落霎霎仔雨。我展開隨身紮的烏色兩節雨傘，參阿雲做伙遮。「著啦，芳純哪無同齊來？」我ná行ná問。「伊喔，較閉思啦。」阿雲講。",
    "paragraph_id": 394
  },
  {
    "title": "知音鸚哥鳥",
    "author": "陳金順",
    "text": "「講正經--ê，」我聲嗽放低，「你當時欲予序大人知？」   「老師，你真煩呢！」阿雲ná講ná kā我的手股頭挨一下。欲暗，佇回程高鐵裡。「陳老師，」我當咧眯一下，予阿雲的喊聲掣一趒，「講正經--ê，」伊等我全然清醒紲落講，「阮阿母phīng阿爸加誠開化。」   「按怎講？」   「我國中彼時，想欲學畫圖。阮阿爸講：『冊讀予好較要緊』，」阿雲聲放低學話，「尾仔，阿母提伊的私奇錢予我納學費。",
    "paragraph_id": 395
  },
  {
    "title": "知音鸚哥鳥",
    "author": "陳金順",
    "text": "」   「你準備好矣，著無？」我展笑容。阿雲頕兩下頭，掠我微微仔笑。「你看！」阿雲揤手機仔，予我看相片，「氣質真好，著無？」   「這，恁阿母？」我目睭展大蕊。「嗯。」   「足面熟，伊的大名？」我目頭略仔結結。「張碧玉。」   「敢是礁溪國小出業？」我的記持轉踅真緊。「你哪知？」阿雲雄雄懸音，第3車廂的人攏越頭看阮。阿雲正手攑來目頭，kā逐家會失禮。「阮是小學同窗。」我輕聲細說。",
    "paragraph_id": 396
  },
  {
    "title": "知音鸚哥鳥",
    "author": "陳金順",
    "text": "阿雲的喙peh kah足開，袂輸欲kā啥物件吞落肚的形。我驚伊閣大聲咻，緊伸手掩咧伊的喙口。「老師，你哪會走來台南？」   「講來話頭長，」我吐一下大氣，紲落講：「啊恁阿母咧？」   「煞毋知愛著較慘死？！」阿雲ná講ná文文仔笑。透過阿雲，我佮失散幾十冬的碧玉閣再見面。阮約佇文學館外面的咖啡座開講。開講罔開講，事實是咧參詳阿雲的代誌。",
    "paragraph_id": 397
  },
  {
    "title": "知音鸚哥鳥",
    "author": "陳金順",
    "text": "「青山，咱台灣島踅半輾較加，」碧玉的頭一句話，啉一喙烏咖啡紲落講：「想袂到你是阿雲小學佮高中的台語老師。」   「suinn-suinn-nuí-nuí」（酸酸軟軟）   「tsiā-puīnn-phuè-lóo-nuī」（食飯配滷卵）   我一句、伊一句故鄉宜蘭的腔口，講煞做陣笑kah喙仔裂sai-sai。「講正經--ê，」我的笑容代先收束，「阿雲這个囡仔逐項好。不而過…」   「不而過按怎？",
    "paragraph_id": 398
  },
  {
    "title": "知音鸚哥鳥",
    "author": "陳金順",
    "text": "」碧玉目頭結結。「感情代佮人較無仝。」   「我早就真知。」伊口氣嶄然仔定著。「伊毋捌對你講…」我未曾講煞，碧玉拍斷話柄。「我偷看過伊的日誌。」伊煞輕聲細說。「你敢會反對？」   「阮干焦這个孤查某囝。伊的性癖我上蓋知，若無順伊的意，」碧玉掠我看一下，「定著飛kah huīnn-huīnn-huīnn。」   最後彼三字「遠」，特別講宜蘭腔。「In阿爸彼爿…」我試探。",
    "paragraph_id": 399
  },
  {
    "title": "知音鸚哥鳥",
    "author": "陳金順",
    "text": "「講著in老爸，唉…」碧玉吐一聲大氣，紲落講：「思想極保守無比，新聞咧報同性戀遊行，予伊譬相kah袂聽得。」   「你拍算按怎做？」   「人的想法，無可能一時三刻隨改變。」伊閣啉一喙咖啡，「伊較重囡仔的成績，毋捌咧問感情代，我才沓沓滴滴勻聊仔予伊接受。」      阿雲若知影碧玉偷看伊的日誌，毋知會趒跤頓蹄無？不而過，伊若知影老母無反對伊的感情代，的確會喙笑目笑。日鬚薄薄仔。",
    "paragraph_id": 400
  },
  {
    "title": "知音鸚哥鳥",
    "author": "陳金順",
    "text": "我喙笑目笑行轉稅厝徛。――2021.1.1佇骨力冊房     2022.10《海翁台語文學》第250期 烏雲白光   食kah八十外，世情看透透。看著tsit-má的世情，予咱閣khah數念老縣長胡雲。胡雲老縣長，是我生目睭以來，孤一个thìng好比大頭拇的政治人物。賰--ê，tsiâu-tsiâu政治佬仔。「男仔，做你穩心仔蹛。」減我成十歲的胡縣長，頭擺見面按呢講。",
    "paragraph_id": 401
  },
  {
    "title": "知音鸚哥鳥",
    "author": "陳金順",
    "text": "伊無激笑面，不而過，咱知伊百面真心。「縣長，我孤國校仔出業，」我汗水ná津ná應，「無半點背景，你哪會敢倩我？」   「哈，哈。」縣長ná笑ná撏褲袋仔，撏一條khóng--ê手巾仔，「來，提去拭汗。」   「這…這…」我雄雄大舌。「免細膩。」縣長kā手巾仔提來我面頭前，我緊猛tsih過來，「你敢知？這个運轉手的缺，成十人咧爭。",
    "paragraph_id": 402
  },
  {
    "title": "知音鸚哥鳥",
    "author": "陳金順",
    "text": "」講到遮，伊掠我看一下，「孤你男仔家己看報紙來允，賰--ê攏嘛議員、親tsiânn朋友相央託。」   「按…呢…」我喙仔開hānn-hānn，「你倩我，這聲得罪袂少人。」   「毋是我胡雲倩你，是縣政府倩你。若毋驚，穩心仔綴我做四冬。」   「縣長，勞力。」我頭頕幾若下。隔轉日，上班頭一層代誌，就是kā洗好曝焦的手巾仔還縣長。胡縣長無蹛佇官廳設的公館。",
    "paragraph_id": 403
  },
  {
    "title": "知音鸚哥鳥",
    "author": "陳金順",
    "text": "In兜徛踮鎮外的田墘，兩層殕色的西洋樓，樸實仔樸實，一欉百年榕仔樹tshāi咧埕斗。若毋是親目睭眼著，講遮是縣長的厝，大概無人信táu。「男仔，蹛佇揜貼的所在，對你較失禮。勞煩你早仔7點來，咱8點進前愛踏入辦公廳。」   我攏會冗早出門，冗早kā車駛來縣長in兜門喙，聽候縣長7點準時行出埕斗。縣長穿插簡省。水藍的siat-tsuh、烏的西裝褲、跤long白布鞋，咖啡色的kha-báng略仔遛皮。",
    "paragraph_id": 404
  },
  {
    "title": "知音鸚哥鳥",
    "author": "陳金順",
    "text": "伊剃五分仔頭，講按呢省咧整理。「車勻仔駛，毋好趕狂。」這句交仗，我記牢牢。做縣長運轉手的頭一日，才知阮頭家是遮爾仔有量的人。彼早仔7點，我準時載縣長離開厝兜。車勻仔駛，tshím頭仔路裡人車疏疏仔，駛來茄苳鎮佮市內的隔界，過路人、自轉車、oo-tóo-bái、自家用ná來ná濟。拄過一个十字路口，佇阮面頭前成十公尺，一隻黃塗色的土狗仔，對倒爿路邊欲橫過正爿。伊無傱，親像咱人咧散步彼款樣相。",
    "paragraph_id": 405
  },
  {
    "title": "知音鸚哥鳥",
    "author": "陳金順",
    "text": "「男仔，」縣長ná喊我ná比手勢，伊展開手蹄仔攑來面頭前，「擋恬，讓伊過。」   我車無駛緊，隨踏擋仔讓土狗仔先過。毋知敢是我過頭敏感？我感覺彼隻土狗仔有伊的天良，佇伊勻聊仔過路的坎站，一目nih仔久，目睭金噹噹參縣長sio對相。過無偌久，風颱紡出海。彼透早，縣長喊我冗半點鐘出門。沿路樹欉倒翹翹、樹葉仔散掖掖。",
    "paragraph_id": 406
  },
  {
    "title": "知音鸚哥鳥",
    "author": "陳金順",
    "text": "佇烏陰天裡，清潔隊員tsiâu出動，in攑竹掃梳掃kah大粒汗細粒汗，畚斗佮糞埽袋仔攏是樹枝參葉仔的身屍。佇頂回搪著土狗仔遐較過一塊仔，一隻烏貓仆踮路中央。伊的身軀予車kauh過，死giān-giān矣。「阿彌陀佛！」我雙手合十輕聲唸。「Oo-bá-sáng，」縣長落車，行倚當咧掃樹葉仔的清潔隊員，「拜託好禮仔埋彼隻貓仔。」   「古早人講『死貓吊樹頭，死狗放水流』。」Oo-bá-sáng講。",
    "paragraph_id": 407
  },
  {
    "title": "知音鸚哥鳥",
    "author": "陳金順",
    "text": "「文明時代，衛生第一，毋好迷信。」縣長應。這个時代，磕袂著環保來環保去，保護溪河、保護土地…遮的無所不至。三、四十冬前，獨獨胡雲縣長嶄然仔有眼光。講一句無輸贏。設使胡縣長無堅持透底，阮平洋縣欲哪有這款好光景？！講才咧講，做伊的穡頭無咧軟略。歹勢，照縣長的講法，毋是做伊的穡頭，是做縣政府的穡頭。莫看伊遮爾仔硬骨。事實上，公huān公、私huān私，伊分kah清楚仔清楚。",
    "paragraph_id": 408
  },
  {
    "title": "知音鸚哥鳥",
    "author": "陳金順",
    "text": "彼回，縣長參加一个教育會議，頭尾三點鐘久。「男仔，你先轉辦公廳歇晝，較停仔才來載我。」   我轉來辦公廳，拄泡一甌茶米茶欲啉。電話咧喨，縣長娘敲來講查某囝麗雲燒kah 39度外。「我隨來。」二十分鐘後，我kā車駛來縣長in兜門喙。「阿男兄，勞力喔！」縣長娘直直kā我頕頭，害我袂輸啉燒酒一个面紅絳絳。我kā in載來鎮內的天主教病院。聽候掛號、醫生看診、護士注射、領藥包，規个辦煞，照原路勻仔駛轉厝。",
    "paragraph_id": 409
  },
  {
    "title": "知音鸚哥鳥",
    "author": "陳金順",
    "text": "西北雨，不止仔gâu節時間。拄仔無落，這陣煞phe̍h-phe̍h叫。我拚來學校欲載縣長，伊徛踮過水仔聽候半點鐘較加。「男仔，你若閣無講無呾做這款代誌，包袱仔款款咧轉厝食家己。」   我掠準天公地道的代誌，煞予胡縣長罵kah臭頭。「下回，喊伊坐計程仔去，袂使用公務車。」這句，縣長聲嗽有較軟略。胡縣長無黨無派，正正政治孤鳥。佇伊上任進前，平洋縣tsiâu臭頭仔黨咧做縣長。",
    "paragraph_id": 410
  },
  {
    "title": "知音鸚哥鳥",
    "author": "陳金順",
    "text": "往過，人咧講「台灣，無三日好光景」，敢毋是無天良的食錢官致蔭的？！較早，貪官歪哥都袂赴矣，欲哪有啥物建設？！起菜市仔、設圖書館、鋪橋造路……胡縣長任內，工程歹算濟。胡縣長逐擺巡工程，攏嘛臨時臨曜，我以外，無人代先知。「男仔，載我來…」聽話頭，我隨知話尾。Khiak、khiak，便若到地，縣長隨挩開kha-báng的jia-khuh，鐵槌仔捎出來，塗跤撼兩下，有實無實隨知機。",
    "paragraph_id": 411
  },
  {
    "title": "知音鸚哥鳥",
    "author": "陳金順",
    "text": "伊這款巡工程的鋩角，一喙傳一舌，無偌久通台灣島眾人知，報紙順這个勢kā封做「鐵槌仔縣長」。八月時天，蟬仔聲吼袂離。彼日，縣長巡不止仔濟工程，公園、體育場、文化中心…   尾站巡煞，天欲暗矣。「男仔，歹勢，延tshiân你下班時間。若無咧趕，做伙來麵擔仔。」   做縣長的運轉手tsiah久，頭擺看伊踮外口食暗。我kā車插佇運動公園墘的停車場，tshuā伊來就近婦jîn人咧扞的麵擔仔。",
    "paragraph_id": 412
  },
  {
    "title": "知音鸚哥鳥",
    "author": "陳金順",
    "text": "「你且坐，我來喊。」縣長聲嗽溫和。參縣長食飯，才知伊儉家己、慷慨別人。伊家己喊細碗白湯麵，kā我點大碗扁食麵，豆乾、滷卵、海帶切規盤。「男仔，你較辛苦。來，加食寡。」縣長ná講ná kā菜夾入我的碗公。「縣長，按呢我足歹勢。」   「退勤矣。」伊掠我看一下，「你就敢若阮阿兄，是咧歹勢啥？」   「人喊你『鐵槌仔縣長』，你敢袂受氣？」我講話tám-tám。「是欲受氣啥？",
    "paragraph_id": 413
  },
  {
    "title": "知音鸚哥鳥",
    "author": "陳金順",
    "text": "鐵槌仔撼破偷工減料，嘛撼開烏暗縫。按呢，世事定著通光。」   有影，縣長講的確實有影。世事欲通光，就愛公平無私偏。鐵槌仔撼破偷工減料，就咧袂直矣！一堆議員佇尻川後，訕kah無一塊好。想袂到，有一日透中晝，伊kā縣內戲園頭家喊來會議廳，隨人分一粒飯包。「各位頭家，恁ná食我ná講。」縣長掠眾人看一下，紲落講：「對後禮拜起，咱縣戲園放送電影進前，一概免閣插播『國歌』。",
    "paragraph_id": 414
  },
  {
    "title": "知音鸚哥鳥",
    "author": "陳金順",
    "text": "」   尾句講煞，眾人喙仔開hānn-hānn。逐家你看我、我看伊，有的飯吞一半，有的當咧哺滷卵。縣長瞭一下，秘書隨kā公文分予戲園頭家。眾戲園頭家ná看公文ná踅踅唸。「縣長啊，按呢做，敢毋是咧食飽換枵？！」   「拜託咧，『國歌』你也敢欲kha̍p？！」   「夭壽喔，這聲愛來食免錢飯矣！」   「各位，」縣長中氣十足，「這是行政命令。代誌若出破，我胡雲孤人擔。",
    "paragraph_id": 415
  },
  {
    "title": "知音鸚哥鳥",
    "author": "陳金順",
    "text": "」   佇戒嚴時代，敢kā臭頭仔黨tshiàng tsiah大注--ê，揣無第二口灶矣。下回平洋縣長選舉，胡雲票聲70幾pha，連任若咧哺塗豆。「男仔，閣愛勞煩你四冬矣。」開票煞隔轉早仔，縣長好禮仔對我講。「會當做縣長的運轉手，是我男仔這世人的福報。」我笑kah流目油。彼日，欲暗退勤進前，我對縣長講：「較停仔敢有閒？」   胡縣長笑笑掠我看一下。「若無咧趕，做伙來麵擔仔。",
    "paragraph_id": 416
  },
  {
    "title": "知音鸚哥鳥",
    "author": "陳金順",
    "text": "」我頓蹬一下，紲落講：「這回換我請，祝賀縣長連任。」   縣長頕頭。車相siāng插佇運動公園墘的停車場。「你且坐，我來喊。」行來麵擔仔，我按呢講。我喊兩碗大碗扁食麵，豆乾、滷卵、海帶切規盤。「縣長，你愛食予飽，撼鐵槌仔才有夠力。」我ná激伍仁ná kā菜夾入伊的碗公。「男仔，你正經是我胡雲的知己。」   人生，可比雲過月。胡雲縣長，過身十外外冬矣。現此時的社會，敢的夾去配。政治佬仔窒倒街。",
    "paragraph_id": 417
  },
  {
    "title": "知音鸚哥鳥",
    "author": "陳金順",
    "text": "我不止仔濟冬無頓票矣。食kah八十外，世情看透透。看著tsit-má的世情，予咱閣khah數念老縣長胡雲。――2022.8.17佇骨力冊房     2022.10《台文戰線》第68號",
    "paragraph_id": 418
  }
]