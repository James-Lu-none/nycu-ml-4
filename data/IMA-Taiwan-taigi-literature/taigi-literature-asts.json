[
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "劇中人 / 演員表: ['林家： 長女麗君：羅乃維 陳家： 母親美鳳：林秋雲 女兒嘉真：陳燕秋 李家： 父親和仔：洪傳宗 母親和姆：陳慧貞 長子耀賢：王永隆 陳家： 父親俊生：王崇憲 方家： 父親昆龍：廖啟助 母親春仔：林玉麗 么女雅惠：洪品芬']",
    "paragraph_id": 1
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "片頭之後: []",
    "paragraph_id": 2
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "音樂: ['（滿山春色，漸出襯底，口白介紹漸入）']",
    "paragraph_id": 3
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "（口白）錦荔枝的滋味，若是干焦聽著這个名，你會想著啥物？這，敢會是咧寫甜粅粅的荔枝？或者是咧講咱甜蜜的少年時？ 若是我這馬共你講：錦荔枝就是苦瓜，現此時，佇你的頭殼內，想著的滋味又閣是啥物？是苦teh8-teh8予你叫毋敢的彼款味？或者是苦盡甘來，閣會懷念的彼款滋味？ 咱這齣｢錦荔枝的滋味｣，就是欲邀請咱所有的聽眾朋友，共你耳空借我，綴咱新草衙的這幾个小人物，予咱閣一擺行轉去早前共｢食苦當做是食補｣的七八十年代，彼段充滿鹹、酸、苦、澀各種滋味的日子…..(淡出): []",
    "paragraph_id": 4
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "第一場: []",
    "paragraph_id": 5
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "音樂: ['（音效：遠遠khiu2鐵門的聲，雜濫著狗咧吠的聲，跤踏車來來回回的聲音，水聲，燃柴的聲音，跤步聲）']",
    "paragraph_id": 6
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "春仔: ['昆龍仔，你水是貯好抑袂？跤手毋著較緊咧！人客連鞭就來矣！']",
    "paragraph_id": 7
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "昆龍: ['好矣啦！一透早就咧咻咻叫！今仔日冬節，叫你歇一工你也毋聽，人攏咧食圓仔，是啥人欲來食你的炒米粉啦？']",
    "paragraph_id": 8
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "口白: ['民國七十三年的冬節這一工透早，菜市仔賣米粉炒的春仔佮昆龍仔翁仔某，那款料那答喙鼓。']",
    "paragraph_id": 9
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "春仔: ['哼！冬節就咧冬節咧，無趁敢有通食？敢講今仔日恁公司就免上班？']",
    "paragraph_id": 10
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "昆龍: ['哪免？曷毋是禮拜，哪有通免做！閣再講，我若無去，阮公司的空貝仔線，毋就攏無人徛？無我是會吊鼎呢!']",
    "paragraph_id": 11
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "春仔: ['hooh！聽你咧膨風，講甲若咧做董的！']",
    "paragraph_id": 12
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "昆龍: ['唷！你哪會知影人攏叫我董的？坐我交通車的阿妹仔攏嘛叫我：昆龍大的，董的，董的！']",
    "paragraph_id": 13
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "春仔: ['你是一句話就袂曉聽，人是驚趕袂著車，叫你：等咧，等一下的意思！你閣叫是人咧叫你董事長喔？']",
    "paragraph_id": 14
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "昆龍: ['你莫看貓的無點呢！嘿嘿！若有一工予我著阿樂仔，你免驚無董娘通做！']",
    "paragraph_id": 15
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "春仔: ['你猶咧簽牌？！我毋是叫你袂當簽？無彩人的錢！你後個月的涼水錢無矣！無錢我才看你欲按怎去簽？！']",
    "paragraph_id": 16
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "昆龍: ['媠某的！莫啦！恁翁逐個月趁的攏予你，嘛干焦這點仔涼水錢通提來買薰爾，無薰通噗，你是欲叫我按怎度？']",
    "paragraph_id": 17
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "春仔: ['我煞毋知你想好額，想甲欲悾去矣！跋阿樂仔？彼是會輸甲褪褲呢！你敢無看著義仔彼家伙仔-悽慘落魄？']",
    "paragraph_id": 18
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "昆龍: ['你講了有影！是講……歹竹可能真正較會出好筍的款，你看義仔in麗君三个姊弟仔，有夠捌代誌！']",
    "paragraph_id": 19
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "春仔: ['哼！歹竹若真正會出好筍！俊生仔in良仔就袂佮人冤家相拍矣！俊生仔這个人就是食銅食鐵，毋才會生甲良仔這款毋成囝！']",
    "paragraph_id": 20
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "口白: ['就佇春仔佮昆龍仔咧講的時陣，佇鐵仔埕貿工，兼起販厝咧賣的大頭家-俊生仔，雄雄出現佇米粉擔。']",
    "paragraph_id": 21
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "俊生: ['hooh！春仔，你嘛毋通按呢，一透早就佇我的尻川後講我的歹話，我是踢倒恁兜的黃金甕仔是毋？啥物食銅食鐵？我干焦會食你的炒米粉爾！來！來一盤大盤的，豬血湯嘛來一碗。']",
    "paragraph_id": 22
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "春仔: ['你欲食，我閣無想欲賣咧！你敢毋知冬節較大年？無禁無忌！講啥物黃金甕仔？欲踢轉去恁兜踢啦！']",
    "paragraph_id": 23
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "昆龍: ['哎唷！你大頭家呢！厝內黃金甕仔定著足濟，黃金萬兩！轉去恁兜mooh黃金甕仔，看萬兩的黃金搵豆油，敢會食得？']",
    "paragraph_id": 24
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "俊生: ['聽恁講彼啥物話？敢著遮鹹？恁講恁無欲賣？哼！恁爸才袂癮食咧！敢誠實著賣甲遮囂俳？']",
    "paragraph_id": 25
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "音效/口白: ['（拍桌聲！拖椅仔聲）佇俊生仔見笑轉受氣的時，開西藥房的和仔，聽著聲，行出來做公親。']",
    "paragraph_id": 26
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "和仔: ['恁是咧吵啥啦！大年大節閣嚷甲連阮厝都有聽著，食飽傷閒敢著按呢敲齒？']",
    "paragraph_id": 27
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "俊生: ['和仔，你就毋知咧！昆龍仔這對翁仔某，佇我的尻川後講我的閒仔話，我無佮in計較，閣欲共交關炒米粉，in毋賣我無打緊，共我剾洗、閣兼共我洗面，按呢敢講會得過？']",
    "paragraph_id": 28
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "春仔: ['你拍人喝救人！明明就是你咧咒讖阮，講啥物踢倒阮兜的黃金甕仔！呸！呸！呸！大年大節！昆龍仔！等一下你提鹽米摔摔咧！']",
    "paragraph_id": 29
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "昆龍: ['是！媠某的！！']",
    "paragraph_id": 30
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "俊生: ['哎唷，昆龍仔你嘛較拜託一下，恁春仔這範的，你閣叫伊媠某的？你敢講，我毋敢聽！！']",
    "paragraph_id": 31
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "和仔: ['hooh！莫怪春仔會按呢氣掣掣，俊生仔，你彼支喙，真正若狗母尻川咧，無按呢弄，你是袂暢是毋？']",
    "paragraph_id": 32
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "音效: ['（khiu2椅仔的聲音，背景車聲，跤踏車的聲音，人聲）']",
    "paragraph_id": 33
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "客人Ａ: ['一盤米粉炒，一碗豬血湯。']",
    "paragraph_id": 34
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "客人Ｂ: ['一碗大腸豬血湯，胡椒較濟咧']",
    "paragraph_id": 35
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "春仔: ['（懸聲，笑容）好！隨來！（低聲，重聲）閃啦，莫佇遮鎮路！']",
    "paragraph_id": 36
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "和仔: ['行啦！莫閣徛佇遮答喙鼓矣！你若枵，來阮兜食菜包，莫佇遮妨礙人做生理啦！']",
    "paragraph_id": 37
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "俊生: ['恁某有包菜包喔！好喔！阮彼箍柴耙，干焦會曉綴我綴牢牢，莫講冬節包菜包矣，規間厝挐氅氅也攏無欲款，莫怪阮良仔會佇外口浪流連，嘛攏伊寵倖出來的。']",
    "paragraph_id": 38
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "和仔: ['恁翁仔某嘛免龜笑鱉無尾，今仔日大年大節，我嘛無想欲唸你，來阮厝食菜包較有影。']",
    "paragraph_id": 39
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "音效: ['（跤步聲遠去的聲音。）音樂淡入：冬節圓(潘麗麗)']",
    "paragraph_id": 40
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "口白: ['（音樂淡出，襯底） 遮是新草衙的菜市仔，透早天袂光，賣魚、賣肉、賣豆奶、賣米粉炒的擔仔，早就出來排矣。 講起來，春仔是一个人人好的人，伊食四面風，看五色人，罕得佮人冤家量債，獨獨俊生仔誠刁持，定定就來欲弄伊受氣，所以，春仔見若看著俊生仔，就無啥物好面腔。 ＊（歌唱幾句，以一節為佳） 今仔日是冬節，春仔猶未開市就拄著這个破格喙的俊生仔，伊喙裡講的「黃金甕仔」，是早前土葬抾骨了後，囥骨頭用的，莫怪春仔會受氣受觸。 ＊音樂：冬節圓(一葩即淡出，轉不同調性音樂，３秒後再接口白) 綴和仔去西藥房食菜包的俊生仔，又閣會拄著啥物款的代誌咧？予咱繼續聽落去！（＊音樂淡出，一個段落再接第二場）']",
    "paragraph_id": 41
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "第二場: []",
    "paragraph_id": 42
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "音效: ['（瓦斯爐拍開，泡茶聲，斟茶聲，俊生lim一喙茶）']",
    "paragraph_id": 43
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "俊生: ['嗯～毋是我咧褒，恁某實在好手路，咱草衙除了美鳳仔，欲共這菜包包甲遮爾仔好食，嘛干焦恁某才有才調爾。']",
    "paragraph_id": 44
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "和仔: ['這曷著講？想當初時，我是相誠久才去相著呢！毋是我家己褒，較袂臭臊，阮某這範的，確實是袂嫌得矣。']",
    "paragraph_id": 45
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "音效: ['（跤步聲由遠至近，碗囥桌頂的音效）']",
    "paragraph_id": 46
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "和姆: ['（笑）恁的喙哪會遮甜啦！予我歹勢甲，來！閣來一碗圓仔湯！']",
    "paragraph_id": 47
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "俊生: ['哎唷！予嫂仔無閒甲！我就無客氣矣！（粗魯食物件的聲）']",
    "paragraph_id": 48
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "音效: ['（捒車的跤步聲，俊生仔急急咳嗽聲，拍胸口聲）']",
    "paragraph_id": 49
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "和仔: ['你是食遐雄欲創啥啦？我也袂趕人客矣！']",
    "paragraph_id": 50
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "俊生: ['無啦，我是看美鳳仔捒車仔過，想欲叫煞去予圓仔哽佇嚨喉空。']",
    "paragraph_id": 51
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "和仔: ['你沓沓仔食，我替你去叫人。']",
    "paragraph_id": 52
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "音效/口白: ['佇菜市仔賣粿、賣菜包的美鳳仔，平常時仔攏誠早就捒車仔去排擔，等菜市仔煞市了後，才閣四界捒去喝賣。伊今仔日有較晏出門，所以去予和仔叫轉來的時，講話的口氣有淡薄仔急。（跤步聲由遠至近）']",
    "paragraph_id": 53
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "美鳳: ['俊生仔，你有代誌欲揣我？']",
    "paragraph_id": 54
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "俊生: ['我是欲問你，義仔欠你的數，敢有先還你？']",
    "paragraph_id": 55
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "美鳳: ['你嘛咧講譀古，義仔彼口灶，散甲欲予鬼掠去，欲佗位生錢來還我咧？']",
    "paragraph_id": 56
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "和仔: ['我叫是有啥物大代誌，原來…俊生仔！你嘛較差不多咧！']",
    "paragraph_id": 57
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "俊生: ['毋是啊！欠數還錢，天公地道！閣再講，我都有聽人講義仔in麗君仔，逐工都守佇美鳳仔in兜，我咧想，月仔佮美鳳仔較好，定著有錢會先還伊，若無，麗君敢有遮大面神，逐工去人兜？']",
    "paragraph_id": 58
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "美鳳: ['你是知一箍芋仔蕃薯！人麗君是去共我鬥跤手，佮我挨粿做菜包，講是欲拄利息錢予我，煞予你講伊大面神！誠實袂堪得氣！']",
    "paragraph_id": 59
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "和仔: ['美鳳仔，大年大節莫氣身惱命，你緊去做生理，莫插伊！']",
    "paragraph_id": 60
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "美鳳: ['佮你這款人講話，白了工的爾！哼！']",
    "paragraph_id": 61
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "音效: ['（跤步聲急急離開）']",
    "paragraph_id": 62
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "和仔: ['你來阮遮，就是專工欲來討數喔？']",
    "paragraph_id": 63
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "俊生: ['你敢無聽人風聲，前日仔義仔有寫一陣會仔，這陣應該當有錢，我若無趁這陣先來討寡轉來，若閣予伊輸去，毋就討無錢矣？']",
    "paragraph_id": 64
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "和仔: ['你跤手傷慢矣！昨昏，阮牽的聽月仔講，彼條錢全溶了了囉!']",
    "paragraph_id": 65
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "俊生: ['哪有可能？彼條袂少呢！較gâu輸嘛無遮緊。']",
    "paragraph_id": 66
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "和姆: ['是真的啦！月仔in母仔囝為著這層代誌吼甲，予我聽甲有夠毋甘。']",
    "paragraph_id": 67
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "俊生: ['了然喔！是講，恁嘛傷夯枷，好好厝，稅甲這款人，莫講收厝稅，定定愛應付這三不五時來討數的人，敢袂嫌麻煩？']",
    "paragraph_id": 68
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "和姆: ['哪會？阮彼間原本就是棧間，佳哉有稅in，你看麗君共彼間房款甲偌爾仔好勢咧。']",
    "paragraph_id": 69
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "和仔: ['而且，麗君逐暗閣來替阮顧藥房，兼讀冊寫功課，遮捌代誌的囡仔，我敢袂疼！']",
    "paragraph_id": 70
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "俊生: ['是！是！！恁翁仔某是大菩薩！莫怪生一个耀賢遮出脫的囝。']",
    "paragraph_id": 71
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "音效/口白: ['（跤踏車停車的聲音）就佇這時，耀賢騎跤踏車轉來矣！']",
    "paragraph_id": 72
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "俊生: ['講人人到！耀賢大狀元，拄咧講你爾！']",
    "paragraph_id": 73
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "和仔: ['恁俊生叔仔誠愛講笑，啥物大狀元，伊干焦是讀冊囡仔爾，毋通按呢共褒。耀賢，你看著人，也無叫。']",
    "paragraph_id": 74
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "耀賢: ['俊生叔仔！歹勢啦，外口光光，拄行入來，有聽見聲，無看見影，毋敢烏白認人。阮阿爸講了著，我毋是啥物狀元啦。']",
    "paragraph_id": 75
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "俊生: ['無喏！像你遮將才，考牢雄中閣跳級，連大學都有才調去日本讀醫科，莫講咱草衙，全高雄嘛無幾个人，閣講毋是狀元。']",
    "paragraph_id": 76
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "和姆: ['是恁毋甘嫌啦！其實，佇日本讀冊費用誠傷重，伊讀冊的這條錢，買恁佇沙仔地起的販厝，嘛誠夠額矣！囝仔就欲讀，阮做爸仔母的，較苦咧嘛著愛予讀！']",
    "paragraph_id": 77
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "耀賢: ['阿爸、阿母，我拄才佇門口拄著麗君，講欲提幾本仔冊予伊參考，我先入去揣冊，恁佮俊生叔仔沓沓仔開講。叔仔，歹勢呢！']",
    "paragraph_id": 78
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "俊生: ['無閒做你！']",
    "paragraph_id": 79
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "音效: ['（跤步聲急急離開）']",
    "paragraph_id": 80
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "和伯: ['若講著麗君，不時聽阮耀賢咧呵咾伊，講伊誠gau5讀冊，若好好仔栽培，以後欲考牢大學絕對無問題。']",
    "paragraph_id": 81
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "俊生: ['查某囡仔遐勥是欲創啥！閣再講，in彼箍老爸，敢有才調栽培伊？大學生？我看，較早睏較有眠！']",
    "paragraph_id": 82
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "音效: ['（跤步聲急急由遠至近）']",
    "paragraph_id": 83
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "耀賢: ['叔仔，聽你按呢講，我實在無法度認同！']",
    "paragraph_id": 84
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "和伯: ['囡仔人有耳無喙！！大人咧講話，你是咧插啥物喙？']",
    "paragraph_id": 85
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "和姆: ['好矣啦！耀賢，你毋是欲提冊予麗君？緊去！緊去！']",
    "paragraph_id": 86
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "音效: ['（匆匆跤步聲遠去的聲音。）音樂淡入：補破網']",
    "paragraph_id": 87
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "OS: ['（音樂淡出，襯底） 就親像俊生仔所講的，義仔這家口仔，就算是佇新草衙，嘛予逐个人看無目的，因為義仔興跋筊，欠人誠濟錢，in某月仔，只好暝佮日咧做工來還數佮度三頓，厝內全靠大漢查某囝麗君鬥款內底。 原底，義仔稅佇衫池附近的低厝仔，彼間是用me33\\xa0li55\\xa0a51枋搭的，若落雨，規个厝就𣻸塌塌，塗跤全漉糊糜仔，被嘛澹糊糊。 (蔡幸娟: 補破網https://www.youtube.com/watch?v=AsKDpyJDYlQ 厝漏閣拄著透暝雨，義仔稅的這間破草厝仔，想袂到後來去予無名火燒去。彼暝，月仔猶佇工場做暝班，義仔佇筊間跋甲毋知仔人，麗君in三个姊弟仔驚甲攏無睏，徛佇路邊一直吼甲天光。 ＊(蔡幸娟: 補破網https://www.youtube.com/watch?v=AsKDpyJDYlQ，第一葩結束後，即轉調性較輕快的音樂) 後來，是開西藥房的和仔看袂落去，共彼間囥藥品的棧間清出來借in蹛。雖然講是棧間，煞是有窗仔通光的磚坪仔厝，就算是風颱來，嘛毋免閣驚厝尾頂會飛無去。 麗君為著欲感謝和仔的好意，定定主動去替伊顧西藥房，無人客的時，就安安靜靜讀冊寫功課。耀賢歇寒轉來臺灣，看著麗君讀冊讀甲遮認真，就主動共伊早前讀的參考冊，提予麗君做練習。 ＊（音樂淡出）']",
    "paragraph_id": 88
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "第三場: []",
    "paragraph_id": 89
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "音效: ['耀賢的腳步聲，東西從紙袋拿出來的聲音']",
    "paragraph_id": 90
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "耀賢: ['麗君，這幾本參考冊，你看覓，敢有合你用？']",
    "paragraph_id": 91
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "麗君: ['（興奮）哇~耀賢兄，你有這本喔！聽講內底有誠濟解題的秘訣，可惜我無錢通買，這本，誠實足讚的呢！']",
    "paragraph_id": 92
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "耀賢: ['我就知影這本寶典你無，猶閣有喔（從紙袋拿出來的聲音），你看！這幾本筆記，是我彼年欲考跳級的時，共所有的重點攏整理佇這內底。']",
    "paragraph_id": 93
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "麗君: ['（音效：掀書本的聲音）哇～你的字哪會遮爾仔媠！有夠清楚的啦！尤其是這幾張化學公式的圖，我一看就了解矣！你哪會遮厲害？']",
    "paragraph_id": 94
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "耀賢: ['你有合用就好！希望我這幾本秘笈，會當對你考牢雄女有幫贊。']",
    "paragraph_id": 95
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "麗君: ['毋過，我無拍算欲讀雄女。']",
    "paragraph_id": 96
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "耀賢: ['無欲讀雄女？抑無，你哪著讀甲遮拚勢？']",
    "paragraph_id": 97
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "麗君: ['我想欲拚師專，聽講，讀師專毋免開錢，閣有所費通領，所以拚師專才是我的第一志願。']",
    "paragraph_id": 98
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "耀賢: ['猶毋過，我知影讀師專足辛苦的，毋但課業足重，閣管甲誠嚴，就算畢業教冊，薪水嘛無蓋濟，你哪無想欲拚大學看覓咧？']",
    "paragraph_id": 99
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "麗君: ['耀賢兄，毋驚你笑，阮厝連甲半仙錢都無，是欲按怎予我讀大學？若去讀師專，毋但有校舍通蹛，閣有飯頓，毋是足好的？而且，五冬了後教冊，我就會當趁錢，就會當替阮阿母分伻伊身軀頂的擔頭。']",
    "paragraph_id": 100
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "耀賢: ['你實在是足捌代誌！無像我，是食飯坩中央的，無想遐濟。']",
    "paragraph_id": 101
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "麗君: ['耀賢兄，你哪通按呢講咧？你敢知，佇我的心目中，你一直是我學習的對象呢！我若讀冊有才調像你遮爾仔厲害，考師專就免煩惱矣！']",
    "paragraph_id": 102
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "耀賢: ['講著考師專，你敢有想欲考佗一區？']",
    "paragraph_id": 103
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "麗君: ['聽人講台南師專足歹考的，所以，我決定欲選屏東師專。']",
    "paragraph_id": 104
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "耀賢: ['我是感覺台南師專對你來講，贏面嘛誠大。']",
    "paragraph_id": 105
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "麗君: ['毋過，我想欲較保守咧，考牢才重要，屏東師專嘛誠好啊。']",
    "paragraph_id": 106
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "耀賢: ['是啦，你愛加油喔！']",
    "paragraph_id": 107
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "麗君: ['（吸一口氣）原本我猶誠煩惱，毋過，有你這幾本定心丸，我加誠有信心，我一定會加油！。']",
    "paragraph_id": 108
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": ": ['（音樂：激勵人心的） 自從麗君搬來和仔遮蹛，彼時讀雄中的耀賢，看著麗君遮爾仔乖，定定會主動教伊功課，麗君嘛是自彼時開始，成績一直進步，到讀國中的時，已經是全校排頭名的人物矣。（音樂間樂） 現此時，讀國中三年仔的麗君，佮美鳳仔的查某囝嘉真、春仔in兜的雅惠是仝沿的，麗君佮嘉真讀仝班，是升學班，雅惠讀的是較後壁的普通班，三个查某囡仔自細漢就是誠好的姊妹仔伴，佇學校逐節的下課，攏會集做伙開講講話。（音樂淡入）']",
    "paragraph_id": 109
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "第四場: []",
    "paragraph_id": 110
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "＊音效: ['音樂淡出（下課鐘聲響：起立，立正，敬禮。桌椅拖動聲音）']",
    "paragraph_id": 111
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "嘉真: ['喂！你是去做賊呢！一透早就忝甲這號形！']",
    "paragraph_id": 112
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "麗君: ['嘉真喔！予我驚一趒！我昨暝攏無啥睏著，予我小眯咧！']",
    "paragraph_id": 113
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "嘉真: ['阮阿母昨暗毋是十點外就叫你轉去睏矣？哪會無啥睏咧？']",
    "paragraph_id": 114
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "麗君: ['哎！講起來實在話頭長，我嘛毋知愛按怎講。']",
    "paragraph_id": 115
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "嘉真: ['其實，我嘛差不多攏無睏，昨暝阮阿爸閣啉酒醉，亂天亂地，差一點仔共阮阿母欲賣人的菜包全擲掉，閣拍阮阿兄。']",
    "paragraph_id": 116
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "麗君: ['清海伯仔是咧花啥？是按怎會去拍嘉雄兄？']",
    "paragraph_id": 117
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "嘉真: ['伊講阮阿兄讀雄中了後，目睭就生佇咧頭殼頂，看著伊和酒伴佇擔仔咧啉酒，無去打招呼，閣走敢若飛，害伊予酒伴笑，卸伊的面子。']",
    "paragraph_id": 118
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "麗君: ['恁阿兄敢有按怎？恁阿母咧？']",
    "paragraph_id": 119
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "嘉真: ['阮阿兄是面青面綠，毋過，阮阿母干焦會曉吼，講阮做人的囝，好bai2總是家己的老爸，叫阮著愛較吞忍咧。']",
    "paragraph_id": 120
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "麗君: ['看起來，恁嘛無比我較快活！']",
    "paragraph_id": 121
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "口白: ['當當這兩个查某囡仔咧吐大氣的時，活跳的雅惠提兩塊phang2雄雄出現佇麗君佮嘉真的面頭前。']",
    "paragraph_id": 122
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "雅惠: ['恁欲食phang2無？(停頓) Hmm？恁兩个佇遮憂頭結面，是發生啥物代誌？是你考無一百分？抑是早起無食圓仔？啊恁毋著講！']",
    "paragraph_id": 123
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "嘉真: ['雅惠！我實在有夠欣羨你的！攏無煩無惱！']",
    "paragraph_id": 124
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "麗君: ['是啊！看你逐工笑甲心花開，無像阮兩个，操煩袂了。']",
    "paragraph_id": 125
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "雅惠: ['阮阿母講：歡喜嘛一工，煩惱嘛一工。天也袂崩落來，操煩遐濟是欲創啥？']",
    "paragraph_id": 126
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "麗君: ['拄才我對嘉真講，我若考袂著師專，以後毋知欲按怎才好？']",
    "paragraph_id": 127
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "嘉真: ['我叫伊免驚，伊攏毋信！你看伊逐擺攏考全校第一名，若講咱麗君考袂著，按呢全校就無人考會牢矣！']",
    "paragraph_id": 128
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "雅惠: ['是啊！閣再講，你有我佇咧，是咧驚啥？我予你靠！']",
    "paragraph_id": 129
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "嘉真: ['哎唷！閣看袂出咱雅惠遮有氣魄！我敢會當順紲靠你牽成？']",
    "paragraph_id": 130
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "雅惠: ['當然嘛會當！安啦！']",
    "paragraph_id": 131
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "麗君: ['倚山山崩，倚壁壁倒。我無想欲靠任何人！我一定愛考著！']",
    "paragraph_id": 132
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "嘉真: ['咦？這句俗諺的後一句，敢毋是：倚豬牢，死豬母……哈!哈!按呢看來，雅惠，麗君講你是豬母喔！']",
    "paragraph_id": 133
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "麗君: ['我哪有按呢講啦！雅惠，你莫聽伊烏白講。']",
    "paragraph_id": 134
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "雅惠: ['佳哉！恁兩个總算是會笑矣！按呢，我這隻豬母，做了嘛較有價值。']",
    "paragraph_id": 135
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "音效: ['（上課鐘聲霆，足濟跤步聲）']",
    "paragraph_id": 136
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "麗君: ['上課矣，等咧阮閣欲考試，我先入去教室。（跤步離開的聲音）']",
    "paragraph_id": 137
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "雅惠: ['嘉真，恁真正無代誌乎？']",
    "paragraph_id": 138
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "嘉真: ['無啦！就麗君足緊張師專的考試，揣我講講的爾爾。']",
    "paragraph_id": 139
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "雅惠: ['啊！我險仔袂記得，阮阿母叫麗君盈暗𤆬如仔佮志仔來阮兜食補。']",
    "paragraph_id": 140
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "嘉真: ['嘿！嘿！你跤手傷慢矣！人阮阿母早就佮麗君講好勢，這站仔，in暗時攏會來阮兜食暗喔。']",
    "paragraph_id": 141
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "雅惠: ['按呢喔……..慘矣！頭拄才看著阮導的行過矣，我愛緊轉去教室。']",
    "paragraph_id": 142
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "嘉真: ['我嘛是！咱緊來旋！']",
    "paragraph_id": 143
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "音效: ['（匆匆跤步聲遠去的聲音。）音樂淡入：望春風']",
    "paragraph_id": 144
  },
  {
    "title": "台語文學廣播劇劇本-第1集-1985年的冬節.docx",
    "author": "洪淑昭",
    "text": "OS: ['（音樂淡出，襯底） 佇1984年冬節這一工，新草衙的查某人就算愛做生理、愛做工，透早猶原會烰圓仔拜公媽，暗時閣會加減燖一寡補，通共佇外口吹風曝日、為厝內流汗流洘做工課的查埔人，補一下仔氣力，嘛順紲替厝裡當咧大的囡仔，補一下仔喙空。 美鳳仔知影麗君in姊弟仔無法度綴人食補，又閣硬氣，毋願予人同情，所以，冬節進前，就藉口叫麗君來厝裡鬥做粿、包菜包，順紲留三个姊弟仔食飯。今仔日冬節，美鳯仔嘛有燖一隻雞，等待暗時欲予嘉雄、嘉真佮麗君三个姊弟仔做伙補一下仔肉。 (片尾曲音樂: 錦荔枝主題曲, 鋼琴弦律) 冬節雖然是日頭上短的一工，毋過，這工過了後，日頭就會漸漸閣長矣。新草衙這沿的囡仔，就若親像雅惠、麗君、嘉真仝款，有家己的煩惱，嘛有家己的快樂。未來，猶有啥物款的挑戰咧等待這陣新草衙的囡仔咧？予咱後一集繼續期待。（音樂淡入）']",
    "paragraph_id": 145
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "劇中人 / 演員表: ['林家： 父親義仔：楊典霖 母親月仔：郭庭均 長女麗君：羅乃維 次女如仔：陳姿蓉 么兒志仔：張睿騰 李家： 長子耀賢：王永隆 陳家： 父親俊生：王崇憲 方家： 父親昆龍：廖啟助 母親春仔：林玉麗 么女雅惠：洪品芬 其他： 客人：陳慧真 莊官：洪淑昭']",
    "paragraph_id": 1
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "片頭之後: []",
    "paragraph_id": 2
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "音樂: ['（正月調）']",
    "paragraph_id": 3
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "（口白）聽著這首正月調，是毋是佇你的頭殼內，隨想著細漢的時，穿新衫、提紅包，歡歡喜喜四界去tshit迌，逐ê所在攏是鬧熱滾滾的彼款情景咧？ 佇咱這个廣播劇內底的人物，攏是對庄跤來的出外人，蹛佇新草衙這个所在，雖然做的工課攏是手面趁食的艱苦代，逐工無閒thsih-thsih為三頓咧走傱，毋過，佇過年這段時間，無論大細，攏會共手頭的工課放落來，飽年飽節，好好仔過一个好年。 就是按呢的緣故，佇二九暝的這工透早，天猶袂光，款欲過年的人就挨挨陣陣，共菜市仔kheh甲強欲出汁，每一擔攏誠搶市，跤手若傷慢，小頓蹬一下，較好的貨色，連鞭就予人搶了了。 春仔的米粉擔生理嘛好甲，天才拍殕光爾，逐塊桌仔的人客就坐甲滇滇，春仔扞鱟桸仔、鉸米粉的手毋捌停過，連昆龍仔嘛罕得跤手遮猛掠咧鬥相共。: []",
    "paragraph_id": 4
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "第一場: []",
    "paragraph_id": 5
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "音樂: ['（音效：拉椅子的聲音，人來人往的腳步聲，吃東西的聲音，收拾碗盤的聲音等雜聲，客人：春仔！一盤炒米粉，肉燥較濟咧！）']",
    "paragraph_id": 6
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "春仔: ['好! 一盤肉燥較濟的米粉炒，你愛較小等一下喔！ （親切）']",
    "paragraph_id": 7
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "昆龍: ['（急）倒手彼桌的錢我收矣！阿霞交代講伊的炒米粉無愛囥芫荽，桃仔講..桃仔講伊欲食啥？哎唷！攏你啦，跤手慢頓，人客攏積積做伙，我攏亂去矣。']",
    "paragraph_id": 8
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "春仔: ['你看我這兩肢手敢捌停過？對透早四點外無閒到今，做甲烏天暗地，敢有通啉一喙仔茶？你閣嫌我跤手慢！無，你若較gâu，換你來扞鼎灶。']",
    "paragraph_id": 9
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "昆龍: ['我曷敢扞鼎灶，就毋是欲共咱的米粉擔捙予倒的閣！']",
    "paragraph_id": 10
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "春仔: ['你知就好！桃仔拄才講伊的豬血湯，無愛胡椒，韭菜欲較濟咧，佳哉 伊嚨喉空遐爾仔大，我佇遮都有聽著，若無，像你這款的，隨聽隨袂記得，是欲按怎做生理啦！']",
    "paragraph_id": 11
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "昆龍: ['我佮你欲按怎會比得，全草衙…嗯~毋是，是全高雄！！siâng的頭殼有阮媠某的遮精光，萬項代誌攏記甲清清楚楚，攏嘛袂重耽。']",
    "paragraph_id": 12
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "春仔: ['到今你才知！恁某「春仔」的名，毋是凊彩號的呢！逐家攏嘛講我是巧甲有賰。']",
    "paragraph_id": 13
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "昆龍: ['這通人知~的，阮春仔毋但巧甲有賰，閣媠甲有賰！尤其是心肝，更加是軟甲有賰！我會當娶你做某，真正是頂世人燒好香才有法度。']",
    "paragraph_id": 14
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "春仔: ['你免遐扶，你心內咧想啥我知知咧！好啦，看你這站仔遮爾仔乖，你若答應我以後袂閣去簽阿樂仔，明年的涼水錢，我就加倍予你。']",
    "paragraph_id": 15
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "昆龍: ['真的抑是假的？媠某的！我一定會聽你的話！袂閣去簽矣！雙倍的涼水錢！！讚！讚！！真正有影讚！！！']",
    "paragraph_id": 16
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "春仔: ['好矣啦！這盤無芫荽的炒米粉是阿霞的，這碗芫荽愛較濟的是第三桌彼个躼跤的，毋通hut毋著去喔！緊送過去！！']",
    "paragraph_id": 17
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "昆龍: ['遵命！媠某的！（那走那唱）雙倍的涼水錢..雙倍的涼水錢…雙倍….']",
    "paragraph_id": 18
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "春仔: ['跤手較緊咧！後壁猶誠濟桌咧等，隨閣來捀喔。']",
    "paragraph_id": 19
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "口白: ['春仔看著昆龍仔歡頭喜面的模樣，也好氣，也好笑，昆龍仔荏懶罔荏懶，對家己猶是誠尊存，逐個月趁的錢攏交伊，透早閣會來鬥走桌，誠實是袂嫌得矣。若講著查某囝雅惠，雖然讀較無冊，毋過誠骨力，嘛誠乖，親像今仔日無閒，伊嘛七早八早就來鬥洗碗，予春仔感覺足感心。']",
    "paragraph_id": 20
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "雅惠: ['阿母，收來的碗我攏洗好矣！嘛已經去拹一桶水攢起來囥矣，你遮敢閣有欲送的？我來鬥相共！']",
    "paragraph_id": 21
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "春仔: ['看你無閒甲大粒汗、細粒汗，會忝袂？你敢會枵？阿母先khat一碗豬血湯予你小止飢一咧敢好？']",
    "paragraph_id": 22
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "雅惠: ['阿母，你毋才是大無閒，我干焦洗碗就流遮濟汗；你看！你徛佇遐熁火，毋但愛煮，閣愛切愛khat，誠實有夠辛苦的！阿母，這杯茶是我斟來欲予你啉的，你才是愛小歇咧。']",
    "paragraph_id": 23
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "春仔: ['猶是阮（俺查某囝的）較貼心！你看恁彼兩个阿兄，到今猶咧睏。']",
    "paragraph_id": 24
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "雅惠: ['大兄昨暝對台北坐遐久的車轉來，七八點鐘的車逝，真正足忝的。']",
    "paragraph_id": 25
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "春仔: ['信榮仔佇臺北學塗水，罕得轉來，予伊加睏一時仔無要緊；毋過若講著信輝仔我就氣，磕袂著就欲佮彼个良仔絞做伙，你看，伊歇寒連共我鬥洗甲一塊碗都無，昨暝欲翻點才轉來，真正會予氣死！']",
    "paragraph_id": 26
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "雅惠: ['二兄昨暝遐暗才轉來喔！莫怪我早起欲來，按怎共叫都叫袂精神。']",
    "paragraph_id": 27
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "春仔: ['伊若閣欲綴彼箍良仔四界去匪類，早慢會出代誌，講啊講袂聽，人牽毋行，鬼牽溜溜去，講的就是恁二兄這款形的。']",
    "paragraph_id": 28
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "口白: ['就佇春仔咧怨嘆第二後生信輝仔的時，無張無持，俊生仔又閣出現佇春仔的米粉擔。']",
    "paragraph_id": 29
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "俊生: ['春仔你嘛毋通按呢，見擺都佇尻川後咧講阮的歹話，毋是咒讖阮良仔，無就是譬相我，阮這口灶，敢誠實遮爾仔顧你怨？']",
    "paragraph_id": 30
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "春仔: ['你來上拄好！你來聽看恁良仔按呢敢著？昨下晡伊當我的面提一包長壽的予阮信輝仔，我才唸兩句仔爾，恁良仔就oo-to-bai2載咧，油催落，共阮信輝仔拐甲無看見人！閣三更半暝才轉來！']",
    "paragraph_id": 31
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "俊生: ['無，恁信輝仔這馬幾歲矣？']",
    "paragraph_id": 32
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "春仔: ['阮信輝仔幾歲你毋知？舊年的七娘媽生，伊做十六歲的紅龜你毋是食有著？恁錦雀仔閣講阮哪會遮工夫，連恁搬離開草衙的都貺甲到。']",
    "paragraph_id": 33
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "俊生: ['是啊！伊就已經做過十六歲矣，大人大種矣，阮良仔敢有才調拐？閣再講，查埔人若連一枝薰都無通噗，查某人閣欲佇邊仔管東管西，這款的是算啥物查埔囝？你就是管傷濟，恁信輝仔毋才無欲共你信篤！']",
    "paragraph_id": 34
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "春仔: ['講著食薰，我就規腹肚火，阮昆龍仔不時咧嗽，就是薰食傷濟毋才會按呢，你看，現此時阮信輝仔閣綴恁良仔咧學食薰，你講，我敢袂風火著？']",
    "paragraph_id": 35
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "口白: ['就佇這時，昆龍仔收碗轉來，伊叫雅惠去替伊走桌，聽著春仔咧怨嘆伊食薰的代誌，就順春仔的話尾，那拭汗那講。']",
    "paragraph_id": 36
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "昆龍: ['有影！若講著食薰，我嘛仝款火就著！']",
    "paragraph_id": 37
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "俊生: ['是啊！你聽食薰火就著，就若親像義仔咧講：跋筊蓋毋好！海仔講：若講啉酒伊就氣。']",
    "paragraph_id": 38
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "昆龍: ['跋筊改毋好、講著食薰火就著、若講啉酒伊就去！吔～你巷仔內的喔～～確實知影我咧講啥！']",
    "paragraph_id": 39
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "俊生: ['我若毋是巷仔內的，這擺是欲按怎佮人出來選里長。']",
    "paragraph_id": 40
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "口白: ['聽著俊生仔欲選里長，予昆龍仔佮春仔聽甲喙仔開開，毋敢相信。嘛莫怪，佇新草衙這个所在做里長，無油無仙，替人走傱做服務，無法度趁湯，嘛無才調趁粒，干焦趁地方上的敬重爾。  早前會出來選里長的，攏是佇碼頭抑是鐵仔埕替人解決問題的頭人，親像俊生仔這款算盤遐爾gau5擉的人，會想欲出來選里長，確實是予人誠意外。']",
    "paragraph_id": 41
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "昆龍: ['啊你毋是搬離開草衙誠久矣！閣會當選喔？']",
    "paragraph_id": 42
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "俊生: ['你袂記得矣是毋？佇五千宮邊仔彼排販厝，當初時猶有一間無賣出去，現此時我的戶口猶佇遐咧！是按怎袂當選？']",
    "paragraph_id": 43
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "昆龍: ['喔！彼間喔！彼日仔我有看你牽一个查某來，喔，伊規身軀芳水hiù甲芳貢貢，連我徛遐遠都有鼻著，恁兩个人對你講的彼間厝入去，我閣看著你鐵門隨搝落來…..']",
    "paragraph_id": 44
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "俊生: ['你烏白講啥啦？彼是我久無來，阮彼間厝鐵門生鉎，我是咧搝看敢會卡牢咧，予你講甲若啥貨咧，閣講我牽查某，這若予阮錦雀仔聽著，是袂收煞呢！閣再講，彼个是我未來服務處的主任，毋是你想的按呢！']",
    "paragraph_id": 45
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "昆龍: ['我知！我了解！你查埔囝呢！若連欲牽一个查某，閣愛予恁錦雀仔管東管西，吵家抐宅，按呢毋就失氣矣！我想，你一定袂驚我共恁錦雀仔講這件代誌才著。']",
    "paragraph_id": 46
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "俊生: ['你的良心真正予狗哺去矣！你看，我知影你無錢通買薰，三兩工就叫阮良仔提一包長壽的來予你噗，拄才恁春仔咧罵我，我攏無出賣你，顛倒你提這件代誌來恐喝我。']",
    "paragraph_id": 47
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "昆龍: ['你講遐大聲是欲創啥啦！你無看阮某已經佇遐咧共我睨矣hi！']",
    "paragraph_id": 48
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "口白: ['春仔到今才知，原來信輝仔提的彼包薰是欲予昆龍仔的，莫怪，這站仔伊攏無來觸纒，討錢欲買薰，原來俊生仔已經楔後手，提長壽的共昆龍仔的喙紩牢咧矣。']",
    "paragraph_id": 49
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "春仔: ['恁遮的查埔人攏仝款！昆龍仔，你莫閣佇遐話仙矣，雅惠收轉來的彼堆碗，你這馬隨去洗洗咧，等一下擔仔交予你顧。']",
    "paragraph_id": 50
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "昆龍: ['啥？彼堆若山呢！我無閒規透早矣，毋就予我歇一下，閣叫我顧擔，我一个人，哪有法度？']",
    "paragraph_id": 51
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "春仔: ['今仔日生理好，料已經空矣，若閣有人客來，你就講欲收擔矣，碗洗洗咧，擔款款咧，你就聽好轉去歇睏。']",
    "paragraph_id": 52
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "昆龍: ['喔！啊你咧？欲去佗位？']",
    "paragraph_id": 53
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "春仔: ['我愛去款過年欲食的物件，佳哉我有先注文，若無，無閒到今，哪有時間通去買？雅惠！你綴我來去提物件。']",
    "paragraph_id": 54
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "口白: ['（音樂淡出，襯底） 春仔和昆龍仔佮所有新草衙的人仝款，囡仔一个仔一个出頭了後，過年過節就罕得轉去庄跤，多數會留佇咧遮，佮家己的小家庭團圓食腥臊，歡歡喜喜過一个仔好年。 佇過年這段時間，新草衙的菜市仔會歇市，原底排咧賣菜賣果子的所在，煞變做遊樂場所，硩三六仔、抾紅點、摃章、Bar檯…..四界攏看會著有人咧跋，地方上閣流傳一句話：過年就愛跋，無跋就袂快活。連普通時仔足慼老爸跋筊的如仔佮志仔，提著硩年錢的這工透早，嘛興欲去菜市仔，綴人硩三六仔（音樂淡入）']",
    "paragraph_id": 55
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "第二場: []",
    "paragraph_id": 56
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "音效: ['（骰子落入碗公的聲音，男聲：欲開矣喔！么！三粒！賰的總咬！）']",
    "paragraph_id": 57
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "志仔: ['二姊！這注咱又閣贏矣！敢閣欲硩？']",
    "paragraph_id": 58
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "如仔: ['現此時，咱的氣當旺，當然愛閣硩落去，咱後注若閣贏，過年這幾工，咱逐工就會當去大統踅予過癮，毋免親像早前按呢，癮仙膏。']",
    "paragraph_id": 59
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "志仔: ['哎！啥人叫阿母才提五十箍予咱做硩年錢爾，有夠少的，人隔壁巷仔的文明仔，透早就對我品講，伊的硩年錢上無有五百箍。']",
    "paragraph_id": 60
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "如仔: ['若毋是過年，我真正欲共你pa（包攴）落去！咱阿母儉腸凹肚，毋才有通窮遮的錢出來予咱做硩年錢，你閣咧嫌少，閣咧佮別人比，真正是咧欠推呢！']",
    "paragraph_id": 61
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "音效: ['（骰子落入碗公的聲音，男聲：欲開矣喔！么！四！賰的總咬！）']",
    "paragraph_id": 62
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "志仔: ['阿姊，予咬去矣啦！攏嘛你！講啥物欲共我推，你毋知過年拍人是歹吉兆喔，所以這注才會輸輸去。']",
    "paragraph_id": 63
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "如仔: ['是你啦！閣講我，若毋是你一直咧吵，哪會害我共拄才贏來的錢全拗落去，哎～這改去予咬去，咱就無半仙矣，看欲按怎？']",
    "paragraph_id": 64
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "志仔: ['啥物？你總硩喔！按呢毋就連欲坐公車去大統的錢都輸了了矣？']",
    "paragraph_id": 65
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "如仔: ['加講的。來轉啦！你閣徛咧看，嘛已經無錢通硩矣。']",
    "paragraph_id": 66
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "志仔: ['我不管啦！彼注是你硩的，彼輸去的錢，你愛想辦法還我！（哭）']",
    "paragraph_id": 67
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "如仔: ['大年大節，你是咧吼啥啦！過年吼會衰呢！聽二姊的話，咱先來轉，我才閣來想辦法。']",
    "paragraph_id": 68
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "口白: ['就佇如仔佮志仔這對姊弟仔面漚面臭行轉去厝的時，佇門跤口看著俊生仔手裡提紅包，佮麗君兩个人毋知是按怎咧推來推去。']",
    "paragraph_id": 69
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "俊生: ['我就講這是欲予恁三个姊弟仔的踅年錢，你收落來就是！']",
    "paragraph_id": 70
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "麗君: ['這哪會當？俊生叔仔，我袂當收你的錢啦！']",
    "paragraph_id": 71
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "俊生: ['你都叫我叔仔矣！你就共伊想做是叔仔予恁遮的囡仔硩年錢，莫想遐濟，收落來就好！']",
    "paragraph_id": 72
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "麗君: ['這我袂做主得！你緊收轉去！']",
    "paragraph_id": 73
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "口白: ['就佇這時，志仔雄雄伸長手，共俊生仔手裡的彼三个紅包搶落來。']",
    "paragraph_id": 74
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "志仔: ['阿姊！這紅包內底有兩百箍呢！比阿母予咱的較濟！你毋收，我欲收！']",
    "paragraph_id": 75
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "音效: ['清脆的巴掌聲！']",
    "paragraph_id": 76
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "麗君: ['你也敢烏白收人的錢？緊還人！']",
    "paragraph_id": 77
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "俊生: ['麗君仔！毋是叔仔愛講你，新正年頭，你共恁小弟的喙䫌搧甲遮大下，敢毋驚歹吉兆？']",
    "paragraph_id": 78
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "志仔: ['（哭）毋啦！我毋還人啦！別人的紅包錢攏遐爾仔濟，是按怎咱連過年都無錢通開，拄才二姊閣共我的硩年錢輸了了去矣，無錢，我是欲按怎去大統耍？我不管啦！這是俊生叔仔欲予我的，我毋還啦！']",
    "paragraph_id": 79
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "音效／口白: ['（哭聲，腳步聲）志仔那吼那傱出門，予如仔按怎搝都搝袂牢，又閣驚伊會出啥物代誌，隨綴佇志仔的後壁，嘛逐出去矣。 就佇這个時陣，西藥房的和仔共俊生仔佮一寡出來看鬧熱的厝邊，全箍去佇和仔in 兜泡茶。 麗君的目屎一直流，全然無發覺，耀賢一直徛佇伊的尻脊後，一直到伊看著耀賢摺甲足四正的手巾仔。']",
    "paragraph_id": 80
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "耀賢: ['你莫閣吼矣！過年愛歡歡喜喜，一年才會順序。']",
    "paragraph_id": 81
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "麗君: ['耀賢兄！予你看著我落氣的一面矣！是啊！人咧過年攏嘛歡歡喜喜！干焦阮厝….']",
    "paragraph_id": 82
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "耀賢: ['我拄才聽俊生叔仔提紅包欲予恁，講起來，這嘛是伊的心意，你是按怎遮爾仔無通情理，恁小弟收落來嘛無啥，是按怎你欲共伊搧喙䫌？']",
    "paragraph_id": 83
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "麗君: ['哎～伊彼哪是欲予阮的硩年錢咧？你敢知影伊這擺欲出來佮人選里長？']",
    "paragraph_id": 84
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "耀賢: ['我有聽阮阿爸咧講！是講，這佮伊予你硩年錢有啥物牽連？']",
    "paragraph_id": 85
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "麗君: ['你攏佇日本，較毋知影。早前，俊生叔仔看阮厝上無上目，若毋是欲共阮阿母討阮阿爸欠的數，無，就是四界咧講阮的歹話。所以，伊會提紅包欲來予阮，才毋是安啥物好心，這毋是啥物硩年錢，這攏有伊的拍算。']",
    "paragraph_id": 86
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "耀賢: ['伊是咧拍算啥？']",
    "paragraph_id": 87
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "麗君: ['拄才伊來，先問我敢知影伊欲選里長？我講知影。伊就提三个紅包欲予我，叫我去拜託和伯仔做伊的柱仔跤。我講我無才調，想袂到伊就一直挐，直直講我佮你感情較好，若我叫你去拜託，和伯仔一定會答應。']",
    "paragraph_id": 88
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "耀賢: ['原來是按呢喔！莫怪！你嘛誠條直！紅包你共收落來，然後共伊講，你有拜託我矣，時到阮阿爸欲抑毋，你就攏捒捒予我，按呢毋是兩全其美？']",
    "paragraph_id": 89
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "麗君: ['這哪會當咧？我若答應，毋是造成你佮和伯仔的困擾？恁已經對我遐好矣！無報答恁已經誠歹勢矣！哪會當恩將仇報咧？做人袂當按呢！']",
    "paragraph_id": 90
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "耀賢: ['你看甲傷嚴重矣啦！毋過，嘛著啦！大人的代誌，咱較莫插咧較好！只是，我感覺拄才你傷衝碰， 恁志仔嘛已經國小六年矣，你以後毋通閣共搧喙䫌，伊的面子你愛替伊顧咧。']",
    "paragraph_id": 91
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "麗君: ['我有較急無毋著！毋過，伊應該知影，阮一直予俊生叔仔看無目地，為著這一點仔錢，連志氣都全放予袂記得！無拍予伊清醒哪會使！']",
    "paragraph_id": 92
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "耀賢: ['我毋是講你毋著，只是提醒你爾。險仔袂記得問，你冊讀了按怎？']",
    "paragraph_id": 93
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "麗君: ['佳哉有你予我的筆記，我讀了較有信心，若無，聽講師專足歹考，我若考無牢，毋知欲按怎才好！']",
    "paragraph_id": 94
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "耀賢: ['會當考牢師專當然誠好，毋過，你嘛莫予家己遐大的壓力，就算師專考無牢，以你的能力，欲讀雄女抑是讀五專，攏無問題。']",
    "paragraph_id": 95
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "麗君: ['哪會無問題？錢就是上蓋大的問題。讀師專毋但免錢，猶有所費通領，出業了後，教冊做老師就會當趁錢矣！所以，我無考牢誠實袂使。']",
    "paragraph_id": 96
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "耀賢: ['若按呢！你就安心仔準備，我會佇日本替你加油！']",
    "paragraph_id": 97
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "音效: ['（鞭炮聲）音樂淡入(20秒後，淡出襯底)']",
    "paragraph_id": 98
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "OS: ['講起俊生仔這个人，伊是靠拆船起家的，規家伙仔早就搬去五甲蹛。這幾年來，罕得行轉來草衙。這遍是為著欲選里長，才會不時轉來佮人交陪，伊知影這箍圍仔的人，上蓋信篤的就是和仔，所以，來遮拜託幾若改，叫伊做家己的柱仔跤，想袂到和仔攏無答應，伊只好對隔壁的麗君落工夫。 俊生仔千千就想袂到，像麗君遮爾仔散赤，竟然會拒絕伊提的紅包，予伊更加想袂到，麗君會遮爾仔硬氣，為著這件代誌，教示家己的小弟，嘛予伊對義仔的查某囝，有淡薄仔敬佩。 過年雖然人人攏足歡喜，毋過，對麗君這三个姊弟仔來講，顛倒比平常時仔閣較提心吊膽。 雖然義仔平常時仔就咧跋，過年這站，更加跋甲無暝無日，月仔驚伊跋傷大，暝佮日攏綴義仔守佇咧筊間，若有贏，錢隨就予其他的筊跤討轉去；若是輸，過年無人欲予人欠，無錢通奕只好轉來厝睏，義仔攏怪月仔帶衰，不時兩个翁仔某都咧起冤家。（音樂淡入）']",
    "paragraph_id": 99
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "第三場: []",
    "paragraph_id": 100
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "音效: ['音樂淡出（摔碗，摔筷子，拍桌）']",
    "paragraph_id": 101
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "義仔: ['叫你轉來粿煎煎咧你無愛，硬欲徛佇邊仔看！害恁爸轉來，連一頓燒都無通食！']",
    "paragraph_id": 102
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "月仔: ['初一鹹粿就袂當煎，你是聽無是毋？你毋通輸筊就欲起性地！']",
    "paragraph_id": 103
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "義仔: ['啥人咧起性地？閣再講，攏嘛你！激甲這款孝男面，拍觸衰，害恁爸後來彼注予莊官咬去，全輸輸去，攏你啦！破格查某！']",
    "paragraph_id": 104
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "月仔: ['大年大節，你莫罵甲遮大聲，按呢會歹吉兆！你自二九暝奕甲這馬攏無睏，無精神，當然嘛輸筊。']",
    "paragraph_id": 105
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "義仔: ['恁爸有影忝矣！我先佇椅條眯一下，等一下若有人來叫，你愛叫我起來，知無？']",
    "paragraph_id": 106
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "月仔: ['做你安心仔睏！放心，若有人來叫欲跋筊，我一定會叫你起來。']",
    "paragraph_id": 107
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "口白: ['義仔驚人來叫伊，伊無聽著，所以就倒佇廳頭的椅條睏去矣！月仔那看那幌頭，入去房間提一領涼被出來，共義仔蓋咧，驚伊寒著。']",
    "paragraph_id": 108
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "麗君: ['阿母！你哪欲按呢據在伊跋筊？']",
    "paragraph_id": 109
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "月仔: ['我敢有法度管伊？恁老爸無跋就袂快活，我若加管，只是加冤家的爾。']",
    "paragraph_id": 110
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "麗君: ['你若莫替伊還筊數，伊就借無錢，就無才調跋，無定著伊會就按呢改筊嘛無的確。']",
    "paragraph_id": 111
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "月仔: ['我已經看破矣！閣再講，我還的攏是厝邊兜的會仔錢，彼攏是人的流汗錢，無還，咱的心敢會得過？']",
    "paragraph_id": 112
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "麗君: ['你叫逐家莫綴伊招的會仔就好矣，敢毋是？伊愈挵愈大空，你是有幾條命通好拖？']",
    "paragraph_id": 113
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "月仔: ['較好較bai2嘛是家己的翁婿！以後你目睭就愛擘較金咧，千萬毋通嫁像阿母的這款跋筊翁。']",
    "paragraph_id": 114
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "麗君: ['我以後才無欲嫁翁！等我考牢師專，以後做老師，我這世人攏無愛結婚，欲有孝阿母一世人。']",
    "paragraph_id": 115
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "月仔: ['（笑）阮麗君按呢就足有孝矣！阿母有你遮捌代誌的查某囝，未來的日子，一定足幸福的。']",
    "paragraph_id": 116
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "音效: ['（匆匆跤步聲遠去的聲音。）音樂淡入：三線路']",
    "paragraph_id": 117
  },
  {
    "title": "台語文學廣播劇劇本-第2集-過年抑是過日.docx",
    "author": "洪淑昭",
    "text": "OS: ['（音樂淡出，襯底） 1985年的舊曆正，新草衙的人攏歡歡喜喜咧過年，毋過，對麗君來講，過年一透早就予伊拄著誠無歡喜的代誌。阿爸愛跋，阿母軟汫，小弟小妹綴咧學跋筊，攏予伊心內足齷齪，唯一予伊有向望的，就是師專的考試。麗君敢誠實有法度考牢伊日思夜夢的師專咧？俊生的里長選舉，敢會順利？予咱後一集繼續期待。（音樂淡入）']",
    "paragraph_id": 118
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "劇中人 / 演員表: ['林家麗君：羅乃維 林家如仔：陳姿蓉 林家志仔： 陳家嘉真：陳燕秋 李家和仔：洪傳宗 陳家俊生：王崇憲 方家昆龍：廖啟助 方家春仔：林玉麗']",
    "paragraph_id": 1
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "片頭後進音樂：滿山春色 (淡出) 各位親愛的聽眾朋友逐家好！歡迎收聽咱今仔台語文學劇場-錦荔枝的滋味第三集-驚蟄的霆雷聲。 （音樂走約5秒） 佇咱頭兩集當中，咱對春仔米粉擔內底，知影佇新草衙這个所在，大大細細所發生的代誌，嘛予咱知影，佇民國七十年代，新草衙這箍笠仔的人，對年節的傳統佮禁忌，猶原猶誠注重，這，毋但是過年過節的一種生活節奏，對新草衙的人來講，更加是對故鄉的另外一款思念，透過對傳統佮禁忌的堅持，予in佇都市做工的生活內底，猶揣會著早前佇故鄉生活的彼款味。 （音樂走約5秒） 就親像驚蟄（kenn-ti̍t）這个節氣，現此時，無定著咱已經無啥物感覺矣！猶毋過，佇彼時的新草衙，驚蟄（kenn-ti̍t）彼一工的天氣，猶原會佮百外年來的農業社會仝款，節氣若到到，一聲霆過一聲的雷公聲，就會共猶沈迷佇大年大節氣氛的人，全攏叫精神；不時㴙㴙滴的雨水，嘛是仝款咧提醒草衙人，藏佇平靜生活內底的困難，這个時節過了後，連鞭就欲出來蟯蟯趖，就算你無想欲看，嘛無才調跳過、閬過…… (音樂淡出): []",
    "paragraph_id": 2
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "第一場: []",
    "paragraph_id": 3
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "音樂: ['（音效：霆雷聲，大雨聲，褫布篷的聲）']",
    "paragraph_id": 4
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "春仔: ['雨落甲遮大，雷公爍爁霆無停，閣拄著禮拜，現此時已經八點外矣，到今人客才幾隻貓仔爾，早知就莫款遐濟料，看起來，今仔日是敗市矣啦！']",
    "paragraph_id": 5
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "昆龍: ['我昨暝就咧共你講矣，今仔日百面會摔大雨，早就叫你歇一工，你偏偏啊毋聽，你看！是毋是予我料甲準準準？']",
    "paragraph_id": 6
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "春仔: ['你不管時就喝欲歇一工，攏嘛聽甲麻痺矣，啥人（siáng）知，你這隻青盲貓，這改煞予你咬著死鳥鼠，去臆著今仔日會落雨']",
    "paragraph_id": 7
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "昆龍: ['啥物臆的？今仔日是驚蟄（kenn-ti̍t），你敢無看著昨暝的電火柱跤，全全是大水蟻，用跤頭趺想嘛知，今仔日無落雨就怪矣！']",
    "paragraph_id": 8
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "春仔: ['唷？你跤頭趺閣遮厲害！若按呢，我來請教一下，恁信輝仔佮良仔這兩个人，是按怎會若師公仔象桮咧，不時褲帶就欲結相黏？']",
    "paragraph_id": 9
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "昆龍: ['你問我，我毋著愛去五千宮跋桮？閣再講，囡仔大漢矣！翼股焦矣，你毋通閣共伊管遐濟，伊欲交siann款ê朋友，在伊去啦！']",
    "paragraph_id": 10
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "春仔: ['在伊去？是著矣毋著？伊交的是歹囝浪蕩的良仔呢！俊生仔磕袂著就愛去第七分局，恁信輝仔閣佮伊絞規群的，你敢袂操煩？']",
    "paragraph_id": 11
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "昆龍: ['操煩敢就有路用？你就是傷雜唸啦！囡仔毋才會無愛踮厝裡、蹛袂牢。']",
    "paragraph_id": 12
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "春仔: ['（大聲）你嫌我雜唸？若毋是你攏激外外，我曷著遐爾仔操煩？']",
    "paragraph_id": 13
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "昆龍: ['較細聲咧啦！外口的人來來去去，你看，人攏看對咱遮來矣！']",
    "paragraph_id": 14
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "春仔: ['你是咧講譀古是毋？雨落甲遮大，佗(位)有人？']",
    "paragraph_id": 15
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "昆龍: ['你敢無看著？']",
    "paragraph_id": 16
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "春仔: ['聽你按呢講，我規个毛管空攏夯起來，起雞母皮矣！你莫共我騙！']",
    "paragraph_id": 17
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "昆龍: ['我哪有騙你？敢講….我看著的是……魔神仔？']",
    "paragraph_id": 18
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "音效 ／口白: ['（音效：大雨聲） 佇春仔佮昆龍仔咧答喙鼓的時陣，雄雄一道爍爁對天頂拍落來，烏天暗地的街仔路，就按呢(tshiūnn)光起來！春仔才現現看著大雨當中，有兩个人行過來、行過去。 （音效：一聲又閣長又閣響的霆雷聲） 毋知是這聲又閣長又閣響的霆雷聲，抑是眼前的這兩个人，共春仔驚一下險破膽，就按呢叫出來。']",
    "paragraph_id": 19
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "春仔: ['啊～魔神仔來矣！']",
    "paragraph_id": 20
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "昆龍: ['媠某的，你斟酌共看，彼兩个毋是魔神仔啦！拄才我有看清楚，彼是咱巷仔內的嘉真佮麗君啦！']",
    "paragraph_id": 21
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "春仔: ['（音效：狠狠拍肉聲，昆龍：哎唷！）攏你啦！（大聲）無代無誌講啥物魔神仔！害我驚一下！無驚、無驚，予雞仔狗驚！（拍胸聲＋hu~吐氣的聲）']",
    "paragraph_id": 22
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "昆龍: ['媠某的，你拍這下遮大力，尻脊骿定著烏青矣！我愛緊去和仔遐買一罐運功散轉來食，若無一定會著內傷，我若帶身命，看欲按怎！']",
    "paragraph_id": 23
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "春仔: ['你喔！慢牛厚屎尿，我煞毋知你是欲揣空揣縫去摸飛！橫直今仔日無啥人客，你緊去緊轉來，知無！']",
    "paragraph_id": 24
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "昆龍: ['是！媠某的！']",
    "paragraph_id": 25
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "口白: ['（音效：跤步聲，呼噓仔的聲，由近至遠，） 一聽著會當免顧擔，昆龍仔的心情隨出大日，走敢若飛咧，予春仔看甲會幌頭。就佇昆龍仔離開了後，嘉真佮麗君這兩个查囡仔，才頭仔犁犁，行入來米粉擔的布篷內。']",
    "paragraph_id": 26
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "春仔: ['嘉真~欲買豬血湯是無？等一下姆仔會khat較濟料予你！毋通共別人講喔！若無，人客會來共我窮分。']",
    "paragraph_id": 27
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "嘉真: ['多謝昆龍姆仔，毋過，我已經食飽矣！']",
    "paragraph_id": 28
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "春仔: ['毋是你欲買豬血湯喔！若按呢，定著是麗君乎？麗君罕得來共姆仔交關，等一下看你想欲食啥，你頭一擺來，姆仔會算你較俗咧！']",
    "paragraph_id": 29
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "麗君: ['我….毋是….我…..想欲….我…….我…..我……']",
    "paragraph_id": 30
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "春仔: ['麗君~你毋著講較大聲咧！外口咧落雨，恁姆仔閣小可仔臭耳聾，你講啥，我聽攏無。']",
    "paragraph_id": 31
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "嘉真: ['昆龍姆仔，麗君今仔來是有代誌欲揣你參詳的，麗君，你毋著講！昆龍姆仔人足好è，你共伊講，伊一定會共你鬥相共的。']",
    "paragraph_id": 32
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "春仔: ['是麗君有代誌喔！恁攏是阮雅惠的好朋友，就若我的查某囝咧，有代誌做你放心共姆仔講，姆仔若做會到，一定會鬥相共的。']",
    "paragraph_id": 33
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "口白: ['（音效：雨聲愈來愈清楚，愈來愈大聲） 雖然聽著春仔按呢講，毋過，麗君的話，若一粒滷卵含踮喙裡，欲講講袂清，欲吞吞袂落，仙講就講袂完全，予嘉真佇邊仔看甲誠著急，規氣就替麗君共伊的心事攏講講出來。']",
    "paragraph_id": 34
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "嘉真: ['昆龍姆仔，是按呢啦！麗君想欲問你講～你遮敢有欠跤數，伊想欲來鬥相共。']",
    "paragraph_id": 35
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "春仔: ['麗君想欲來鬥跤手òo？你毋是咧欲考高中矣？聽講你閣欲考師專，彼誠歹考呢！你讀冊都袂赴矣，哪閣有時間來共我鬥相共？']",
    "paragraph_id": 36
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "麗君: ['有時間！有時間！若姆仔方便，我會當逐工透早先來替你款料，七點半欲考試進前，我才入去教室就會使。拜六阮讀半晡，我無去老師遐補習，你全部的碗攏留予我洗，禮拜規工，我攏會當留佇咧遮。']",
    "paragraph_id": 37
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "春仔: ['你欲替我款料？你敢知影姆仔逐工透早偌早就愛來？']",
    "paragraph_id": 38
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "麗君: ['我有聽雅惠講過，姆仔四點半就愛來矣，我嘛會當！']",
    "paragraph_id": 39
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "春仔: ['你毋是已經佇美鳳仔遐咧共伊鬥炊粿矣？按呢敢袂傷忝？']",
    "paragraph_id": 40
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "嘉真: ['阮阿爸這站仔又閣開始咧啉矣！逐工摔碗摔箸，亂天亂地，阮阿母驚伊起酒痟，叫麗君暫時莫來阮兜。']",
    "paragraph_id": 41
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "春仔: ['啥？恁爸仔又閣開始啉矣？哪會攏無聽恁母仔講？無彩我佮伊姊妹仔做遮久。']",
    "paragraph_id": 42
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "嘉真: ['這款見笑代，叫阮阿母是欲按怎開喙咧！若毋是麗君一直來央我綴伊來拜託姆仔，我家己嘛歹勢共厝內的代誌講出來。']",
    "paragraph_id": 43
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "春仔: ['麗君想欲來遮鬥相共，是欲趁所費是毋？若是有欠所費，姆仔會當先壘予你，你猶咧讀冊，共功課顧予好較要緊，毋免趕欲趁錢。']",
    "paragraph_id": 44
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "麗君: ['昆龍姆仔，我無欠所費，只不過，我是想欲趁寡錢，加減還阮欠嘉真in厝的錢，阮阿爸欠in的，實在太濟咧！害嘉真in攏無好過日，這一切攏是阮害的。']",
    "paragraph_id": 45
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "嘉真: ['麗君！你哪欲按呢想咧！咱自細漢做伙大漢，我的日子比你較好過濟咧，你若閣欲定定講這號話，另日仔，我就無欲插你矣！']",
    "paragraph_id": 46
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "麗君: ['嘉真，我…我….']",
    "paragraph_id": 47
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "春仔: ['好！好！！恁攏是好姊妹仔伴，予姆仔聽甲有夠感心！無問題，麗君，才拜託你來共姆仔鬥相共喔！只不過，姆仔無才調拍傷濟工錢予你，所以，你只要禮拜才來就好！']",
    "paragraph_id": 48
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "麗君: ['多謝昆龍姆仔！多謝昆龍姆仔！！我一定會足骨力仔做！（漸出）']",
    "paragraph_id": 49
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "音樂/ 口白: ['(音樂：河邊春夢，主弦律出來後，漸出襯底) 春仔看著離開的麗君佮嘉真，心肝內雄雄有誠深的感慨。麗君、嘉真佮厝裡的雅惠，這三个人雖然平濟歲，毋過，麗君佮嘉真這兩个囡仔，看起來比大人較捌世事。 尤其是麗君，伊做跋筊義的大漢查某囝，環境予伊比草衙的任何一个囡仔閣較捌代誌，自尊心嘛較蓋強。春仔不時聽美鳳仔咧講，麗君自國校五年仔開始，便若有閒，就會去共美鳳仔鬥炊粿，講是欲拄欠in的利息錢。 美鳳仔看麗君遐爾仔細漢，就遮硬插，所以厝裡若有煮較腥臊，就會叫麗君𤆬小弟小妹過來做伙食。年節大無閒的時，麗君一定會來共伊鬥跤手，美鳳仔對春仔講，伊會款寡魚魚肉肉，諞講是拜拜食袂去，叫麗君提轉去鬥食。 （音樂走約5秒） 只是講，美鳳仔家己的生活嘛無蓋好過，尤其是翁婿海仔佇鐵仔埕予鐵枋硩斷跤骨了後，規个人差不多攏烏有去矣，啉甲天天醉，醉天天，酒痟若夯起來，若毋是對美鳳仔𧮙姦撟，無，就是欲揤欲拍。 有一擺，嘉雄仔為著欲維護美鳳仔，煞予海仔抨出去的酒矸仔掔著頭殼，流誠濟血。彼時，美鳳仔急甲，共嘉雄仔揹咧就緊去閘計程車，趕到病院的時，嘉雄仔因為血流傷濟，險仔無救，是美鳳仔硬抽欲七百CC的血，才共嘉雄仔救轉來。 （音樂走約5秒，音效: 雨聲，雷聲交錯不停，雨聲愈大聲） 和這兩个家庭的囡仔比起來，春仔感覺家己厝內底的雅惠，實在是好命濟咧，毋但家己佮昆龍仔惜命命，連信榮仔佇台北學塗水、做小工，領著工錢就會替這个小妹買衫寄轉來，就知影雅惠有偌爾仔得人疼。 （音效:一道又大又響的雷聲） 佇雷公霆袂煞的風雨聲內底，春仔想著遮的過去，想甲規个人攏楞去，一直到雨停落來了後，伊才想著：這个昆龍仔買一罐運功散，是買甲對佗位去？咧欲中晝矣，閣無看見人！今仔日伊上好莫轉來鬥收擔，按呢，後個月的涼水錢，才有理由通共伊沒收。 （音樂一個段落後，漸出） 倒底昆龍仔哪會佇西藥房延遐久的時間，伊是去佗位咧？咱繼續共聽落去。']",
    "paragraph_id": 50
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "第二場: []",
    "paragraph_id": 51
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "音效: ['（雨聲背景，泡茶聲，跤步聲由遠至近，甩雨傘的聲音）']",
    "paragraph_id": 52
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "昆龍: ['和仔，運功散來一罐！']",
    "paragraph_id": 53
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "和仔: ['好！你等我一下，這泡茶聽講袂浸得，我先斟起來才提予你。']",
    "paragraph_id": 54
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "音效: ['（斟茶的聲，拖椅仔聲）']",
    "paragraph_id": 55
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "昆龍: ['喔！芳甲，這泡鼻起來是好茶喔！我嘛來一杯！']",
    "paragraph_id": 56
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "和仔: ['加講的！來！這是你的運功散，二仔五！這杯（捎米司）的茶米茶，送你啉！']",
    "paragraph_id": 57
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "俊生: ['你嘛好矣！賣你一罐運功散才趁偌濟？閣愛佮一泡好茶予你喔！']",
    "paragraph_id": 58
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "昆龍: ['唷？我叫是啥人咧，原來是未來的里長伯仔，咱的大頭家-俊生仔喔！是講，我也毋是啉著你的茶，你是咧替和仔毋甘啥？']",
    "paragraph_id": 59
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "俊生: ['拄好去予你臆著！這茶葉就是我專工提來的。']",
    "paragraph_id": 60
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "昆龍: ['烏矸仔貯豆油！閣看袂出你會遮大範！']",
    "paragraph_id": 61
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "俊生: ['我不時來遮共伊齪嘈，茶嘛毋知啉偌濟去矣，人講~食人一口，還人一斗，買一斤仔兩千箍的懸山茶來還伊，差不多爾爾啦！']",
    "paragraph_id": 62
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "和仔: ['昆龍仔！毋是我咧講，恁翁仔某對俊生的看法，有淡薄仔重耽，這站仔我咧看，伊確實是一个「食果子，拜樹頭」的人。']",
    "paragraph_id": 63
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "俊生: ['猶是和仔較瞭解我，「食果子，拜樹頭」無算啥，我俊生仔閣是一个重情、重義，為咱新草衙拍拚的查埔囝。']",
    "paragraph_id": 64
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "昆龍: ['是！是！人人攏嘛知，俊生仔是一个，重情、重義、重粉味的人。']",
    "paragraph_id": 65
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "音效: ['（大大聲，拍肩胛頭的聲）']",
    "paragraph_id": 66
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "俊生: ['飯會當烏白食，話是袂當烏白講得，啥物咧重粉味，你是欠推喔！']",
    "paragraph_id": 67
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "昆龍: ['哎唷～你哪會遮粗殘啦！咳！咳！和仔，你這罐運功散的錢，共俊生仔提，因為攏是伊，咳！咳！是伊害我著內傷的。']",
    "paragraph_id": 68
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "俊生: ['你嘛傷譀矣！我才輕輕仔掰一下爾，隨就著內傷，你的身體敢有遮荏？我看毋是！我咧想是恁春仔共你舂甲愛來買運功散！']",
    "paragraph_id": 69
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "和仔: ['好矣啦！恁兩个莫閣佇遮答喙鼓矣！昆龍仔，拄才俊生仔講，草衙誠緊就全欲拆矣！']",
    "paragraph_id": 70
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "昆龍: ['哼！自俊生仔咧起販厝的時，伊就捷捷轉來咧講新草衙欲拆矣！講十外冬去矣！拆？倩鬼咧拆藥單啦！拆！']",
    "paragraph_id": 71
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "俊生: ['和仔你看，我講了有影無？連咱草衙人就無自覺，莫怪遐的大官虎敢按呢做！這就是無人會要意這件代誌嘛！']",
    "paragraph_id": 72
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "和仔: ['這你袂當怪昆龍仔毋相信，我嘛仝款，你想，彼冬咱草衙定定咧發生無名火，政府講欲整頓、欲拆，到今，厝顛倒愈搭愈濟間，欲十冬矣，拆新草衙？無遐簡單啦！']",
    "paragraph_id": 73
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "俊生: ['無喏！這改無仝矣！彼工議員有揣我去，一來，是表達伊欲挺我出來選里長的態度，二來，就是共我講新草衙這擺百面會拆的。']",
    "paragraph_id": 74
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "昆龍: ['是議員講的喔！啊！這聲穩好勢矣！這定著是佇議會有討論著，若無，議員哪會知？']",
    "paragraph_id": 75
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "俊生: ['所以，我毋才講，咱草衙人愛自覺，逐家愛團結起來，叫政府愛留一片瓦予咱徛！']",
    "paragraph_id": 76
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "和仔: ['無錯！咱確實愛團結，愛自覺！愛予政府知影咱艱苦人的心聲。']",
    "paragraph_id": 77
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "昆龍: ['講是按呢講，毋過，人是官，咱是民，咱是死是活，對in來講，敢有精差？而且，啥人會願意替咱出頭咧？']",
    "paragraph_id": 78
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "俊生: ['這你免煩惱，我毋是講過，我是一个重情、重義的人，我是草衙出身的人，當然愛替咱逐家出頭、走傱，毋才，我會出來選里長。']",
    "paragraph_id": 79
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "和仔: ['好！好！咱草衙就是愛有你這款人，你願意替阮出頭，我就會伨你甲到，阮這條巷仔的票，你免驚，時到里長，阮一定會支持你的。']",
    "paragraph_id": 80
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "俊生: ['有和仔的這句話，我就安矣！昆龍仔，你敢有法度親像和仔仝款遮阿沙力？菜市仔遐的票，攏看你喔？']",
    "paragraph_id": 81
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "昆龍: ['這喔？我曷有法度？佇菜市仔扞場的是阮某，也毋是我啊！']",
    "paragraph_id": 82
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "和仔: ['我看，你轉去開剖予春仔聽，叫伊共私人的恩怨先囥一爿，先予俊生仔當選里長，予伊替咱新草衙的代誌來出頭']",
    "paragraph_id": 83
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "俊生: ['和仔講了有道理，昆龍仔，我這改選舉會牢袂牢，就看你矣喔！']",
    "paragraph_id": 84
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "昆龍: ['我….我….']",
    "paragraph_id": 85
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "音效: ['（昆龍聲漸弱，音樂淡入。）音樂：黃昏的故鄉']",
    "paragraph_id": 86
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "口白: ['（音樂淡出，襯底） 想當初時，和仔是爸母賣一塊田，才有才調予伊佇草衙買這間二樓三閣兼西藥房的店面。這間嘛是伊的起家厝。 嘛毋知是草衙的地理好，抑是這所在的人不時咧艱苦病疼，和仔的西藥房自開到今，來買藥仔的人毋捌斷過，就是生理遮好，伊毋才有才調佇十冬內，將爸母賣掉的彼塊田閣共買轉來。 （音樂走３秒） 所以，見若聽著新草衙欲拆的消息，和仔就會開始緊張，蹛佇遮十外冬，感情早就釘根佇這个所在矣，更加免講，伊的老顧客佮朋友，全部攏是草衙人。 毋管新草衙欲拆的風聲是真的抑是假的，橫直有人欲替新草衙的人出頭，和仔就會相伨甲到。所以，和仔寄付袂少錢予俊生仔做運動，暗時若食飽，閣會走去俊生仔的辦事處泡茶開講，見若講著「替草衙出頭」這層代誌，來遮辦事的人攏嘛七的較興八的，講甲喙角全波。 （音樂走５秒） 毋過，代誌敢有法度親像逐家所想的按呢？俊生仔敢誠實真正有心欲替草衙人走傱才欲來選里長？予咱繼續聽落去。 （音樂：約十秒即可轉場）']",
    "paragraph_id": 87
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "第三場: []",
    "paragraph_id": 88
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "音效: ['（拍門聲、二次）']",
    "paragraph_id": 89
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "俊生: ['義仔有佇咧無？（停）月仔有佇咧無？（拍門）有人佇咧無？']",
    "paragraph_id": 90
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "音效: ['（開門聲）']",
    "paragraph_id": 91
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "如仔: ['阮阿爸佮阮阿母攏無佇厝。']",
    "paragraph_id": 92
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "俊生: ['攏無佇咧厝喔…無，叫恁阿姊出來，我有代誌欲交代伊。']",
    "paragraph_id": 93
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "志仔: ['阮阿姊佇菜市仔的米粉擔咧鬥洗碗，無佇咧！']",
    "paragraph_id": 94
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "如仔: ['是啊！俊生叔仔，你有代誌共我講嘛是仝款啦！']",
    "paragraph_id": 95
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "俊生: ['啊毋著賰恁兩个人咧顧厝？']",
    "paragraph_id": 96
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "志仔: ['厝免顧啦！也袂予人偷扛去矣！']",
    "paragraph_id": 97
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "如仔: ['啥物免顧！愛顧予清氣，阿姊毋是有交代，講這是借蹛的，袂當無顧予好勢。']",
    "paragraph_id": 98
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "俊生: ['是啊！厝若無顧予好勢，會予人拆去呢！']",
    "paragraph_id": 99
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "如仔: ['有影無影？有人欲來拆厝？當時？我彼工一定無欲出門，共厝顧予牢。']",
    "paragraph_id": 100
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "俊生: ['我來遮，就是欲來共恁講這个消息的！這禮拜六暗時八點，恁阿爸佮阿母若有閒，愛叫in來五千宮的廟埕，我欲辦一个「顧咱的厝」暗會，有食閣有掠喔！']",
    "paragraph_id": 101
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "志仔: ['毋過，阮阿爸足久無轉來矣。']",
    "paragraph_id": 102
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "如仔: ['阮阿母嘛著上暗班，無法度通去，叔仔，無，我去聽敢好？']",
    "paragraph_id": 103
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "俊生: ['你？你敢國校仔畢業矣？大人咧講啥，你敢聽有？']",
    "paragraph_id": 104
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "如仔: ['（笑）叔仔有夠愛講笑，啥物國校猶未畢業，我已經國中二年啊，我才減阮阿姊一歲爾。']",
    "paragraph_id": 105
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "俊生: ['看你才一粒仔子爾，想袂到國中就讀一半較加去矣！好啦！無，就予你來聽，你聽了後，轉來愛共恁阿爸阿母講予清楚喔！']",
    "paragraph_id": 106
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "志仔: ['叔仔，你辦的這个暗會，敢有烏松汽水？抑是tsinn3雞腿？']",
    "paragraph_id": 107
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "俊生: ['有是有，毋過，你問這欲創啥？']",
    "paragraph_id": 108
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "志仔: ['我敢會當綴阮二姊去遐食雞腿配汽水？']",
    "paragraph_id": 109
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "如仔: ['志仔！我欲共阿姊講，看你遮枵饞，會予阿姊唸抑袂？']",
    "paragraph_id": 110
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "志仔: ['莫啦！我毋敢矣啦！']",
    "paragraph_id": 111
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "音效: ['音樂淡入：愛拼才會贏']",
    "paragraph_id": 112
  },
  {
    "title": "台語文學廣播劇劇本-第3集-驚蟄的霆雷聲.docx",
    "author": "洪淑昭",
    "text": "OS: ['（愛拼才會贏主弦律音樂出來後，淡出，襯底） 新草衙欲拆的這个消息，就親像驚蟄彼一工的雷公爍爁，共藏佇平靜生活內底的困難，全部攏iah-iah出來矣，予毋捌想，無願意想的草衙人，開始思考家己的未來愛對佗對去。  俊生仔已經開始咧運動矣，伊利用草衙人對這搭的感情，予原本無願意對選舉表達意見的和仔，嘛出錢出力，替伊咧走傱，連春仔佮昆龍仔嘛改變想法，綴和仔支持俊生仔選里長。 愛拼才會贏一段即可轉片尾曲，淡出，襯底  （音樂：主題曲弦律出現）  俊生仔佇遮爾仔濟人的支持之下，敢有法度順利選著里長？伊喙裡所講的這个議員，又閣是怎樣仔的一个人物咧？劇情愈來愈精彩，咱後禮拜千萬毋通袂記得，愛準時收聽「台語文學廣播劇場-錦荔枝的滋味」。期待後禮拜，咱空中再相會。 （主題曲弦律加片尾）']",
    "paragraph_id": 113
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "劇中人 / 演員表: ['林家月仔：郭庭均 林家麗君：羅乃維 林家如仔：陳姿蓉 陳家嘉雄：李禎祐 陳家嘉真：陳燕秋 陳家錦雀：吳怡嶙 方家昆龍：廖啟助 方家春仔：林玉麗 方家雅惠：洪品芬']",
    "paragraph_id": 1
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "（片頭，音樂：滿山春色） 各位親愛的聽眾朋友逐家好！誠歡喜會當再一次佇空中，佮咱所有的好朋友，來咱台語文學劇場-錦荔枝的滋味第四集。 （音樂:約５秒） 若你捌佇民國七十五年彼跤兜，行入來新草衙這箍圍仔，你一定會足意外，想袂到這片倚前鎮河的沙仔地，竟然有才調蹛欲五千外戶，將近欲三萬人。佇這个所在，消息上通光、人來客去上蓋捷的所在，當然，就是佇咱新草衙的菜市仔。 所以，自從欲選里長了後，佇鐵仔埕貿頭的大頭家-俊生仔，逐工就若咧行灶跤仝款，不時來新草衙的菜市仔，佮逐家跋感情；伊上捷去的所在，就是和仔的西藥房，伊共厝裡的好茶全提來遮泡予厝邊隔壁啉。 毋但按呢爾，俊生仔的宣傳車，放送頭大大聲，一工三四逝，街頭巷尾共伊的政見放送甲到，連囡仔都聽甲攏會曉背；毋過，對遮的囡仔來講，伊所辦的，有食閣有掠的選舉暗會，才是予in逐工數念的重點。 （音樂:約５秒） 原底全草衙的人攏咧想，親像俊生仔本落甲遮爾重，這改選里長，百面是穩牢的，煞想袂到，票聲一開出來，當選里長的，竟然是無聲無說的古物商「財仔」，予地方上的人攏誠意外，尤其是春仔佮昆龍仔這對翁仔某。 （音樂:淡出）: []",
    "paragraph_id": 2
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "第一場: []",
    "paragraph_id": 3
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "音樂: ['（音效：洗碗的杯盤聲，來來回回的腳步聲）']",
    "paragraph_id": 4
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "春仔: ['麗君啊！你先轉去！賰的遐的碗，留予恁昆龍伯仔洗就好！']",
    "paragraph_id": 5
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "昆龍: ['喔！媠某的，你嘛莫按呢！我一下班就來共你鬥收擔，你無共我呵咾無打緊，閣叫麗君共碗留予我洗，按呢敢著？']",
    "paragraph_id": 6
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "春仔: ['Hann~你閣敢講！你看！這馬幾點矣？兩點外矣呢！A你自十二點就下班，極加十二點半就好通轉來矣，無啊！你是走去佗位摸飛？']",
    "paragraph_id": 7
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "昆龍: ['我哪有去摸飛啦！人我十二點半就來矣呢！煞毋知拄好去搪著俊生仔，予伊搝入去和仔遐會到這馬！']",
    "paragraph_id": 8
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "春仔: ['選就選去了矣！輸一票嘛是輸！伊是猶咧毋願啥啦！']",
    "paragraph_id": 9
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "昆龍: ['Hooh！你就毋知咧！聽俊生仔講這擺伊會輸，攏嘛武雄仔咧創空！']",
    "paragraph_id": 10
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "春仔: ['武雄仔？你是講佇鐵仔埕咧替伊叫工彼个武雄仔呢？武雄仔對俊生仔上死忠是通人知的，伊哪有可能會背骨？']",
    "paragraph_id": 11
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "昆龍: ['聽俊生仔講，這改「財仔」的票，佇五千宮開上濟，遐全全蹛割鐵仔工較濟，伊想來想去，這絕對佮武雄仔有牽連。']",
    "paragraph_id": 12
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "春仔: ['就算財仔的票，齊是遐的割鐵仔工頓的，這佮武雄仔有啥底代？']",
    "paragraph_id": 13
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "昆龍: ['煞毋知財仔是古物商，專門咧收拆船仔貨，武雄仔佮彼篷割鐵仔工，為著欲趁寡外路仔，這改共票攏予財仔，以後，in的外路仔就會當趁甲油洗洗。']",
    "paragraph_id": 14
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "春仔: ['我聽伊咧腫頷！較有價值的拆船仔貨，早就予俊生仔窮去賣掉矣，賰落來的，攏嘛一寡歹銅舊錫，是有通賣偌濟錢？閣再講，人武雄仔逐工攏咧替伊搝票、走傱，伊煞毋知好歹人，竟然共落選的原因，捒捒對武雄仔遐去，實在替武雄仔足毋值喔！']",
    "paragraph_id": 15
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "昆龍: ['喔媠某的，你實在是有夠厲害呢！你也無佇現場，哪會知和仔就是按呢講？俊生仔講，若予伊知影武雄仔背骨，絕對無欲放伊煞。']",
    "paragraph_id": 16
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "春仔: ['哼！伊干焦會曉欺負武雄仔這款古意人爾啦！伊呔毋去怪伊彼个穿甲若菜店查某的服務處主任？']",
    "paragraph_id": 17
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "昆龍: ['人彼个主任遐爾媠，這改嘛出誠濟力，你叫俊生仔是欲怪伊啥咧？']",
    "paragraph_id": 18
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "春仔: ['恁遮的痟豬哥攏仝款啦，一聽著賴桑、陳桑，拜託，拜託呢！規身軀就”茫輸輸＂，正經頭路攏袂記得了了，莫怪會輸啦！']",
    "paragraph_id": 19
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "口白: ['（音效:配合錦雀仔出現,在此呈現驚訝感的音效） 春仔的話才講煞爾，俊生仔的牽手-錦雀仔，若mooh壁鬼咧，雄雄出現佇米粉擔。']",
    "paragraph_id": 20
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "錦雀: ['春仔，若聽你按呢講，阮俊生仔倩的彼个，毋就是菜店查某？']",
    "paragraph_id": 21
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "春仔: ['是錦雀仔喔！無張無持出現，害我予你驚一下，愛去收驚矣啦！（拍胸聲）']",
    "paragraph_id": 22
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "錦雀: ['歹勢啦！我咧揣阮俊生仔，拄好聽著恁咧會彼个狐狸精，毋才會恬恬徛佇恁後壁聽。']",
    "paragraph_id": 23
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "春仔: ['你毋通講一个影，就偷生一个囝，我是無講恁俊生仔彼个服務處主任是菜店查某喔！我是干焦講伊穿插較綴會著流行，較gau5妝，嘛較會曉共查埔人司奶爾。']",
    "paragraph_id": 24
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "錦雀: ['我就知咧！這站仔阮俊生仔攏浸佇新草衙，見若我講欲來，伊就三閘四擋，原來就是咧飼查某哦，莫怪伊會驚我來。']",
    "paragraph_id": 25
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "昆龍: ['這，這你就誤會俊生矣！選舉的這段時間，伊誠實足骨力，逐日攏佇和仔遐，毋是你想的按呢啦！']",
    "paragraph_id": 26
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "春仔: ['阮昆龍仔講了有影，看袂出來恁俊生仔這改選里長，閣誠拚勢喔！連我嘛予伊感動甲！共鬥搝袂少票呢！！']",
    "paragraph_id": 27
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "錦雀: ['這哪有較縒！無牢就是無牢！有選過就好！我是向望伊緊轉來扞公司，莫規e5頭殼干焦想欲選舉。']",
    "paragraph_id": 28
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "昆龍: ['無喏！拄才佇和仔遐，聽恁俊生仔有咧講呢！伊講伊欲繼續為咱新草衙來拍拚，紲落去有計畫欲選國大代表喔！']",
    "paragraph_id": 29
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "口白: ['一聽俊生仔閣欲選國大代表，錦雀仔的面隨皺去，目睭褫甲大大蕊，完全無法度相信，講這件代誌，俊生仔完全毋捌佮伊參詳過。 （音效:卡通效果的驚訝音效）']",
    "paragraph_id": 30
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "春仔: ['人講：拍斷手骨是顛倒勇！恁俊生仔誠實有氣魄！']",
    "paragraph_id": 31
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "錦雀: ['啥物有氣魄？我咧想，伊是「筊輸跋大」啦，哎！看是欲按怎才好，選里長，已經開袂少去矣，這馬若閣欲選，毋著愛賣厝、賣某來選？']",
    "paragraph_id": 32
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "昆龍: ['恁本成就是咧賣販厝的，你按呢講，嘛袂當講是重耽啦！是講喔，伊若欲賣某做大舅，嗯～敢有人欲買？']",
    "paragraph_id": 33
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "春仔: ['昆龍仔！你嘛較差不多咧！你無看錦雀仔煩惱甲這號形，你閣佇遐練痟話。錦雀仔，你莫插伊，現此時恁俊生仔佇和仔遐，你緊過去共伊問予詳細。']",
    "paragraph_id": 34
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "口白: ['（音效：急急跤步聲，由近至遠，） 聽著春仔的話，錦雀仔隨行對西藥房，欲去揣俊生仔。看著伊矮頓仔矮頓，走敢若飛的模樣，予春仔佮昆龍這對翁仔某，那看那笑，完全無注意著麗君和嘉雄，已經共米粉擔收甲差不多矣。 （音效：搬桌椅的聲音）']",
    "paragraph_id": 35
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "春仔: ['嘉雄，你當時來的？哪會攏無聽著你的聲？']",
    "paragraph_id": 36
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "嘉雄: ['我有叫呢！可能拄才恁攏注心咧佮俊生嬸仔講話，才會無聽著。']",
    "paragraph_id": 37
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "春仔: ['是按呢喔….麗君！拄才毋是叫你共碗留予恁昆龍伯仔洗就好？你煞全部攏洗好矣？hooh！閣替姆仔共全部的坩仔、鼎鍋仔，攏鑢甲金鑠鑠，你哪會遮乖啦！']",
    "paragraph_id": 38
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "麗君: ['橫直都欲洗矣！規氣一睏頭全洗洗咧，嘛無偌久的時間。']",
    "paragraph_id": 39
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "春仔: ['啊！姆仔想起來矣！麗君今仔日毋是欲去看放榜？閣予你佇遮延遮久，誠歹勢呢！']",
    "paragraph_id": 40
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "嘉雄: ['昆龍姆仔，你就毋知咧！伊喔！佮阮嘉真仝款！毋敢去看啦！才會硬留佇遮，硞硞揣碗、揣生鍋、鼎仔來洗。']",
    "paragraph_id": 41
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "麗君: ['我真正足緊張的！毋知考了按怎！兩肢跤這馬攏咧掣，強欲無法度行。']",
    "paragraph_id": 42
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "嘉雄: ['我就知！你佮嘉真攏仝症頭，橫直我就欲去替阮嘉真看矣，抑無，你留佇遮等，我順紲替你看。']",
    "paragraph_id": 43
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "麗君: ['嗯～我看，我猶是家己去好矣！恁嘉真一定足著急的，你緊去，毋免等我。']",
    "paragraph_id": 44
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "春仔: ['你已經替姆仔款甲差不多矣！賰的留予我佮恁昆龍伯仔就好。你緊和嘉雄做伙去看放榜，姆仔等你的好消息喔！']",
    "paragraph_id": 45
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "口白: ['麗君聽著春仔按呢講，就恬恬綴嘉雄離開米粉擔。 (音效: 二雙鞋子腳步聲，一前一後離開) 春仔看著別人的囝攏遮gau5讀冊，雖然知影行行出狀元，心內猶是有淡薄仔稀微，所以就大大聲，吐一个仔大氣。']",
    "paragraph_id": 46
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "春仔: ['哎～']",
    "paragraph_id": 47
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "昆龍: ['我就會替你收擔，你是咧吐啥物大氣啦！']",
    "paragraph_id": 48
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "春仔: ['我是咧想，咱彼三个，自細漢就佮嘉雄、麗君這群做伙大漢，我實在是想無，是按怎咱的囡仔攏讀無冊？']",
    "paragraph_id": 49
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "昆龍: ['你敢無聽人講：「一枝草，一點露。」讀有冊當然是好，毋過，誠實讀無路來，學工夫嘛袂bai2，你看，咱信榮仔咧欲出師矣！塗水師一工所趁的，是比做老師的較濟呢，按呢是有啥物毋好？']",
    "paragraph_id": 50
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "春仔: ['咱信榮仔趁彼是愛佇日頭跤曝的流汗錢，無咧快活呢！']",
    "paragraph_id": 51
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "昆龍: ['趁錢哪有通快活的？閣再講，你毋是一直咧煩惱信輝仔會綴良仔學做歹囝，信榮仔已經有拜託伊做水電的朋友來共伊鬥牽，以後，兩个兄弟仔佇台北學工夫，互相照顧，你就較免操煩矣。']",
    "paragraph_id": 52
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "春仔: ['講嘛有影啦！猶閣咱雅惠，猶袂畢業就允入去加工區矣，到今已經提三个月的薪水轉來予我矣呢！我欲共伊儉起來，後日仔通予伊做嫁妝。']",
    "paragraph_id": 53
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "昆龍: ['聽講，義仔這馬閣咧招會仔，你是毋通共雅惠的錢提去綴呢！']",
    "paragraph_id": 54
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "春仔: ['我才無咧頭殼一空閣！我會替伊共錢儉甲足好勢,你免操煩。']",
    "paragraph_id": 55
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "昆龍: ['是講，咱的錢，你是攏儉佇佗位？毋就講一下仔予我鼻芳咧？']",
    "paragraph_id": 56
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "春仔: ['儉佇佗？咱買佇五甲彼間厝，咧欲起好矣呢，逐期的厝款攏著納遮濟，咱的錢，生食都無夠，敢有通曝乾？']",
    "paragraph_id": 57
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "昆龍: ['有影就著！我嘛足期待會當早一工搬去五甲，蹛、新、厝。']",
    "paragraph_id": 58
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "春仔: ['好矣啦！擔緊收收咧，緊來轉！']",
    "paragraph_id": 59
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "音樂/ 口白: ['音樂：四季紅（交響版） 春仔佮昆龍仔這對翁仔某，佮誠濟草衙人仝款，逐工拚死拚活，就是希望會當買一間合法的透天厝，搬離開新草衙這个所在。 早前，有袂少人買俊生仔起佇新草衙的販厝，煞想袂到「貪俗買狗鯊」，遮的厝，土地產權不止仔有爭議，有誠濟是起佇國有地頂懸的違建。春仔本成對俊生仔就誠有意見，當初時昆龍仔想欲買的時，佳哉伊有共擋落來，若無，現此時聽著新草衙全欲拆，春仔絕對會袂食、袂睏得，更加免講，猶會當佇五甲買一間透天的來徛。 （音樂：四季紅淡出，輕音樂淡入） 今仔日是師專佮高中仝一工放榜的日子，到底嘉真佮麗君敢有考牢？予咱繼續聽落去。']",
    "paragraph_id": 60
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "第二場: []",
    "paragraph_id": 61
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "音效: ['（吵雜模糊的人聲中，聽得到嘆氣聲，高興聲，急急跤步聲，由遠到近）']",
    "paragraph_id": 62
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "嘉雄: ['林麗君！我有看著你的准考證號碼！你牢雄女！雄女呢！阮嘉真嘛牢鳳中！恁攏牢矣！攏牢矣！有夠厲害！！！']",
    "paragraph_id": 63
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "麗君: ['備取？哪會是備取咧？']",
    "paragraph_id": 64
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "嘉雄: ['啥物備取？我拄才看甲足斟酌的，你是雄女的正取，毋是備取啦！']",
    "paragraph_id": 65
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "麗君: ['我是講，我屏東師專才備取爾！']",
    "paragraph_id": 66
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "嘉雄: ['哪有可能？聽嘉真講你估的分數，應該連台南師專都會牢才著啊！']",
    "paragraph_id": 67
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "麗君: ['（哭）我嘛毋知！竟然會考無牢？天公伯啊！我以後是欲按怎才好咧？！']",
    "paragraph_id": 68
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "嘉雄: ['你先莫遐爾仔失志啦！就算講是備取的，嘛猶有機會；你閣等看覓咧，無定著屏東師專會寄通知單來，叫你去讀，這嘛無的確啊！']",
    "paragraph_id": 69
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "麗君: ['無定著早前猶有可能，毋過，今年是師專考試的上尾屆，你看，我的分數，比舊年懸遐濟，猶是干焦備取的爾，我想，我無望矣啦！（哭）']",
    "paragraph_id": 70
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "嘉雄: ['抑無！我替你去學校共老師問看覓，看是毋是有佗位舞重耽去。你先去圖書館等我，我問清楚了後，隨去共你講。 （音效：急急的跑步聲，由近至遠）']",
    "paragraph_id": 71
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "口白: ['（音樂：輕音樂） 對散凶家庭的查某囡仔來講，若是想欲讀冊，佇國中畢業就會當考的師專，會當講是上蓋好的選擇，因為只要考會牢，讀師專彼五冬，食、蹛佮註冊費毋但全部攏免錢，逐個月猶有所費通領，出業了後閣保證有頭路，所以，彼當陣考師專是足競爭的，佇新草衙考會牢的，攏是全校 排頭名的。 （音樂走５秒） 毋過，誠可惜，這冬拄好是師專的尾幫車，麗君雖然讀甲誠拚勢，分數嘛考甲誠好，可惜，佇選考區的時，麗君選毋著所在，伊若選台南師專，以伊的分數是正取的！予人想袂到，逐冬錄取的分數攏較低的屏東師專，這冬錄取的分數，顛倒比台南師專閣較懸，予麗君干焦牢備取的爾。知影這个結果，規下晡，麗君的目屎一直掰袂離，予嘉雄按怎苦勸都無效。 （音樂淡出）']",
    "paragraph_id": 72
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "嘉雄: ['無牢就無牢！你猶會當讀雄女啊！你免驚，以後，你佮嘉真的功課，我替恁負責，若是你想欲做老師，大學聯考了後，讀師範嘛是仝款啊！']",
    "paragraph_id": 73
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "麗君: ['仝款？仝款都無仝師傅啦！讀雄女？阮厝是有啥物才調予我讀雄女！既然天公伯仔按呢安排，我就愛較認份咧！讀冊這條路，到遮盡磅矣！']",
    "paragraph_id": 74
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "嘉雄: ['林麗君！你哪欲講這款話咧！你敢知影，有偌濟人想欲讀雄女，想甲欲起痟，你煞按呢，凊凊彩彩就放棄！這敢是我捌的彼个林麗君？']",
    "paragraph_id": 75
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "麗君: ['你莫閣講矣！我無想欲聽！無想欲聽！']",
    "paragraph_id": 76
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "嘉雄: ['林麗君！你聽我講！林麗君！']",
    "paragraph_id": 77
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "音效: ['（跑步聲，嘉雄的聲音，在腳步聲中，由近而遠，下音樂）']",
    "paragraph_id": 78
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "口白: ['（音樂：雨夜花交響版，主弦律出來後，再接口白） 這一冬，屏東師專的尾班車，麗君終其尾，猶是吊袂著車尾。 其實這冬麗君考甲誠好，除了師專考無牢，伊雄女、高雄工專佮雄商攏有牢，這款成績，予規條巷仔的人攏誠呵咾，只不過，麗君是真清楚，除了免錢的師專，伊若想欲閣讀起去，只是加添月仔的負擔爾。 麗君只要想著逐工暝佮日咧拖命的阿母，伊怎忍心共阿母講伊想欲閣讀落去咧？所以，伊決定無欲閣讀落去矣，欲去加工區允頭路。（音樂淡入）']",
    "paragraph_id": 79
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "第三場: []",
    "paragraph_id": 80
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "音效: ['（啜泣聲）']",
    "paragraph_id": 81
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "雅惠: ['你莫閣吼矣！你干焦師專考無牢爾，猶有誠濟學校通好選，無親像我，連想欲讀冊，都無法度喔！']",
    "paragraph_id": 82
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "麗君: ['雅惠，你莫按呢講，你比我較好，已經有法度趁錢矣，無像我，考袂牢師專，干焦食了米的爾。我決定矣，我嘛想欲去加工區上班。']",
    "paragraph_id": 83
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "雅惠: ['是真的才通講呢！全草衙的人攏欣羨你考著雄女，你真正無欲去讀喔？']",
    "paragraph_id": 84
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "麗君: ['真正的啦！我想欲去恁公司，毋知恁遐敢猶有欠人無？']",
    "paragraph_id": 85
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "雅惠: ['阮公司是美國人開的，福利誠實袂bai2，三節毋但有賞金、禮品，若公司有趁錢，猶有獎金通分呢！']",
    "paragraph_id": 86
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "麗君: ['我就是聽昆龍伯仔不時咧講，毋才會想欲去。毋知我這馬才欲去，恁公司欲收我無？']",
    "paragraph_id": 87
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "雅惠: ['做你放心！我來去和阮領班講，像你遮爾仔骨力，絕對無問題的啦！']",
    "paragraph_id": 88
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "口白: ['一直佇邊仔恬恬聽的如仔，無講無呾，雄雄出聲']",
    "paragraph_id": 89
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "如仔: ['阿姊！你哪會無想欲繼續讀落去，煞欲去做工？']",
    "paragraph_id": 90
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "雅惠: ['啥物做工？人阮是作業員！有椅仔通坐閣有冷氣通吹，哪是做工？']",
    "paragraph_id": 91
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "如仔: ['就毋是你講的遮的問題！我是講，阮阿姊gau5讀冊，煞無欲去讀，按呢敢袂傷無彩？']",
    "paragraph_id": 92
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "雅惠: ['高中三冬、大學四冬，頭仔尾仔加加咧，愛等七冬才有法度趁錢，你敢毋知恁阿姊？伊是毋甘恁阿母拖磨，你閣講講遮有的無的，顛倒予伊加艱苦的。']",
    "paragraph_id": 93
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "如仔: ['阿姊，若是為著錢的代誌，你免煩惱啦！']",
    "paragraph_id": 94
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "麗君: ['免煩惱？你敢知影阿爸又閣偷起一陣會仔？聽阿母講這陣會仔的錢阿爸早就攏輸了了去矣！現此時咱欠人遐濟錢，哪會當免煩惱？']",
    "paragraph_id": 95
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "如仔: ['你放心，我已經共學校報名欲參加建教合作班矣！等歇熱過，我就升三年仔，就會當透早讀冊，下晡去工廠實習！阮老師講，只要去實習就有錢通領矣！']",
    "paragraph_id": 96
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "麗君: ['建教班？彼毋是忝甲欲死的紡織廠？']",
    "paragraph_id": 97
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "如仔: ['阿姊，紡織廠忝是忝，毋過薪水比電子公司濟欲甲兩倍，所以，我才會叫你免為著錢煩惱，做你繼續讀落去。']",
    "paragraph_id": 98
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "口白: ['麗君當然想欲繼續讀落去，毋過，雅惠講了嘛有影，若讀雄女，以後欲面對的就是閣愛等七冬，就算有如仔願意分伻阿母的擔頭，七冬的經濟壓力想來仝款是會誠重。麗君的心就若親像韆鞦仝款，幌來幌去，煞毋知欲如何是好。']",
    "paragraph_id": 99
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "如仔: ['無，阿姊，我看你去讀雄商，極加三冬就會當趁錢矣！上無嘛會當做會計，薪水定著比你這馬去做女工較懸。']",
    "paragraph_id": 100
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "雅惠: ['啥物女工？是作業員！！']",
    "paragraph_id": 101
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "如仔: ['是!是!!是!!! 你是作業員，我才是欲去紡織廠的女工！']",
    "paragraph_id": 102
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "麗君: ['雅惠，我想，我猶是綴你去加工區做作業員好啦！']",
    "paragraph_id": 103
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "如仔: ['阿姊！你哪會講袂伸捙咧?！我就講，錢的代誌你免操煩啦！']",
    "paragraph_id": 104
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "音效／口白: ['（開門聲） 就佇這三个人講無結果的時陣，月仔開門行入來房間，共麗君佮如仔攬足牢、足牢。伊的面框澹澹，無人知影這是做工袂赴拭的汗，抑是目屎拭無焦的痕跡…']",
    "paragraph_id": 105
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "月仔: ['恁姊妹仔做恁好好仔讀冊就好，知無?！錢的代誌，阿母才來想辦法。']",
    "paragraph_id": 106
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "如仔: ['阿母，我是真正對讀冊無興趣，硬坐佇教室嘛無意思，較輸予我去讀建教班，這是我家己欲的，和你佮阿姊攏無關係！']",
    "paragraph_id": 107
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "麗君: ['阿母，我佮雅惠有伴，阮兩个會當互相照顧，你免煩惱啦！']",
    "paragraph_id": 108
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "雅惠: ['義嬸仔！拄才恁如仔叫麗君去讀雄商，我是感覺比佮我去電子公司較好，毋過，伊煞硞硞講欲綴我去做工，毋是，是去做作業員。']",
    "paragraph_id": 109
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "口白: ['月仔看這兩个個性全然無仝的查某囝，伊有滿腹的毋甘佮安慰，心肝內滿滿的感動，目屎就按呢忍袂牢，直直輾落來。']",
    "paragraph_id": 110
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "如仔: ['阿姊，攏是你啦！就是你無欲繼續讀落去，阿母才會遮傷心。']",
    "paragraph_id": 111
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "麗君: ['如仔，是你才著！無代無誌講欲去讀建教班，你叫阿母khai2袂煩惱？']",
    "paragraph_id": 112
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "月仔: ['（哭）恁攏莫寃矣！攏是阿母無路用！才著予恁為著錢來犧牲。']",
    "paragraph_id": 113
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "麗君: ['阿母，你莫傷心！好！我就聽阿如的話，去讀雄商，以後我會好好仔讀冊，未來一定會趁閣較濟錢轉來。']",
    "paragraph_id": 114
  },
  {
    "title": "台語文學廣播劇劇本-第4集-命運的三叉路.docx",
    "author": "洪淑昭",
    "text": "口白: ['（麗君的口白淡出，進主題曲） 就佇月仔的目屎、如仔的相伨佮雅惠的鼓勵之下，麗君最後決定欲去讀雄商。到底，讀高職了後的麗君，閣會拄著啥物款的代誌？俊生仔欲選國大代表，敢誠實是欲為新草衙違建的問題來出頭？劇情是愈來愈精彩，請恁後禮拜繼續期待，咱高雄廣播電臺製作播出的台語文學劇場—錦荔枝的滋味。 （主題曲，演唱降KEY版）']",
    "paragraph_id": 115
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "劇中人 / 演員表: ['方家昆龍：廖啟助 方家春仔：林玉麗 方家雅惠：洪品芬 陳家俊生：王崇憲 陳家錦雀：吳怡嶙 林家義仔：楊典霖 林家麗君：羅乃維 陳家美鳳：林秋雲 同學美雲：鍾佩姍']",
    "paragraph_id": 1
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "（口白）……(淡出) 各位親愛的聽眾朋友逐家好！誠歡喜會當佇臺語文學劇場-錦荔枝的滋味當中，再一次佮咱所有空中的好朋友，轉去七,八十年代的高雄新草衙，透過廣播劇，咱會當瞭解in的生活，理解in的心聲！相信咱聽眾朋友，聽這齣廣播劇的時陣，定著會感覺誠親切！因為，這，嘛是咱早前的生活、咱共同的心聲。 佇頂一集的故事內底，咱知影麗君師專考無牢，原底拍算欲叫雅惠共伊允去加工區食頭路，想袂到，伊的小妹—如仔無同意，講，伊已經欲去紡織廠讀建教班，連鞭厝裡就有錢矣，麗君應該繼續讀落去。佇月仔佮如仔的堅持之下，最後，麗君選擇去讀雄商。 佇新草衙，失志的，毋但干焦麗君爾，里長選無牢的俊生仔，拍斷手骨顛倒勇，無佮錦雀仔參詳，隨決心欲閣選國大代表。這件代誌，予錦雀仔氣甲，已經佮俊生仔冤幾若個月去矣，俊生仔猶是無讓步，堅持欲選。 這一工，錦雀仔閣佮俊生仔為著選舉的代誌，又閣起冤家，伊共俊生仔對厝裡趕出去，姑不而將，俊生仔只好來新草衙的服務處先跍一暝。 予錦雀仔趕出來的時，俊生仔袂記得紮錢，伊枵甲睏袂去，所以天袂光，就隨傱去春仔的米粉擔，揣食的欲止飢。: []",
    "paragraph_id": 2
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "第一場: []",
    "paragraph_id": 3
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "音樂: ['（音效：來來去去的腳步聲，舀水聲，夾腳拖鞋快步聲，由遠至近）']",
    "paragraph_id": 4
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "俊生: ['（急）春仔，來一碗大盤的米粉炒，我的肉燥欲較濟咧嘿！']",
    "paragraph_id": 5
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "春仔: ['是俊生仔喔！你遮早來，是欲來共我開市是毋！']",
    "paragraph_id": 6
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "俊生: ['你知就好！你的米粉炒定著是有摻嗎啡啦！害我規暝攏咧想這味，仙睏都睏袂去。你講，我遮早就來共你交關，肉燥敢毋免予我較濟咧？']",
    "paragraph_id": 7
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "春仔: ['我的米粉炒，好食就是好食，啥物有摻嗎啡？烏白講！你是欲害我去第七分局報到的是毋？']",
    "paragraph_id": 8
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "昆龍: ['我看毋是喔！你應該是予恁錦雀仔趕出來，無所在通去，定著是屈佇服務處歹睏，毋才會遮早來阮遮，欲食炒米粉！']",
    "paragraph_id": 9
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "俊生: ['嘿！昆龍仔，你是覕佇阮兜壁角咧偷聽是毋？若無，就是會算命。']",
    "paragraph_id": 10
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "昆龍: ['唷！你閣知喔？！人阮加工區這馬有幾若个社團，學物件攏免錢的，我最近拄咧學算命，免去恁兜聽壁角啦，凊彩擉一下，就知影發生啥物代誌。']",
    "paragraph_id": 11
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "俊生: ['有影才通講呢！人學師仔嘛著三年四個月！你按呢凊凊彩彩聽兩節仔課，就有才調出師？閣算甲遮爾仔準？']",
    "paragraph_id": 12
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "春仔: ['你聽阮昆龍這个半桶師咧嘐潲，伊若會算命，我就免佇遮排米粉擔矣！問看特仔尾會開幾號，若百面會開的，錢，我全窮出來，據在伊簽。']",
    "paragraph_id": 13
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "昆龍: ['某的，你毋是上慼我簽阿樂仔，你閣欲提錢予我簽牌喔！']",
    "paragraph_id": 14
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "俊生: ['哎唷！恁春仔是咧譬相你，你閣聽無？！錢都毋是螺仔殼，哪有可能提出來，據在你烏白舞喔！']",
    "paragraph_id": 15
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "春仔: ['俊生仔，這話你聽有就好！恁錦雀仔的心情，我完全會當了解，阮昆龍仔是想錢想甲欲悾去，你是想選舉想甲欲戇去，毋通閣烏白舞落去矣。']",
    "paragraph_id": 16
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "俊生: ['我佮恁昆龍仔簽牌，哪有仝咧？我是差無一百票就當選矣呢！講起來，若毋是武雄仔佮彼篷割鐵仔工，我嘛袂輸去。']",
    "paragraph_id": 17
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "春仔: ['你呔會見講都欲講對武雄仔遐去？差一票嘛是輸，煞煞去啦！聽恁錦雀仔的話，莫閣選落去矣啦！']",
    "paragraph_id": 18
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "俊生: ['這哪會使！我選里長錢已經橐遐濟落去矣，無閣選落去，進前投入去的心血，毋就攏白了去矣？閣再講，人議員嘛叫我繼續拚落去，這擺穩牢的啦。']",
    "paragraph_id": 19
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "昆龍: ['選里長的時，議員毋是仝款講欲支持你，結果咧？伊彼鄰開出來的票，哼！財仔的票，比你，加欲甲一倍！']",
    "paragraph_id": 20
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "俊生: ['若這，人議員有解說，財仔知鋩角，伊是一戶仔一戶提等路去拜託里民，味素啦、雪文啦，連米都人人有呢！議員遐，干焦靠伊一支喙兩肢跤，較講嘛輸人。']",
    "paragraph_id": 21
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "春仔: ['味素？雪文？哪有啊？我連一隻胡蠅蠓仔嘛無看著，嘛無甲半項到阮遮來。']",
    "paragraph_id": 22
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "俊生: ['恁菜市仔這搭佮和仔彼條巷仔，通人攏嘛知，是我的鐵票呢，都毋是欲予恁掠包的講，財仔哪敢送對恁遮來？']",
    "paragraph_id": 23
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "昆龍: ['講嘛有影啦！是講，議員這擺定著是有撇步傳予你乎?']",
    "paragraph_id": 24
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "俊生: ['免伊教，我嘛知撇步。人講，選舉無師父，錢，開落去就有！只是講，這馬阮彼箍柴耙共錢搦甲足絚，我昨昏才講欲先提五十萬出來爾，這箍查某就隨共我趕出來！']",
    "paragraph_id": 25
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "春仔: ['啥？！五十萬！夭壽喔！我賣十冬的米粉嘛趁無遐濟！']",
    "paragraph_id": 26
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "俊生: ['哎唷！五十萬猶袂咬著餡咧！聽議員講，選這項，上無愛一百起跳。']",
    "paragraph_id": 27
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "昆龍: ['哼～著開遐濟錢，彼就莫怪恁錦雀仔會共你擋！我咧看，伊是愛你好，替你咧煩惱，若換做是我，阮春仔honnh，定著連甲一萬嘛袂予我。']",
    "paragraph_id": 28
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "春仔: ['一萬？傷少矣啦！等一下我擘一粒柑仔，看你愛幾瓣就有幾瓣，我才攏予你hann~。']",
    "paragraph_id": 29
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "口白: ['聽春仔按呢講，俊生仔佮昆龍仔攏笑出來矣。俊生仔無錢通納米粉炒的錢，春仔看在攏是厝邊，就先予伊欠，等以後有錢才閣還。俊生仔拄離開無偌久，錦雀仔就跤接跤，嘛來春仔的米粉擔。']",
    "paragraph_id": 30
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "錦雀: ['春仔，這站仔阮俊生仔敢有來共你借錢？']",
    "paragraph_id": 31
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "春仔: ['我欲佗生錢來借伊啦？伊拄才是有來，毋過，米粉炒食食咧就走矣。']",
    "paragraph_id": 32
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "錦雀: ['若按呢就好！我先品進前喔！恁是千萬毋通借錢予阮俊生仔，若無，另工若討無錢，我是袂替伊還的，時到咱遮的厝邊，就莫怪我無欲替伊解決喔。']",
    "paragraph_id": 33
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "昆龍: ['唷！你比月仔較巧就著！知影：魚還魚，蝦還蝦。咱草衙遮，若無你替恁俊生仔背書，我看，是無人敢借伊的。']",
    "paragraph_id": 34
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "春仔: ['毋過，拄才伊無錢,閣共我叫一盤米粉炒食，這，你敢會替伊還?']",
    "paragraph_id": 35
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "錦雀: ['若這喔，我先寄付規張的佇你遮，看偌濟你才扣起來，無夠才共我講。']",
    "paragraph_id": 36
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "昆龍: ['按呢嘛才差不多！害我驚一趒，叫是連伊今仔日食的，都無通討矣！']",
    "paragraph_id": 37
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "春仔: ['看起來，你猶閣誠要意恁俊生仔，是講，伊欲選，你就予伊選就好，敢著冤甲閣共伊趕出來？']",
    "paragraph_id": 38
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "錦雀: ['講著這，我就氣！若伊喔！捾籃仔假燒金啦！煞毋知伊想欲佮彼隻狐狸精膏膏纒，若毋是伊，阮彼箍癮頭哪會去捌著啥物議員，閣選甲毋知通煞。']",
    "paragraph_id": 39
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "昆龍: ['是啦！我是感覺這改選里長了後，恁俊生仔受彼个議員的影響確實誠大。']",
    "paragraph_id": 40
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "錦雀: ['好啦！我的話佮錢就攏先寄佇咧遮，我猶閣有誠濟代誌愛發落，先來走。']",
    "paragraph_id": 41
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "口白: ['（音樂） 莫怪有人會講：若欲愛人死，叫伊去選舉。俊生仔因為選里長，佮在地的議員開始有接接，佇議員的指導下，俊生仔紲接落去欲選國大代表。只是講，國大代表的選舉，佮選里長完全無仝，愛投入的錢額，是比選里長濟閣較濟，錦雀仔比俊生仔較了解內情，所以，早就共公司所有的錢佮支票攏換做家己的名，而且，閣四界去放送講：千萬毋通借錢予俊生仔選舉。 有錢使鬼會挨磨，無錢便做挨磨鬼。這个俊生仔無想欲做挨磨鬼，所以決定欲去義仔遐，共早前借伊的錢，全討轉來。 （音樂） 到底，俊生仔敢有法度揣著義仔？敢有法度共錢討轉來？咱繼續(共)聽落去。 （音樂淡出）']",
    "paragraph_id": 42
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": ": ['第二場']",
    "paragraph_id": 43
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "美鳳: ['我講無就是無！你是按怎攏聽無人話咧？']",
    "paragraph_id": 44
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "義仔: ['這期的會仔毋是你寫的，會仔錢前兩日仔才全予你爾爾，你哪會無錢？']",
    "paragraph_id": 45
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "美鳳: ['這條錢，我有我的用途，無通借你，你去共別人借啦！']",
    "paragraph_id": 46
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "義仔: ['咱做遐久的厝邊仔，敢連甲這點仔錢，你都無通好借我？']",
    "paragraph_id": 47
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "美鳳: ['你講這款話，敢有良心？你看，這幾冬來，我借你偌濟錢去矣？若毋是看在恁月仔佮麗君的面子上，我早就無想欲插你矣！']",
    "paragraph_id": 48
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "義仔: ['是啦！你就看在阮月仔的面子上，閣借我啦！我保證，這是最後一擺共你借錢，過幾工仔，無，明仔載，明仔載，我明仔載隨提來還你。']",
    "paragraph_id": 49
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "美鳳: ['還？我咧還八擺咧！還！你欠的數，到今佗一擺是你還的？攏嘛恁月仔拖命咧拚來還厝邊的。我若閣借你，就是欲害死恁月仔爾。']",
    "paragraph_id": 50
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "口白: ['（音效：急急腳步聲） 當當俊生仔行到巷仔口的時，看著義仔綴佇美鳳仔邊仔，硞硞纏欲借錢，俊生仔驚會討無錢，所以，就三步做兩步行，趕緊倚過去。']",
    "paragraph_id": 51
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "俊生: ['義仔，你猶咧共人借錢？你毋是干焦欠美鳳仔遐濟錢爾呢！你嘛欠我袂少，啊是當時仔欲還我？']",
    "paragraph_id": 52
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "義仔: ['俊生仔，你來上拄仔好，美鳳仔毋借我，無，你較有，換你來借我，我利息付你三分。']",
    "paragraph_id": 53
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "俊生: ['三分？閣七分我嘛毋借！你莫閣講矣，現此時我身軀無錢，就算有，我嘛袂借你，你看，恁月仔還甲彼點仔錢，連還利息錢都無夠喔！閣借你？我就無咧戇閣！我不管啦！你今仔日愛共欠我的錢還我！']",
    "paragraph_id": 54
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "口白: ['（音效：有東西撞牆壁聲） 聽著義仔共美鳳仔借錢，拄欲出門的麗君，見笑甲毋敢行過，伊恬恬徛佇後壁誠久，後來，閣看著俊生仔共義仔討無錢，受氣甲，對義仔欲揤欲拍，麗君隨傱出來矣。 （音效：急急跤步聲，由至遠至近）']",
    "paragraph_id": 55
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "麗君: ['俊生叔仔，我替阮阿爸共你會失禮啦！你莫共拍矣啦，你共伊放開啦！']",
    "paragraph_id": 56
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "美鳳: ['是啊！有話好好仔講，莫起跤動手啦！']",
    "paragraph_id": 57
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "口白: ['看著俊生仔欲拍義仔，美鳳仔擔仔放咧，直直閘，直直占，麗君閣佇邊仔，會失禮、講歹勢、硬拜託，俊生仔無法度，才共手股頭收轉來。想袂到，義仔一揣著空縫，隨旋甲無看見人，予俊生仔誠氣惱。']",
    "paragraph_id": 58
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "俊生: ['美鳳仔，毋是我愛講你，攏嘛你，予彼箍義仔旋旋去，這聲好矣，看我是欲去佗位共這條數討轉來。']",
    "paragraph_id": 59
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "美鳳: ['就算你共義仔拍死，伊嘛無錢通還你。煞煞去啦！是講，我嘛是愛多謝你啦！若無你來，伊拄才直直纏欲借錢，我嘛誠煩。']",
    "paragraph_id": 60
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "麗君: ['俊生叔仔、美鳳阿桑，攏是阮阿爸毋好，恁莫受氣，我佮阮阿母若有錢，一定會隨還你，麻煩恁閣予阮按一下敢好？']",
    "paragraph_id": 61
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "俊生: ['恁彼點仔錢，連塞恁老爸債務的喙齒縫都無夠喔！若欲等恁還錢？喔！我看，比等阮良仔變好囝較僫啦！']",
    "paragraph_id": 62
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "美鳳: ['大人的代誌，你莫插！麗君，去！緊去趕車，若無，會遲到！緊！緊！']",
    "paragraph_id": 63
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "口白: ['（音效：皮鞋的跑步聲，由近而遠） 聽美鳳仔按呢講，麗君就用傱的，傱去五甲媽祖港橋遐，坐十二號公車。 講起來，若欲坐十二號車，佇前鎮國中富山冊局這站上車，對麗君來講會較近；毋過，第一工去學校報到時，伊佮一堆雄中、雄女的學生，挨挨陣陣kheh佇公車內，予麗君的心內不止仔齷齪。櫼佇這堆人內底，伊感覺家己的頭按怎都攑袂起來。所以從彼工了後，伊甘願較早起床，行較遠咧，去媽祖港橋彼站，趕第一幫車。 新草衙所有讀高中、高職的學生，攏愛坐這幫十二號的公車才有法度出草衙，若路草較遠的學校，就閣愛盤車。親像麗君讀雄商，著愛佇中山路口，五福路的大統站落車，伊為著欲省票錢，就用步輦的行二十分鐘，才入去學校。  麗君從來就毋驚會坐過站，就算目睭瞌瞌，伊只要鼻著氣味佮身軀轉踅的感覺，就知影公車已經駛到佗位矣！彼當陣，三多路的圓環中央，有一身騎馬的銅像，早前，新草衙的囡仔攏會風聲講：這个銅像半暝仔 會騎馬四界走，天光有當時仔袂赴轉來，就會空空，無看影跡。  所以，公車若行到遮，麗君就會共目睭褫開，掠這个銅像斟酌看，只不過，伊看三個外月去矣，這个銅像猶原不動如山，從來就毋捌有啥物變化。  今仔日較晏出門，麗君佮一堆雄商雄女的學生，做伙佇大統遮落車，看著紅冊包，伊頕頭閣看家己的，頂頭彼个校徽，就若親像一隻無頭的鳥仔，予麗君的心內親像有一支針佇咧揻，疼甲毋知愛按怎講。 這三个月來，麗君佇雄商，到底是發生啥物代誌？予咱繼續聽落去。']",
    "paragraph_id": 64
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": ": ['第三場']",
    "paragraph_id": 65
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "音效: ['（音樂：主題曲，淡出後，公車開門聲，模糊人聲，笑聲，來來去去的跤步聲，皮鞋聲，由遠至近）']",
    "paragraph_id": 66
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "美雲: ['阿君仔！你徛佇大統門口遮，看遐爾仔久，人店就猶袂開咧，你是急欲買衫喔？']",
    "paragraph_id": 67
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "麗君: ['買三？我閣欲買四咧！我是佇遮咧等盤車啦。']",
    "paragraph_id": 68
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "美雲: ['我聽你咧膨風！人大統是紅冊包的地盤，咱的佇對面啦，青色倽紅色的冊包，是無仝陣的，你敢毋知！']",
    "paragraph_id": 69
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "麗君: ['著啦！我今仔日有淡落仔踅神，才會舞毋著去。']",
    "paragraph_id": 70
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "美雲: ['踅神？阮阿君仔敢是…..喔！我知，你有佮意的人矣乎？！']",
    "paragraph_id": 71
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "麗君: ['我聽無你咧講啥！我無想欲插你！']",
    "paragraph_id": 72
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "音效: ['（麗君的皮鞋聲大步離開，美雲腳步聲快步趕上）']",
    "paragraph_id": 73
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "美雲: ['你等我一下啦！謼！你行遐緊是欲創啥啦！ 。']",
    "paragraph_id": 74
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "麗君: ['咧欲袂赴矣！咱等一下若遲到，是會予人點油做記號的呢！']",
    "paragraph_id": 75
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "美雲: ['猶早咧啦！咱先停一下，我提一項物件予你看！為著這，我今仔日一透早就來遮等你矣呢！']",
    "paragraph_id": 76
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "麗君: ['哎～我誠實無你的法！好啦！你是有啥物寶貝，欲展予我看，毋就緊提出來。']",
    "paragraph_id": 77
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "口白: ['吳美雲是麗君這班的班長，嘛是麗君佇這間學校唯一的朋友。麗君讀雄商的這三個月，罕得佮同學咧交陪，便若有時間，伊就算盤提起來做練習，同學驚攪吵伊，攏毋敢佮伊講話。 拄入學的時陣，嘛會有人來招麗君欲去食冰、啉飲料佮唱卡啦ok，一來，麗君愛轉去煮飯，二來，只要想著阿母佮小妹逐工攏遐爾仔艱苦，伊就足有罪惡感，所以，伊攏拒絕別人，日子一下久，伊煞變做是班上的孤鳥，最後攏無人來插伊矣。 干焦班長吳美雲佮人無仝，伊逐日攏會揣理由來佮麗君講話，有時嘛會弄伊笑，予麗君又閣歡喜，又閣感動。 吳美雲蹛佇大統附近，毋過，伊攏是騎腳踏車去學校的，所以，若毋是刁工來等的，麗君從來毋捌佇遮搪著吳美雲。 吳美雲共麗君搝入去附近的公園內底，對冊包提一張批出來。']",
    "paragraph_id": 78
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "美雲: ['予你臆看覓，這張批是啥人寫的？']",
    "paragraph_id": 79
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "麗君: ['你按呢問我，我毋著愛去跋桮？']",
    "paragraph_id": 80
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "美雲: ['是…..是雄中的….是陳嘉雄寫來的喔！啊你毋是捌伊！']",
    "paragraph_id": 81
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "麗君: ['伊不過是阮厝邊爾，平常時都罕得咧講話，哪有算捌！']",
    "paragraph_id": 82
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "美雲: ['毋過，佇四校幹部聯合訓練的時，伊有主動來揣我，閣叫我以後愛好好仔照顧你！喔～你拄才是毋是為伊咧踅神hann3？']",
    "paragraph_id": 83
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "麗君: ['你又閣咧烏白講矣！無愛插你！我欲緊來去學校矣。']",
    "paragraph_id": 84
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "美雲: ['好啦，莫創治你矣，伊講，歇寒的第一个禮拜，in彼班欲招咱這班去大埤湖烘肉！']",
    "paragraph_id": 85
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "麗君: ['欲去烘肉？伊哪會遮閒？是攏免讀冊是毋？']",
    "paragraph_id": 86
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "美雲: ['陳嘉雄就是遮爾仔厲害，gau5耍閣會讀冊，聽講，伊佇雄中，見擺考試攏全校前十名呢，我想，伊一定是恁彼搭的狀元！']",
    "paragraph_id": 87
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "麗君: ['狀元？無喏！伊猶排袂著咧，黃建菁你定著捌聽人講過，猶有一位佇日本讀醫科的方耀賢，這兩个人攏比陳嘉雄較厲害！']",
    "paragraph_id": 88
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "美雲: ['驚倒人！恁遐是啥物地理矣！全出出這款妖怪！講起來，你嘛仝款！']",
    "paragraph_id": 89
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "麗君: ['我？我佮in一丈差九尺咧！哪會比得。']",
    "paragraph_id": 90
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "口白: ['聽著吳美雲按呢講，麗君心肝內的彼枝刺，鑿甲愈深，差一點仔目屎就輾落來矣。麗君無想欲予吳美雲看著，起跤，又閣繼續行對學校去。']",
    "paragraph_id": 91
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "美雲: ['你嘛莫行遐緊，我話就講猶袂了咧！！']",
    "paragraph_id": 92
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "麗君: ['猶有啥物通講的？你講陳嘉雄欲招咱班去烘肉，這，我知影矣！']",
    "paragraph_id": 93
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "美雲: ['若按呢，這改烘肉你敢會去？']",
    "paragraph_id": 94
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "麗君: ['我有代誌！無法度參加！']",
    "paragraph_id": 95
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "美雲: ['我就知！見擺我若問你，你攏按呢應。你看！自開學到今，咱這班的活動你佗一擺有去？更加免講一下課你就走甲無看仔人，同學攏講你誠苛頭，無欲佮人交插。']",
    "paragraph_id": 96
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "口白: ['對吳美雲的喙裡，聽著同學私底下講伊苛頭，麗君毋知愛講啥，一句話都無才調應。看麗君這號形，吳美雲有淡薄仔無奈。']",
    "paragraph_id": 97
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "美雲: ['我先踏話頭！這擺你定著愛參加！若無，我對人袂交代得。']",
    "paragraph_id": 98
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "麗君: ['我欲去毋去，佮人有啥底代？是按怎閣愛你負責?']",
    "paragraph_id": 99
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "美雲: ['人拄才彼張批內底有寫，指名愛你參加，你閣講恁無啥物交情！']",
    "paragraph_id": 100
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "麗君: ['無聊！你見講嘛攏遮的話！學校到矣啦！']",
    "paragraph_id": 101
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "美雲: ['阿君仔！咱就按呢講定矣喔！我會回批佮陳嘉雄講，你會去！']",
    "paragraph_id": 102
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "音效: ['（一位跑步聲由近至遠，另一腳步聲快步由近至遠）']",
    "paragraph_id": 103
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "麗君: ['喂～喂～喂～！吳美雲！我無答應欲去喔！你等一下！等一下啦！（淡出）']",
    "paragraph_id": 104
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "音樂: ['進主題曲音樂，襯底。']",
    "paragraph_id": 105
  },
  {
    "title": "台語文學廣播劇劇本-第5集-孤鳥佮紅冊包.docx",
    "author": "洪淑昭",
    "text": "口白: ['有人咧詼諧，講雄商冊包頂懸的彼个標誌，是一隻看袂著將來的無頭鳥。麗君見若看著揹紅冊包的雄女生，伊心內就會閣浮現這个詼諧，更加感覺，家己是一隻傱毋知路的無頭鳥，孤鳥插人群，有夠孤單，有夠見笑。 原底，伊嘛會當佮彼陣人仝款，逐工揹紅冊包，提一本冊背英語，逐工徛佇大統等盤車。麗君不管時就咧想，是按怎家己欲出世佇這款家庭？若是阿爸無跋筊，阿母無遐軟汫，小妹佮家己，就會當佮其他正常家庭的囡仔仝款，免考慮遐濟，專心仔讀冊，好好仔交朋友，歡歡喜喜過這段青春少年時。 麗君當然知影，路一旦選落去，干焦會當向前行，無回頭轎通好坐，當初時，既然，伊已經放棄揹紅冊包的機會，就免越頭閣再看，就算全班的同學攏排斥伊，上無，伊知影，佇這間伊無想欲讀的學校內底，猶有吳美雲這个好朋友，麗君決定，為著這个好朋友，伊會參加這改歇寒佇大埤湖的烘肉。 到底，俊生仔佇錦雀仔共錢束起來的情況之下，伊敢閣有法度去選國大代表？嘉雄招麗君in這班欲去烘肉，到底是啥物款用意咧？義仔四界借無錢，最後，敢會就按呢改筊咧？新草衙的故事，是毋是予咱愈來愈想欲知影後面故事的發展咧？予咱共同來期待，由高雄廣播電臺製作播出的台語文學劇場—錦荔枝的滋味，後一集，期待空中再相會。']",
    "paragraph_id": 106
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "劇中人 / 演員表: ['方家昆龍：廖啟助 方家春仔：林玉麗 方家雅惠：洪品芬 陳家俊生：王崇憲 陳家良仔：吳志弘 林家麗君：羅乃維 林家如仔：陳姿蓉 陳家嘉雄：李禎祐']",
    "paragraph_id": 1
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "（片頭音樂之後接口白）各位親愛的聽眾朋友逐家好！誠歡喜會當再一次佇空中，佮咱所有的好朋友，來咱台語文學劇場-錦荔枝的滋味第六集。 佇咱廣播劇開始進前，先來問逐家一个問題，毋知你敢知影，佇民國七十六年的時陣，咱高雄上蓋有名的，是佗位？愛河？無喏！彼時的愛河猶真臭，無人會行對彼搭去。左營的龍虎塔？無錯，遐，確實風景誠媠，毋過，猶是比袂過我欲講的這个所在，這搭，就是佇中山路佮五福路口的大統百貨公司。 猶袂火燒進前的大統百貨公司，是所有高雄人的記持，無論是通光的流籠佮內底的進口物，在在咧展示伊的氣派佮流行，早前，若有朋友來高雄，大統百貨公司，絕對是愛tshua7去thsit迌的所在。 所以，信榮仔出師了後，對台北轉來的時，隨tshua7春仔佮規家伙仔去大統踅百貨公司，伊閣大出手，毋但共厝內大大細細攏買，閣特別揀兩雙貴參參的鞋仔予春仔佮雅惠。昆龍仔歡喜甲規暝攏睏袂去，春仔嘛是仝款，感覺過去的日子歹度是歹度，毋過有這款知影有孝的後生，未來的日子，總算有通好向望矣。: []",
    "paragraph_id": 2
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "第一場: []",
    "paragraph_id": 3
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "音樂: ['（音效：水聲，刷鍋子的聲音，收桌椅的聲音）']",
    "paragraph_id": 4
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "春仔: ['（唱歌）咱兩人，做陣攑著一枝小雨傘 (一枝小雨傘~昆龍仔合音)，雨愈大，我來照顧你，你來照顧我~（你來照顧我~昆龍仔合音）']",
    "paragraph_id": 5
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "昆龍: ['唷～阮媠某的今仔日心情袂bai2喔，歌閣唱甲誠好聽呢！']",
    "paragraph_id": 6
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "春仔: ['到今你才知！恁某是欠栽培爾，若無，電視彼：『一個燈、兩個燈、三個燈』，我見擺看著，攏嘛心擽擽，足想欲去參加比賽。']",
    "paragraph_id": 7
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "昆龍: ['ㄟ～有影就著！媠某的！恁翁來去替你報名，啥物『五度五關獎五萬』，若阮某去比賽，彼百面是桌頂拈柑的啦！']",
    "paragraph_id": 8
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "春仔: ['你喔(笑)就是這隻喙按呢糊瘰瘰啦，我彼時毋才予你騙去！綴你來遮食苦。']",
    "paragraph_id": 9
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "昆龍: ['佳哉你嫁的是我呢！若是嫁甲像義仔彼款的，毋才是欲吼無目屎！']",
    "paragraph_id": 10
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "春仔: ['聽月仔講，伊拄嫁義仔的時，蹛佇哈瑪星，彼時義仔趁的錢攏交伊，寒人貴參參的荔枝，嘛去買來予伊食，啥人想會到現在義仔會變甲按呢！']",
    "paragraph_id": 11
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "昆龍: ['若這，我嘛捌聽武雄仔講過，講往過伊若莫叫義仔搬來新草衙，閣予人牽去跋筊，月仔佮麗君仔in，就袂變甲遮悲慘矣！']",
    "paragraph_id": 12
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "春仔: ['就是講啊！我毋才會不時咧唸咱信輝仔，就是驚伊行毋著路去，驚伊後日仔若匪類，一世人就抾捔去矣！']",
    "paragraph_id": 13
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "昆龍: ['你看，咱信榮仔出師轉來，有才調共小弟小妹買遮濟物件，予咱信輝仔看甲誠欣羨，伊講，等伊以後若出師，嘛欲學in大兄去大統買衫予你穿。']",
    "paragraph_id": 14
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "春仔: ['我才無咧向望伊買啥物物件予我，伊若有心欲有孝我，以後好好仔共水電學予好，我就心滿意足矣！']",
    "paragraph_id": 15
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "昆龍: ['這你講的喔！以後，恁信輝仔若攏無買物件予你，你就千萬毋通哼予我聽！我是對咱信輝仔足有信心！以後，我定著欲叫信輝仔買予我。']",
    "paragraph_id": 16
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "口白: ['拄來欲共春仔鬥收擔的雅惠，拄好聽著昆龍仔咧喃，感覺誠好奇，就開喙共伊問。']",
    "paragraph_id": 17
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "雅惠: ['阿爸！你佮意啥物禮物？講來予我聽看覓，免等二兄啦！你若佮意，我買來予你就好矣。']",
    "paragraph_id": 18
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "春仔: ['你免聽恁老爸佇遐講彼有的無的，你若有冗剩錢，交予阿母，阿母替你儉起來，大統的物件貴參參，都毋是咧予人當做宋盼的剁講。']",
    "paragraph_id": 19
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "雅惠: ['阿母！彼無仝啦！一分錢一分貨，你看大兄買予我的鞋仔，有夠媠e neh！']",
    "paragraph_id": 20
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "春仔: ['阮雅惠少年，面模仔閣媠，穿恁大兄買的彼幾軀衫，誠實若大小姐咧！若恁爸仔就免啦！若欲買鞋仔，拜二的商展就買甲毋知人矣，免開遐濟錢啦！']",
    "paragraph_id": 21
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "昆龍: ['哼！拜二的商展，上蓋好有咧賣我欲的物件啦！']",
    "paragraph_id": 22
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "春仔: ['無，你是想欲買啥？百外擔的商展無咧賣，著專工愛走去大統買？']",
    "paragraph_id": 23
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "昆龍: ['就囥佇大統門跤口的彼粒露螺，喔！金鑠鑠！透世人嘛毋捌看著遮媠的物件，害我日也想，暝也想，較想嘛是彼粒露螺。']",
    "paragraph_id": 24
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "春仔: ['露螺？你想欲愛露螺？你若欲，毋著較早起來咧，透早五千宮後面彼窟水池仔遐誠濟呢，莫講一粒啦，看你欲抾偌濟，據在你抾。']",
    "paragraph_id": 25
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "昆龍: ['某的！你明明都知影我咧講啥，閣欲佮我滾耍笑，我欲愛的是有18K閣有璇仔的露螺，咱信輝仔有講，以後伊欲買予我。']",
    "paragraph_id": 26
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "春仔: ['拜託咧！恁囝，敢食有三把蕹菜矣？講甲這款浮冇的話，你也相信？']",
    "paragraph_id": 27
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "昆龍: ['這，你就毋捌矣！有夢上媠！']",
    "paragraph_id": 28
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "春仔: ['是啦！有夢上媠，毋過honn..你想予死！（三個人大笑）']",
    "paragraph_id": 29
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "口白: ['看著家己的阿爸佮阿母那做工課那答喙鼓，予雅惠看甲心肝窟仔燒烙燒烙，嘛綴咧笑甲足歡喜。（間樂） 講起來，昆龍仔佮春仔並毋是新草衙的好額人，嘛著逐工做，才有通過日，毋過，若是佮麗君、嘉真，甚至是良仔比起來，雅惠感覺家己實在是足幸福的。 親像頂禮拜二的商展，伊陪麗君去買一領衫，講是禮拜欲去大埤湖烘肉穿的。想袂到伊佮麗君規个商展踅透透，來來回回行幾若逝，雅惠行甲跤強強欲斷去矣，麗君逐擔的價數是問來問去，攏揀無伊欲愛的，尾仔才勉強去買著一軀伊佮意的衫。拄開始，雅惠叫是麗君嫌講伊揀的衫無夠奅，綴袂著流行，後來才知，原來是伊罕得買衫，想欲買一領以後欲出門攏會穿得的衫。 雅惠聽如仔講起才知影，麗君為著欲買這領衫，共儉誠久的錢筒仔剖開，才窮一點仔出來爾，若毋是如仔共平常時仔儉落來的涼水錢提來鬥相添，可能連買嘛無通好買。 彼時雅惠才理解，家己確實足幸福的，毋但阿母共家己趁的錢攏替伊儉起來，逐個月猶有所費通好提，大兄信榮仔閣誠疼伊，講，等舊曆正若過，就欲買一台五十仔予伊騎矣。 （進音樂） 欲去大埤湖烘肉的這一工，終其尾猶是來矣！這工透早，麗君天猶未光就起床矣！伊早頓攢好就隨去洗浴，用芳雪文共油煙味全洗掉，才聊聊仔共這軀新買的洋裝穿起來。 麗君提鏡共家己對頭照到尾，伊感覺鏡內底的彼个姑娘仔，看起來有夠生份，原來俗語講的：｢三分人，七分妝｣，確實是有伊的道理。 麗君行出門跤口的時，拄好搪著隔壁的和伯仔，徛佇門跤口，佮俊生仔兩个人，毋知咧講啥。']",
    "paragraph_id": 30
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "第二場: []",
    "paragraph_id": 31
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "俊生: ['唷～麗君今仔日妝甲遮爾仔媠，是欲約會是毋？']",
    "paragraph_id": 32
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "麗君: ['俊生叔仔足愛講笑，我是欲佮阮學校的同學去烘肉啦！']",
    "paragraph_id": 33
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "俊生: ['遮.好.命！恁爸仔欠人遐濟錢，恁母仔趁錢是趁甲連睏都無通睏，你閣有心情去烘肉？哼！你若有彼款閒錢，也袂曉先提來還我！']",
    "paragraph_id": 34
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "和仔: ['俊生仔~你嘛莫按呢欺負囡仔！ 麗君，你莫插伊，你作你緊去，緊去！']",
    "paragraph_id": 35
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "口白: ['（音效：急急跤步聲，由近至遠，） 聽著俊生仔這款剾洗的話，予麗君心情足齷齪，嘛誠後悔家己是按怎欲遮爾仔老實，共別人講今仔日欲去耍。伊足驚閣搪著厝邊來問，所以，就三步做兩步走，趕緊離開彼條巷仔。 和仔看著麗君這款模樣，有小可仔毋甘，就開喙唸俊生仔。']",
    "paragraph_id": 36
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "和仔: ['俊生仔~你嘛較差不多咧，義仔欠你的數，佮麗君是有啥物關係？你無看著伊予你講甲規个面紅絳絳，差一點仔目屎就輾落來矣。']",
    "paragraph_id": 37
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "俊生: ['麗君這範的，實在誠無我的緣，看著人攏激甲彼款新婦仔面，閣再講，伊冊較gâu讀是有啥路用啊！尾手毋是佮阮良仔仝款，才讀高職爾！']",
    "paragraph_id": 38
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "和仔: ['人麗君讀的是雄商，佮恁良仔讀的彼間，哪有仝啦！我是誠替伊拍損，若麗君是阮查某囝，我佮阮牽的，定著會堅持予伊去讀雄女。']",
    "paragraph_id": 39
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "俊生: ['一人一款命啦！伊就毋出世來恁兜，若無，嘛袂遮歹命，閣再講，做義仔的查某囝，毋著愛較認命咧，父債囝還，伊無緊去鬥趁來還錢無打緊，閣走去耍！']",
    "paragraph_id": 40
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "和仔: ['喔！你較講嘛是義仔欠你的數，he，魚還魚， 蝦還蝦。閣再講，in如仔毋是已經有咧鬥趁錢矣!你是咧煩惱啥啦!']",
    "paragraph_id": 41
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "俊生: ['我煞毋免煩惱？這改選國大代表，著開誠濟錢呢！阮某閣共我的錢束起來，無錢就行無步，敢免想看欲按怎窮錢出來。']",
    "paragraph_id": 42
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "和仔: ['若講著這，你敢知影第七分局遐彼个助仔，嘛欲出來選國大代表？我有聽人講議員佮伊欲合作，推動啥物..啥物..啊！著啦！推動「就地讓售」這个法案啦。']",
    "paragraph_id": 43
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "俊生: ['啥？助仔嘛欲選？議員閣欲佮伊合作？是著抑毋著？議員毋是欲捒我出來選？']",
    "paragraph_id": 44
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "口白: ['（音效：紙張聲） 看俊生仔全然無相信的模樣，和仔就共議員提來欲伊頓印的陳情書，提出來予伊看。看著「就地讓售」這四字，予俊生仔煞看甲會愛笑。']",
    "paragraph_id": 45
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "俊生: ['「就地讓售」？這穩當是助仔彼箍毋成猴喝出來的口號！伊自我佇草衙咧賣販厝的時，就講我土地產權有問題，使弄人莫來共我買。']",
    "paragraph_id": 46
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "和仔: ['伊嘛無講毋著，若我彼時有共伊的話聽入去，這馬，我就免煩惱咱遮，會去予政府拆去矣！']",
    "paragraph_id": 47
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "俊生: ['代誌就毋是按呢看的！像你買的這款二樓三的樓仔厝，你聽好四界去探聽看覓，全高雄敢有通像我賣的遮俗？']",
    "paragraph_id": 48
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "和仔: ['我彼當陣就是看你賣的厝價，俗欲甲外口的一半，毋才會買，啥人知…哎！講嘛無效啦，看袂按怎解決，才是道理。']",
    "paragraph_id": 49
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "俊生: ['買遮若有bai2？閣再講，咱新草衙真正是地理好，你看，你開的西藥房，會當遮爾仔食市，予你趁錢若趁水咧！我無功勞，嘛有苦勞！']",
    "paragraph_id": 50
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "和仔: ['你講遐攏加的，橫直咱新草衙的問題會當解決，閣袂拆著我的厝，我攏會支持，親像助仔這改講的：「就地讓售」，我看，是誠有拚呢！']",
    "paragraph_id": 51
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "俊生: ['這款空喙哺舌的政見，啥人袂曉講？「就地讓售」？賊仔政府是欲偌濟錢共咱買土地啊？']",
    "paragraph_id": 52
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "和仔: ['總講一句，「就地讓售」對咱新草衙來講，就是上蓋好的政見！你若正經欲選國大代表，我看，你猶是愛共這个政見囥落去。']",
    "paragraph_id": 53
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "俊生: ['我知啦！毋過，講較無輸贏的，這个「就地讓售」，就像阮良仔欲做好囝，義仔欲改筊仝款，是新草衙三項無可能的代誌。']",
    "paragraph_id": 54
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "和仔: ['凡事哪有一定？事在人為，你嘛莫共家己的後生，看甲遮無。']",
    "paragraph_id": 55
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "俊生: ['若阮良仔的代誌，我早就看破矣！若無，咱來相輸，看我講的這三件，佗一件會成，我就佇五千宮，倩一棚仔大戲，予逐家看免錢的。']",
    "paragraph_id": 56
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "和仔: ['相輸就相輸，若連「就地讓售」都無成，倩一棚仔戲來拜託神明鬥解決，我嘛願意。']",
    "paragraph_id": 57
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "口白: ['講起這个良仔，伊是俊生仔的屘仔囝，閣是錦雀仔的糖霜丸，從細漢就孽甲無所不至，定定予厝邊頭尾投袂煞。錦雀仔誠寵倖良仔，便若有人來投，伊就會用錢去安搭，有時俊生仔想欲教示，錦雀仔閣會占，予良仔愈來愈教袂聽。  良仔讀冊了後更加嚴重，若毋是冤家相拍，無，就是摃破學校的玻璃，俊生仔不時予老師請去學校「啉茶」。良仔國中讀猶袂畢業的時，就亂錦雀仔買機車予伊，國中出業了後，機車騎咧，就佮新草衙的竹雞仔，佇中山路較車，定定予俊生仔去第七分局共伊保出來。 姑不將，俊生仔開誠濟錢，閣揣人去拜託，才共良仔安插佇山內斗底的高職，予伊閣讀冊。想袂到，伊讀無三工，就偷偷仔旋轉來，拜五這工下晡，良仔無去草衙揣朋友，顛倒佇加工區的大門口，相來相去，毋知咧相啥物人。']",
    "paragraph_id": 58
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "第三場: []",
    "paragraph_id": 59
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "音效: ['汽車聲、摩托車聲、腳踏車聲、模糊的人聲']",
    "paragraph_id": 60
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "良仔: ['Hello~如仔！喂～如仔！你哪會愈騎愈緊啦！']",
    "paragraph_id": 61
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "音效: ['急急的腳步聲，由遠至近，再由近至遠，摩托車發動的聲音，騎出去的聲，腳踏車的刹車聲。']",
    "paragraph_id": 62
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "如仔: ['我差一點仔予你挵著，你敢知！你按呢雄雄閘佇我的頭前，若挵著人，你敢賠會起？']",
    "paragraph_id": 63
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "良仔: ['啥人叫你攏無欲應我，我喝甲遐大聲，你敢攏無聽著？']",
    "paragraph_id": 64
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "如仔: ['無，你是啥人啊？是按怎你叫我，我就愛停落來應你？']",
    "paragraph_id": 65
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "良仔: ['我啊！陳建良啊！']",
    "paragraph_id": 66
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "如仔: ['陳建良？又閣是啥人？借問一下，咱敢有相捌？']",
    "paragraph_id": 67
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "良仔: ['謼！你毋是佮恁志仔有來阮爸仔的選舉暗會？恁志仔講你愛食雞腿，彼擺，我閣包誠濟予伊紮轉去呢！你哪會毋捌我？']",
    "paragraph_id": 68
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "如仔: ['喔！原來你是俊生叔仔的後生，咱才見一改面，哪有算捌？']",
    "paragraph_id": 69
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "良仔: ['無喏！我不時嘛佇恁巷仔口的米粉擔咧等你，我攏有佮你擛手呢！你敢無看著？']",
    "paragraph_id": 70
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "如仔: ['敢有？可能我近視，無看著。']",
    "paragraph_id": 71
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "良仔: ['橫直，你這馬捌我矣！你敢會當做我的女朋友？']",
    "paragraph_id": 72
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "如仔: ['你是食飽傷閒，揣我滾耍笑是無？一開喙就青磅白磅，愛人做你的女朋友，就算是姼仔詼，嘛毋是按呢！']",
    "paragraph_id": 73
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "良仔: ['做我的女朋友袂bai2呢！我逐工會當用autobike載你上下班，暗時閣會tshua7你去看電影，散步，啉咖啡！']",
    "paragraph_id": 74
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "如仔: ['才無咧稀罕咧！我家己有跤踏車，免你來載，閣再講，逐工我攏忝甲袂講話矣，無彼个性命佮你去看電影。']",
    "paragraph_id": 75
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "良仔: ['莫嘛！你莫一下仔就拒絕！無，你跤踏車先囥咧，綴我來西仔灣看日頭落海，你就毋知彼有偌爾仔媠咧！保證你毋捌看過。']",
    "paragraph_id": 76
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "如仔: ['閃啦！你若傷閒，去共恁爸仔的服務處掃掃咧！莫來纏我！']",
    "paragraph_id": 77
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "音效: ['腳踏車聲，摩托車起動，騎很慢的聲音']",
    "paragraph_id": 78
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "良仔: ['如仔～如仔～媠噹噹，良仔～良仔～做恁翁。']",
    "paragraph_id": 79
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "如仔: ['你誠煩呢！閃較邊仔咧啦！你若閣按呢，我欲叫警察來矣喔！']",
    "paragraph_id": 80
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "良仔: ['警察袂遐無聊，管東管西，閣管甲人欲按怎奅姼仔？如仔～如仔～媠噹噹，良仔～良仔～做恁翁～如仔～如仔～']",
    "paragraph_id": 81
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "如仔: ['拜託咧！你莫閣唸矣敢好？我的頭殼予你唸甲搐搐疼！']",
    "paragraph_id": 82
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "良仔: ['你若答應明仔載佮我去看電影，我就袂閣煩你！']",
    "paragraph_id": 83
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "如仔: ['明仔載？阮阿姊欲去大埤湖，叫我愛顧厝，無法度去啦！']",
    "paragraph_id": 84
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "良仔: ['如仔～如仔～真正媠噹噹，良仔～良仔～想欲做恁翁。。。']",
    "paragraph_id": 85
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "如仔: ['好！好！算你厲害！無，後禮拜敢好？']",
    "paragraph_id": 86
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "良仔: ['講定矣喔！後禮拜咱來三多戲院看早場的，我去恁兜載你。']",
    "paragraph_id": 87
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "如仔: ['你千萬毋通去阮兜！若無，阮阿姊若知影我綴你出去，伊會受氣。']",
    "paragraph_id": 88
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "良仔: ['好！咱就約佇三多路的圓環仔，你若無來，我就去恁兜揣你。']",
    "paragraph_id": 89
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "音樂/ 口白: ['(音樂：) 古早人講，若欲逐查某囡仔，有十種無仝款的撇步，彼就是：一錢、二緣、三水、四少年、五好喙、六敢跪、七纏、八綿、九強、十敢死。 想袂到佇新草衙這个人人驚的良仔，竟然去煞著麗君的小妹如仔，伊干焦用纏這步，就予如仔接載袂牢，答應後禮拜欲佮伊去看電影。 這件代誌，如仔並無講予麗君知，因為這禮拜日，是麗君頭一擺佮人出去tshit迌，如仔希望阿姊會當歡歡喜喜，莫為著伊的代誌操煩。 想袂到，麗君透早出門的時，煞予俊生仔剾洗，差一點仔就予伊想欲行翻頭，無欲去大埤湖。 當當麗君心內猶咧躊躇的時陣，遠遠聽著有人咧叫家己的名，伊的心，雄雄跳甲足緊、足緊，連越頭去看的勇氣都無，就按呢，伊的跤步就停落來。 到底，這个人是啥人咧？予咱繼續聽落去。 （音樂：）']",
    "paragraph_id": 90
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "第三場: []",
    "paragraph_id": 91
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "音效: ['（摩托車的刹車聲）']",
    "paragraph_id": 92
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "嘉雄: ['林麗君！你是毋是欲去大埤湖？我載你去。']",
    "paragraph_id": 93
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "口白: ['麗君看著嘉雄騎的彼台五十仔，Suzuki的後座才一點仔囝爾，若是坐伊的車，兩人毋著愛倚足近？若按呢，家己這粒跳甲強欲到嚨喉空的心，敢會就按呢｢輸輸去｣？所以，伊家己的情緒忍牢咧，冷冷仔對嘉雄講。']",
    "paragraph_id": 94
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "麗君: ['時間猶早咧，我坐公車去就好。']",
    "paragraph_id": 95
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "嘉雄: ['你敢知影欲按怎坐？對咱遮到大埤湖，愛盤幾若斗車，你敢袂嫌費氣？']",
    "paragraph_id": 96
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "麗君: ['袂啦！阮這班攏講好欲佇學校相等，才閣做伙坐車去。']",
    "paragraph_id": 97
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "嘉雄: ['我昨昏已經敲電話共恁班長講好矣！我講咱蹛厝邊，你會坐我的車過去。']",
    "paragraph_id": 98
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "口白: ['聽著嘉雄按呢講，麗君姑不而將，只好坦敧身坐起去後座。為著欲保持距離，麗君的尻川有一半吊佇咧半空中，所以，autobike一下起行，伊險仔對頂懸摔落來。（音效：摩托車起動後，麗君喊：哎唷！之後，摩托車的刹車聲）']",
    "paragraph_id": 99
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "嘉雄: ['你是嫌命傷長喔！坐較倚咧！']",
    "paragraph_id": 100
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "麗君: ['這台車的椅苴仔哪會遮細咧，我，我，我．哎～我是欲按怎坐咧！']",
    "paragraph_id": 101
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "嘉雄: ['你是攏毋捌坐過機車呢？你的手愛共我的腰攬予牢，若無，若跋落去，我煞毋著愛娶你']",
    "paragraph_id": 102
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "口白: ['嘉雄的話，聽甲麗君規个面紅記記，感覺歹勢，就大大力對嘉雄的尻脊骿拍落去。（音效：拍身體的聲音）']",
    "paragraph_id": 103
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "嘉雄: ['較小力咧啦！我會著內傷！看你按呢恬恬，想袂到是一个虎豹母。']",
    "paragraph_id": 104
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "麗君: ['啥人叫你欲按呢練痟話！我攏毋知你遮爾仔𠢕詼查某囡仔，莫怪你的名聲佇阮這班會遮爾仔敨。']",
    "paragraph_id": 105
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "嘉雄: ['彼攏風聲的啦！全世界的人攏嘛知影我陳嘉雄佮意的是佗一个，干焦你毋知爾。']",
    "paragraph_id": 106
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "口白: ['嘉雄騎車的速度閣不止仔緊，風佇耳空邊咻咻叫，這句｢干焦你毋知爾｣的話，予麗君若親像大大喙食著無透水的蜜仝款，甜粅粅的味，衝對五臟六腑去，閣再沓沓回轉來麗君的心肝穎。（音樂） 過誠久，麗君才細細聲仔喃這句予家己聽。']",
    "paragraph_id": 107
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "麗君: ['空喙哺舌，啥人知影你是咧講啥？']",
    "paragraph_id": 108
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "嘉雄: ['你拄才講啥？風傷透，我聽無清楚。']",
    "paragraph_id": 109
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "麗君: ['我講，你騎車愛較細膩咧，莫閣講話矣！']",
    "paragraph_id": 110
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "嘉雄: ['若按呢！你愛攬較絚咧，我油門欲摧落去矣！']",
    "paragraph_id": 111
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "音效: ['（風聲，汽車聲中，摩托車加速的聲音。）']",
    "paragraph_id": 112
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "口白: ['麗君佮嘉雄雖然是厝邊，伊和嘉真嘛是好朋友，毋過，從細漢到今，伊從來都毋捌佮嘉雄講過遮爾仔濟的話，更加免講雙人會倚甲遮爾仔近。 一直到今，麗君才發覺，自細漢做伙大漢的嘉雄，毋知影當時變甲遮爾仔懸，肩胛頭變甲遮爾仔闊，伊坐佇後壁，感受著嘉雄尻脊骿的溫度，予伊的面愈來愈紅，心愈跳愈緊……（下音樂）']",
    "paragraph_id": 113
  },
  {
    "title": "台語文學廣播劇劇本-第6集-青春的悲喜曲.docx",
    "author": "洪淑昭",
    "text": "口白: ['（音樂淡出，襯底） 麗君佮嘉雄的青春，就親像這首歌仝款，佇美妙的前奏了後，到底是欲唱出啥物款的故事咧？是歡喜的進行曲？抑是悲傷的慢調？如仔敢誠實會做這个良仔的女朋友？俊生仔國大代表的選舉，又閣會發生啥物款代誌咧？咱錦荔枝的滋味，劇情是愈來愈精彩，愈來愈予人期待。 今仔日咱的故事就先講到遮，予咱繼續來等待，後一集由高雄廣播電臺製作播出的台語文學劇場—錦荔枝的滋味。期待空中再相會。']",
    "paragraph_id": 114
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "劇中人 / 演員表: ['方家昆龍：廖啟助 方家春仔：林玉麗 陳家良仔：吳志弘 林家麗君：羅乃維 林家如仔：陳姿蓉 陳家嘉雄：李禎祐 李家耀賢：王永隆 同學美雲：鍾佩珊 同學Ａ：洪淑昭 同學Ｂ：郭庭均 同學Ｃ：陳慧真']",
    "paragraph_id": 1
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "（片頭音樂之後接口白） 各位親愛的聽眾朋友逐家好！時間過著誠緊，自頭一集佇春仔的米粉擔，聽這對翁仔某的對話到今，這齣錦荔枝的滋味，咱已經啖一半去囉，毋知這个故事，有合你的味無？若是你是佮我仝沿的人，相信你一定會感覺足親切，遮的新草衙的小人物，in所行過的路，嘛是你佮我共同所經過的歲月，遐的記持，予咱愈哺愈芳，愈想愈趣味。 講著今仔日故事發生的所在-澄清湖，以早伊的名，叫做大埤湖，無定著咱這馬的少年家，對這个名，連聽就毋捌聽過，嘛一定想袂到，佇咱高雄鳥松的這个風景區，早前是連欲買門票，嘛著愛排隊排誠長才買會著，可見，這个所在，有偌爾仔受咱高雄人的歡迎。 尤其對青春活潑的少年家仔來講，相招去大埤湖烘肉、划船仔，會當講是彼當陣上蓋時行的活動，有誠濟人的初戀，甚至是人生的另外一半，攏是佇這款聯誼的活動當中，熟似的。聽著我按呢講，逐家一定誠期待今仔日的劇情，做伙來大埤湖的嘉雄佮麗君，到底，敢會親像咱所想的按呢？予咱做伙來聽今仔日的故事。: []",
    "paragraph_id": 2
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "第一場: []",
    "paragraph_id": 3
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "音樂: ['主題曲襯樂（音效：摩托車的聲音，由遠至近，刹車聲，跑步聲，由遠至近）']",
    "paragraph_id": 4
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "美雲: ['謼！陳嘉雄，你是共阮阿君仔載對佗位去，恁騎機車，閣遮爾仔慢才到！']",
    "paragraph_id": 5
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "嘉雄: ['阮蹛較遠，路草閣無熟，騎會到，我算足𠢕矣啦。']",
    "paragraph_id": 6
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "美雲: ['我聽你咧膨風！頂逝咱四校幹部訓練的時，你毋是共我講，大埤湖若恁兜的灶跤，一工行幾若改？你閣講你路草無熟，啥人欲信啊？']",
    "paragraph_id": 7
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "嘉雄: ['我敢有講過這款話？咦……是按怎你對我講過的話，會按呢記牢牢咧？敢講……']",
    "paragraph_id": 8
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "美雲: ['講？講你的大頭啦！講！（笑）']",
    "paragraph_id": 9
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "嘉雄: ['你講我大頭？是啦！我遮爾仔巧，頭無大哪會使！']",
    "paragraph_id": 10
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "美雲: ['你這个大頭雄仔喔，慢到無先會失禮，閣敢烏白佇遮滾耍笑！（笑）喂！咱今仔日的節目，你是想好抑袂啦！']",
    "paragraph_id": 11
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "嘉雄: ['大頭雄仔？！這个外號無好聽，換一下，換一下！（笑）']",
    "paragraph_id": 12
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "美雲: ['無？叫你臭屁雄仔，你遐gau5膨風，屁，一定足臭（笑）']",
    "paragraph_id": 13
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "口白: ['（音效：腳步聲中，笑聲由近至遠）嘉雄佮美雲兩个人的話頭一下起，就講甲毋知通煞，麗君徛佇咧邊仔，一句話都插袂入去，只好恬恬看這兩个人一句來、一句去。 今仔日in兩个人的穿插仝款，攏是白色的siat5 tsuh3配牛仔褲，一百八十公分懸的陳嘉雄，徛佇欲百七公分的美雲邊仔，兩个人有講有笑，就若親像咧拍廣告的明星仝款，看起來是遐爾仔自信佮四配。 麗君的心內若像有人咧抐醋矸仔，酸甲予伊叫毋敢，所以就一个人恬恬行開。想袂到，同學看著伊來，毋但無歡喜，閣相連紲咧共伊剾洗。']",
    "paragraph_id": 14
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "同學Ａ: ['林麗君，你是欲來聽音樂會的喔！看你穿甲按呢，等一下欲按怎燃火？']",
    "paragraph_id": 15
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "同學Ｂ: ['謼！你閣穿皮鞋來！是欲來食清領便的是毋？']",
    "paragraph_id": 16
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "同學Ｃ: ['成績好的人，哪著手動三寶咧！橫直有人會烘予伊食，曷著你管！']",
    "paragraph_id": 17
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "同學Ａ: ['氣質！氣質！你是捌無？人是專工穿這軀有氣質的洋裝，來予雄中的看的！']",
    "paragraph_id": 18
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "同學Ｃ: ['莫怪！早前別人來招，伊攏講有代誌，這改雄中的招，伊就隨參加。']",
    "paragraph_id": 19
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "同學Ｂ: ['看懸無看低！我上看袂起這款人！']",
    "paragraph_id": 20
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "口白: ['雖然麗君一直想欲激無著，毋過，佇耳空邊一句來一句去的歹聽話，共伊的心𠞭甲大空細裂。']",
    "paragraph_id": 21
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "同學Ｃ: ['假仙假觸，我先品喔！等一下我無欲佮伊仝組喔！']",
    "paragraph_id": 22
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "同學Ｂ: ['我嘛是！你莫叫伊來阮這組。']",
    "paragraph_id": 23
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "同學Ａ: ['阮這組攏是頇顢讀冊的，無彼个資格佮彼號人仝一組啦。']",
    "paragraph_id": 24
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "麗君: ['我是佗位得失著恁？話敢著講甲遮爾仔利？恁若無歡迎，我轉去就是啊！']",
    "paragraph_id": 25
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "口白: ['（音效：急急的跑步聲，由近至遠） 看家己遮爾仔無受歡迎，麗君最後實在是忍袂牢矣，就大大聲共這幾句仔話嚷出來。紲落，用伊規身軀的氣力，衝離開烘肉區。 猶佮美雲咧講話的嘉雄，看著麗君對伊的身軀邊傱過去，雖然伊一直叫麗君的名，毋過麗君若親像無聽著仝款，頭攏無越，愈走愈遠。']",
    "paragraph_id": 26
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "美雲: ['麗君哪會走咧？拄才恁來的時，毋是猶好好？']",
    "paragraph_id": 27
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "嘉雄: ['是啊！敢是發生啥物代誌？無，伊哪會無張無持，頭越咧做伊走，聽著我咧叫伊，嘛無越頭？']",
    "paragraph_id": 28
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "美雲: ['我來去揣伊問看覓咧！無，等一下的活動，若減一个人，會對恁同學較歹勢。']",
    "paragraph_id": 29
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "嘉雄: ['你愛集合所有的人，走袂開跤啦！，我看，猶是我去揣伊。若時到誠實因為按呢，查某的減一个人，你先免排我的，等我轉來才便看。']",
    "paragraph_id": 30
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "美雲: ['喔……大頭雄仔，你坦白對我講，你會辦這改的活動，是為著阮阿君仔honn?']",
    "paragraph_id": 31
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "嘉雄: ['我毋是叫你莫叫我大頭雄仔？你閣叫！遮就交予你矣喔！我緊來去揣林麗君。']",
    "paragraph_id": 32
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "口白: ['（音效：摩托車起動的聲音，車子起動的聲音，由近至遠） 嘉雄交待美雲先共兩間學校來參加烘肉的同學安搭予好勢了後，伊就oo33 too55 bai51騎咧，四界去揣麗君。只是講，麗君是沿湖邊的小路硞硞走，嘉雄煞是對大路直直揣，致使兩个人相出路，予嘉雄按怎揣都揣無麗君的影跡。（音樂） （音樂淡出）到底，麗君傱出烘肉區了後，又閣會發生啥物款代誌咧？最後，嘉雄敢有法度共麗君揣轉來烘肉，閣替伊主持公道咧？予咱繼續聽落去。']",
    "paragraph_id": 33
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "第二場: []",
    "paragraph_id": 34
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "音效: ['從跑步的聲音，漸漸緩下來，變成走路的聲音']",
    "paragraph_id": 35
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "口白: ['麗君那走，那想起早起時拄著俊生仔的情景，閣想著拄才予同學剾洗的話，佇伊的心肝內，實在有夠後悔，伊後悔家己哪會遐爾仔癮頭，哪會掠準參加這改的活動，同學對伊的看法就會改變？']",
    "paragraph_id": 36
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "麗君: ['早知，嘛莫穿這軀衫…早知，嘛莫予伊載來……早知，嘛莫來烘肉……']",
    "paragraph_id": 37
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "口白: ['這時，麗君的痛苦，就若水沖仝款，對頭殼頂，直直沖落來拍佇心肝窟仔……伊想欲離這陣人離予遠遠！孤鳥就孤鳥，這三個外月，家己毋是攏一个人？ 佇遮爾仔濟｢早知｣內底，麗君上蓋後悔的，就是當初時是按怎無欲堅持去加工區食頭路？無代無誌來讀這間學校是欲創啥物？世情的滋味，伊毋是早就啖傷濟去矣？是按怎到今猶咧向望同學會理解伊？是按怎，聽著這款剾洗的話，仝款予家己疼甲吼袂出聲？ 麗君毋知佇湖邊踅偌久矣，目屎嘛毋知流偌濟去，伊的心愈來愈疼、頭殼愈來愈眩。落尾，麗君敢若看著有人佇湖的中央共伊擛手，親像聽著有人叫伊緊過去的聲，所以，麗君就大大步咧欲迒過去……']",
    "paragraph_id": 38
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "耀賢: ['麗君！林麗君！你較精神咧！']",
    "paragraph_id": 39
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "口白: ['予痛苦的水沖強欲拍死的麗君，到甲這時，才漸漸清醒，看著佇眼前的這个人，伊才知影，家己差一點仔就跋落去大埤湖。']",
    "paragraph_id": 40
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "麗君: ['耀賢兄，你轉來矣！你是按怎會佇遮？']",
    "paragraph_id": 41
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "耀賢: ['是啊！才拄轉來無偌久，阮是佮雄中的同學來遮開同窗會的。']",
    "paragraph_id": 42
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "麗君: ['聽和姆仔講你已經申請著日本的研究所矣，實在有夠厲害！']",
    "paragraph_id": 43
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "耀賢: ['無啦，彼是運氣好啦！是講，拄才你是咧創啥？是按怎你欲跳湖？']",
    "paragraph_id": 44
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "麗君: ['我？欲跳大埤湖？你誤會矣啦！我是來遮遊覽的。']",
    "paragraph_id": 45
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "耀賢: ['我已經綴佇你後壁綴行誠久矣！你若毋是想袂開，是按怎兩蕊目睭哭甲腫歪歪？是發生啥物代誌？你敢願意講予我聽？']",
    "paragraph_id": 46
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "麗君: ['我嘛毋知欲對tuē講起，你莫插我啦！']",
    "paragraph_id": 47
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "耀賢: ['好啦！若今仔日你無想欲講，以後才講予我聽。']",
    "paragraph_id": 48
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "麗君: ['你毋是欲來參加同窗會的？離開遮久敢有要緊？你緊轉去，我無代誌啦！']",
    "paragraph_id": 49
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "耀賢: ['你敢會記得？早前你讀國中的時，若我有轉來，你功課拄著困難，攏會走來問我。所以，這馬你的困難若想欲講予我聽，我會當規工坐踮遮，替你出主意喔。']",
    "paragraph_id": 50
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "口白: ['聽耀賢按呢講，麗君差一點仔就欲將家己的心事講出來矣。最後，伊猶是佯做無代誌，硬激出一个笑容予耀賢看。 就佇這个時陣，誠無簡單才揣著麗君的嘉雄，遠遠看著麗君對耀賢的這个笑容，予伊的心鑿一下有夠疼，嘉雄冷冷仔笑一下，隨就騎車轉去烘肉區遐矣。（音效：摩托車起動，騎走的聲音） 無發覺著嘉雄有來過的麗君，決定無欲予耀賢知影家己心內的痛苦，就笑笑仔對伊講。']",
    "paragraph_id": 51
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "麗君: ['坐佇遮欲創啥？這是我頭一改來大埤湖呢！門票貴參參，無踅予透哪會和？我閣欲四界看看咧！你免替我煩惱啦！']",
    "paragraph_id": 52
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "耀賢: ['若按呢，我陪你行！']",
    "paragraph_id": 53
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "口白: ['麗君徛起來，踅翻頭恬恬仔行，耀賢嘛仝款無出聲，綴佇伊的身軀邊，勻聊仔行。行到富國島的時，麗君坐佇涼亭仔跤吹一睏仔風，佇空氣內底，除了烘肉的芳氣，伊遠遠猶聽會著吳美雲咧自我介紹。']",
    "paragraph_id": 54
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "美雲: ['（遠聲）人攏叫我好笑神，因為我上愛笑……（音效：口哨聲，笑聲）']",
    "paragraph_id": 55
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "口白: ['彼堆笑聲內底，麗君聽會出來，嘉雄就是笑甲上大聲的彼个人。麗君想著家己，若無佮同學激氣，留落來烘肉，今仔日伊佮嘉雄之間，敢會有啥物進展？若欲去划船仔，嘉雄敢會來招伊？伊敢閣會坐佇oo33 too55 bai51後壁，予嘉雄載轉去咧？ 麗君的心情，就若大埤湖的九曲橋仝款，彎彎斡斡的心事，歡喜、傷悲、鬱悶、甜蜜……每行過一个轉斡，麗君久長以來強壓落來的情緒，就會浮出來，一段過一段，行了閣再行，想了閣再想。（音樂） 一直到大門口，麗君才翻頭文文仔笑，對耀賢頕一下仔頭共伊說多謝。']",
    "paragraph_id": 56
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "麗君: ['踅一輾了後，心情齊好起來矣！佳哉有你佇咧，我的心，加足安定的。']",
    "paragraph_id": 57
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "耀賢: ['敢愛我送你轉去？遮離咱草衙足遠的，無，咱做伙坐公車轉去。']",
    "paragraph_id": 58
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "麗君: ['我知影欲按怎盤車！你趕緊轉去！毋通予恁彼陣同窗的等傷久。']",
    "paragraph_id": 59
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "耀賢: ['今仔日發生的代誌，你若無想欲用講的，你會當寫批，佇批內才講予我聽。']",
    "paragraph_id": 60
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "麗君: ['好！我寫批共你講，毋過，你愛答應我，絕對袂當對任何一个人講起！']",
    "paragraph_id": 61
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "口白: ['耀賢伸出伊的尾指仔，用非常嚴肅的態度答應麗君袂講出去，麗君嘛伸出伊彼枝尾指，兩个人勾一下指頭仔，閣用大頭拇互相頓一个印仔。 麗君佮耀賢所做的這个動作，就是彼時新草衙的囡仔佮人做約定的一種方式。約束的人，只要伸出家己的尾指頭仔，對方若有同意約束的內容，就會伸出家己的尾指頭仔，互相相勾，才閣用大頭拇相磕，準做頓印仔，按呢約束就完成矣，毋免拍契約，照品照行。（音樂） 良仔嘛驚如仔後禮拜會共伊放粉鳥，所以，嘛決定欲來揣如仔做約束。 良仔佇春仔的米粉擔坐誠久，一碗大腸豬血湯食欲規晡久，伊一直相對和仔的西藥房遐去，一直到看著俊生仔對西藥房離開了後，伊才離開米粉擔，行對巷仔內去。']",
    "paragraph_id": 62
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "第三場: []",
    "paragraph_id": 63
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "昆龍: ['害矣啦!!!這个良仔一定是欲來張咱雅惠的啦！你看，伊一碗豬血湯食甲欲規點鐘去，定著是咧tng咱雅惠來！']",
    "paragraph_id": 64
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "春仔: ['啥？伊去煞著咱雅惠？是有影抑無？你哪會知？']",
    "paragraph_id": 65
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "昆龍: ['就我佇加工區門跤口看幾若擺去矣！良仔騎的彼隻 oo33 too55 bai51，定嘛停佇加工區門跤口，便下班的時，我就看伊掠咱雅惠的電子公司門跤口金金相。你看，最近伊遐捷來交關，若毋是欲奅咱雅惠仔，無，敢會是去煞著你喔？']",
    "paragraph_id": 66
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "春仔: ['較莫咧！莫講咱雅惠，連我這號歐巴桑嘛知影，良仔這个浮良貢的，siáng予伊煞著，siáng就衰，就毋是目睭去予蛤仔肉糊著閣！行毋知路！']",
    "paragraph_id": 67
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "昆龍: ['就是講啊！枵狗嘛咧肖想豬肝骨！良仔這隻大胡蠅，我一定愛提蠓捽仔來趕，咱著愛共咱雅惠顧予牢，千萬毋通去予伊沾(tsam)著喔！']",
    "paragraph_id": 68
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "春仔: ['予伊沾著？這是無可能的代誌！咱誠無簡單才共伊對咱信輝仔的身軀頂剝落來，才幾工爾，伊叫是咱雅惠會佮伊米糕𣻸喔？叫伊較早睏咧較有眠！']",
    "paragraph_id": 69
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "昆龍: ['你講了有影！今仔日我看著伊來遮坐遮久，真正是予我愈想愈驚。']",
    "paragraph_id": 70
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "春仔: ['，你踮你的車內囥一枝箠仔做準備好矣啦！']",
    "paragraph_id": 71
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "昆龍: ['囥一枝箠仔是欲創啥？']",
    "paragraph_id": 72
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "春仔: ['萬不一，若良仔真正來共咱雅惠膏膏纏，免客氣！你箠仔隨攑起來，直接共伊捽落去。']",
    "paragraph_id": 73
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "昆龍: ['某的，這猶是莫啦，我若按呢做，俊生仔in翁仔某，定著毋放我煞。']",
    "paragraph_id": 74
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "春仔: ['有恁某予你靠，你是咧驚啥？']",
    "paragraph_id": 75
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "昆龍: ['我煞袂驚？前日仔俊生仔講伊是輕輕仔共我掰pué一下，毋過，我煞嗽遐濟工，險仔著內傷，我看，咱有話沓沓仔講就好，莫起跤動手啦！']",
    "paragraph_id": 76
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "春仔: ['查埔囝一屑仔氣魄都無！你若驚，無，換我來，這箍良仔上好莫烏白來，若無，我定著會予伊食一頓仔｢粗飽粗飽｣！']",
    "paragraph_id": 77
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "昆龍: ['以後，叫咱雅惠莫閣來米粉擔矣啦！']",
    "paragraph_id": 78
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "春仔: ['我知啦！哎～平常時仔有咱雅惠，我都做甲強欲歪腰去矣，這馬，閣害我減一个跤手，這攏是彼箍良仔害的。']",
    "paragraph_id": 79
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "昆龍: ['你若忝，無，咱就共擔收起來，橫直我駛交通車的頭路都遐齊勻矣，咱的囡仔嘛攏大漢矣，錢減趁寡，你身體較要緊啦！']",
    "paragraph_id": 80
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "春仔: ['你敢無聽人講：加減趁，較袂散。閣再講，咱有三个囡仔愛晟呢！我欲拚三間厝，予in一人一間，以後，才袂予囡仔講咱大細心。']",
    "paragraph_id": 81
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "昆龍: ['啥？！咱買彼棟，厝款就納甲怦怦喘矣！你閣想欲買三棟！莫怪你會做甲歪腰！我看，連腰脊骨就愛做甲斷去喔！']",
    "paragraph_id": 82
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "春仔: ['好矣啦！無啥物人客矣，咱共擔收收咧，好通來轉。']",
    "paragraph_id": 83
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "音樂/ 口白: ['(音樂：四季紅) 欲予每一个囡仔攏有一間厝通徛，這是春仔搬來新草衙的時，上蓋大的心願。拄嫁昆龍仔的時，春仔對草地搬落來高雄稅厝徛，不時就愛予人趕。落尾，是仝庄仔頭的美鳳仔，替伊揣著新草衙這搭的厝來稅。 彼當陣，昆龍仔一直揣無頭路，是美鳯仔佇菜市仔替伊牽這个擔仔，後來昆龍仔閣揣著加工區駛交通車的頭路，日子才漸漸穩定落來。有儉一塊仔了後，昆龍仔想欲買俊生仔佇沙仔地起的販厝，春仔感覺誠袂安心，毋才擋無予昆龍仔買，想袂到，自按呢得失著俊生仔，若毋是這改和仔做公親，伊佮俊生仔才無想欲相交插。 嘛是因為按呢，一聽著歹囝浪蕩的良仔，對雅惠有意思，予春仔緊張甲。其實，春仔佮昆龍仔攏誤會矣！良仔的目標毋是雅惠，是如仔。 到底，良仔偷偷仔來揣如仔，敢會發生啥物代誌？予咱繼續聽落去。 （音樂：）']",
    "paragraph_id": 84
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "第四場: []",
    "paragraph_id": 85
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "音效: ['（自來水聲，揉衣服的聲音）']",
    "paragraph_id": 86
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "良仔: ['哇~恁兜的衫攏是你用手洗的喔！']",
    "paragraph_id": 87
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "如仔: ['你是mooh壁鬼呢！予你驚一下半小死！是啥人放你入來的？']",
    "paragraph_id": 88
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "良仔: ['恁志仔實在誠好拐，一枝枝仔冰，就予伊替我開門矣。']",
    "paragraph_id": 89
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "如仔: ['你緊出去！若無，我就欲叫警察來矣！']",
    "paragraph_id": 90
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "良仔: ['你哪會磕袂著就欲叫警察咧？']",
    "paragraph_id": 91
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "如仔: ['當頭白日，侵門踏戶的人，毋是土匪就是賊，啊無你是佗一種？']",
    "paragraph_id": 92
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "良仔: ['我若是土匪，你就是土匪仔婆；我若是賊仔，你就是賊仔婆，你家己揀，看你愛佗一種，我較委屈咧，我綴你做彼項。']",
    "paragraph_id": 93
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "如仔: ['你緊出去，我欲披衫，無時間聽你佇遮練痟話啦！']",
    "paragraph_id": 94
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "良仔: ['遮的衫重橫横，你才一粒仔囝爾，我替你捾。']",
    "paragraph_id": 95
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "如仔: ['免你家婆啦！（音效:腳步聲離開）喂！你共我囥落來，我毋是講，免你家婆，你是聽無是毋？喂～喂～（音效：前兩句聲音變小）']",
    "paragraph_id": 96
  },
  {
    "title": "台語文學廣播劇劇本-第7集-大埤湖的風聲.docx",
    "author": "洪淑昭",
    "text": "口白: ['（音樂） 看袂出人人驚的良仔，對如仔煞遮好，看伊用手咧洗規家伙仔的衫，感覺誠毋甘，就共全部洗好的衫，替如仔捾去厝尾頂曝。佇曝衫的時，如仔激一个面，連看嘛無想欲看良仔，毋過，良仔毋但無離開，閣共如仔鬥披衫，講笑詼予如仔聽，如仔雖然完全無表情，心內煞有淡薄仔愛笑，伊只要想著這个惡甲無人問的良仔，竟然會佇這个所在鬥披衫，講予人聽，人嘛毋相信。 莫怪人會講:｢煞著頂腹蓋，會食袂消化。｣這个良仔會遮爾仔反常，就是自從佇俊生仔的選舉暗會，看著如仔了後，就敢若去予電報柱的電電著仝款，神魂齊失，日思夜夢，目睭只要一下褫開，就是如仔的影跡，食袂落，睏袂去，連和遐的竹雞仔尬車的心情嘛無矣！三兩工就走學，若毋是去加工區的門跤口等如仔，無，就是佇春仔的米粉擔等，等甲連昆龍仔都憢疑，這个良仔，敢會是去煞著家己的查某囝雅惠。 （下片尾音樂） 佇大埤湖烘肉的這一工，麗君佮嘉雄兩个人，對家己所看著的情景，產生誠大的誤會，嘛予in猶袂開始唱的戀歌，就按呢，先暫停落來。嘛予人想袂到，誠無簡單才繼續讀落去的麗君，竟然會佇學校變做一隻無人欲插的孤鳥。對麗君這隻孤鳥，耀賢拍開伊的心，講，伊會當做一欉予孤鳥歇喘的大樹，恬恬聽伊的心聲。 到底，嘉雄敢會繼續誤會麗君佮耀賢咧？麗君敢誠實會因為伊的自卑感，佮嘉雄就按呢愈行愈遠？如仔敢誠實會做良仔的女朋友？青春的這首歌，最後，遮的囡仔會按怎唱落去咧? 予咱繼續來期待，咱臺語文學劇場，錦荔枝的滋味，愈來愈好聽的劇情，期待後禮拜，空中再相會。']",
    "paragraph_id": 97
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "劇中人 / 演員表: ['方家昆龍：廖啟助 方家春仔：林玉麗 林家麗君：羅乃維 陳家嘉雄：李禎祐 李家耀賢：王永隆 同學美雲：鍾佩珊 同學Ａ：郭庭均 同學Ｂ：洪淑昭 同學Ｃ：簡惠珠 雄商老師：蔡宗禮']",
    "paragraph_id": 1
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "（片頭音樂之後接口白） 各位親愛的聽眾朋友逐家好，誠歡喜會當佇咱臺語文學劇場-錦荔枝的滋味，再一次佮咱好朋友，做伙來聽新草衙的故事。 佇頂一集的劇情內底，咱知影麗君佇雄商的日子並無快活。伊這隻孤鳥，予同學誤會伊苛頭，除了班長吳美雲，伊佇學校，是連甲一个朋友都無。原本嘉雄佮美雲參詳好矣，拖麗君去參加大埤湖的烘肉，主要就是欲敨開同學對麗君的誤會。 可惜，千算萬算，毋值天一劃，啥人知佇大埤湖烘肉彼一工，煞當面予麗君聽著同學對伊剾洗的話，伊接載袂牢，差一點仔就跳落去大埤湖，佳哉，拄好耀賢來大埤湖參加同窗會，伊毋但阻擋麗君跳大埤湖，閣講願意聽伊的心事。 耀賢的話，就若親像一線光，共麗君暗毿的世界，炤出一條路。: []",
    "paragraph_id": 2
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "第一場: []",
    "paragraph_id": 3
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "音樂: ['主題曲襯樂淡出']",
    "paragraph_id": 4
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "麗君: ['啊!!!']",
    "paragraph_id": 5
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "口白: ['（音效：掀棉被的聲音） 麗君又閣規身軀重汗醒過來矣!自從佇大埤湖烘肉彼工開始，咧欲規冬矣，麗君不時咧陷眠。 （音效：模糊人聲，水聲，水泡聲，呼吸愈來愈急促的聲音） 佇夢中，同學鹹閣酸的言語，全化做大埤湖的湖水，對伊的跤，伊的身軀，伊的頭殼頂，聊聊仔淹起來，麗君想欲走，煞按怎就走袂去，最後，伊規个人就浸佇冷吱吱的湖水內底，硩甲伊強袂喘無氣。']",
    "paragraph_id": 6
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "如仔: ['阿姊，這馬幾點啊？你是又閣陷眠矣！是毋？（睏聲）']",
    "paragraph_id": 7
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "麗君: ['咧欲五點矣！我先起來煮早頓款便當，你閣睏一下，六點半才叫你起來。']",
    "paragraph_id": 8
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "如仔: ['阿姊，你定定按呢陷眠，敢會是身體有各樣？你敢欲去共和伯仔買一罐藥仔來食']",
    "paragraph_id": 9
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "麗君: ['陷眠就愛買藥仔食？都毋是無彩人的錢講！']",
    "paragraph_id": 10
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "如仔: ['阿姊……']",
    "paragraph_id": 11
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "口白: ['如仔目睭瞌瞌，喙嘛毋知咧喃啥，看起來又閣眠去矣！麗君看著倒佇眠床勼做一丸睏去的小妹，心肝內全全是虧欠的心情。 （音樂：潘越雲心情，弦樂） 想當初時，如仔為著欲予家己去讀雄商，煞著愛去紡織廠做遐爾仔粗重的工課，逐擺，麗君若想著這，規个人就會充滿罪惡感。致使，伊干焦想欲緊學會曉記數，擉算盤佮拍字，煞袂記得，佮同學認捌佮交陪，嘛是學校生活的一部份。 麗君因為無要意，才予伊佇交朋友的這條路，去食著鹼。自大埤湖彼工了後，咧欲一冬矣，毋但同學無欲佮伊講話，連嘉雄嘛咧閃避伊，予伊的心內感覺誠艱苦。 （歌曲：蔡幸娟，牽阮的手） 佳哉，這段日子以來，耀賢逐禮拜攏會寄一張批來予麗君，批內，伊溫暖的字句，總會予麗君無限的安慰。自從佮耀賢通批了後，麗君感覺心內足安定，若親像有一雙手，佇烏暗中，牽伊勻勻仔行，就算全世界的人攏無欲插伊，麗君嘛袂閣驚惶。 （音樂：蔡幸娟，牽阮的手）']",
    "paragraph_id": 12
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "第二場: []",
    "paragraph_id": 13
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "口白: ['（音樂淡出，音效：寫黑板的聲音，模糊的私語聲） 這一工的下晡，就親像這冬來的拜三仝款，雖然老師猶佇烏枋咧畫統計圖，毋過，下跤嗤舞嗤呲的聲愈來愈大聲，因為，等一下就是同學上期待的社團課，閣加上有人私底下共彼本上衝的｢愛情青紅燈｣雜誌傳來傳去，予老師誠無奈，只好越頭過來看這陣查某囡仔。']",
    "paragraph_id": 14
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "老師: ['恁喔！我知影恁攏坐袂牢矣！好啦！咱今仔日的課就上到遮，愛會記得寫宿題，知無？']",
    "paragraph_id": 15
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "同學Ｃ: ['哇~~~多謝老師，阮就知影你上了解阮！']",
    "paragraph_id": 16
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "口白: ['一聽著老師按呢宣佈，規班就若親像鳥仔放出籠，歡喜甲苦袂得緊飛出去教室！班長吳美雲看著這款模樣，隨徛起去講台頂面，提老師的箠仔大聲摃兩个。（音效：棍子敲木板的聲音）']",
    "paragraph_id": 17
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "美雲: ['慢且離開咧！咱先來討論一下，這禮拜雄中的校慶有來邀請咱，想欲問看覓，有啥人會當去共in鬥『応援（Ōen）』?']",
    "paragraph_id": 18
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "同學Ｃ: ['哇～哪會遮緊啦，毋是才校慶爾？連鞭閣一冬過矣喔！']",
    "paragraph_id": 19
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "口白: ['講起來，麗君這班的查某囡仔，會佮陳嘉雄in彼班感情遐爾好，攏是對舊年去大埤湖烘肉了後，才開始的。嘉雄彼班的查埔囡仔，不時會來相揣，舊年雄中校慶，除了麗君，全班攏予美雲掠去鬥相共，這兩班的人，佇彼工嘻嘻嘩嘩，感情好甲予人想無。 所以，同學一聽著雄中的校慶，規个精神就攏來矣！']",
    "paragraph_id": 20
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "同學Ａ: ['講起來嘛實在有夠忝，舊年咱水球毋知替in做偌濟咧！錢攏in咧趁，無閒攏予咱。']",
    "paragraph_id": 21
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "同學Ｂ: ['人後來毋是有請咱去唱歌？算有良心阿啦！']",
    "paragraph_id": 22
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "同學Ｃ: ['唱歌哪有夠額？應該愛佇海霸王排兩桌請咱毋才著！']",
    "paragraph_id": 23
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "同學Ａ: ['彼是我的尪仔頭媠，舊年若無我，in的生理哪會遐好？']",
    "paragraph_id": 24
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "同學Ｂ: ['彼是人陳嘉雄有人緣，佮你的尪仔頭有啥關係？']",
    "paragraph_id": 25
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "同學Ｃ: ['有影！十个來有八个指名欲掔陳嘉雄！恁敢閣會記得？舊年伊身軀穿的彼軀衫，真正無一時焦！']",
    "paragraph_id": 26
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "同學Ａ: ['陳嘉雄伊喔(笑)…']",
    "paragraph_id": 27
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "口白: ['（音樂） 看同學講甲興tshih-tshih，原本麗君坐佇壁角，恬恬無出聲，後來，陳嘉雄的名一直貫對耳空內，心肝窟仔就若親像有人提針咧揻，所以麗君決定欲共冊包款款咧，準備欲去拍字社練拍字。']",
    "paragraph_id": 28
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "音效: ['一個用走的腳步聲，另一個腳步聲，用跑的，從遠至近。']",
    "paragraph_id": 29
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "美雲: ['（喘）我的阿君仔！你嘛小等我一下啦！']",
    "paragraph_id": 30
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "麗君: ['我等你欲創啥？你毋是康樂社的？恁的社團是佇彼頭，你行對遮來，是欲綴我去拍字喔！']",
    "paragraph_id": 31
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "美雲: ['啥人親像你這款怪跤！選甲這款無聊甲有賰的社團。我是有代誌欲問你']",
    "paragraph_id": 32
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "麗君: ['有啥物大代誌，你這个好笑神閣愛來問我？']",
    "paragraph_id": 33
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "美雲: ['陳嘉雄是按怎欲休學？伊發生啥物代誌矣？']",
    "paragraph_id": 34
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "麗君: ['陳嘉雄？休學？伊毋是功課足好？是按怎欲休學咧？']",
    "paragraph_id": 35
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "美雲: ['我就是聽人講，才會來問你！你煞顛倒來問我？']",
    "paragraph_id": 36
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "麗君: ['阮誠久無講話矣！我嘛毋知，無，我轉去問伊的小妹看覓，才閣共你講。']",
    "paragraph_id": 37
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "美雲: ['若按呢，就等你的消息喔！']",
    "paragraph_id": 38
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "口白: ['（音樂：伍佰＆China Blue 秋風夜雨） 對吳美雲的喙裡，聽著陳嘉雄欲休學，予麗君的心，若吊佇咧古井仝款，連鞭懸，連鞭低。麗君規个頭殼是挐氅氅，伊按怎想就是想無，是按怎明年就欲大學聯考的嘉雄，佇這个時陣會來決定休學？ （音樂：間奏） 麗君的疑問就佮咱聽眾朋友仝款，到底嘉雄發生啥物大代誌，致使予伊著愛休學？予咱繼續聽落去。 （音樂：伍佰＆China Blue 秋風夜雨）']",
    "paragraph_id": 39
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "第三場: []",
    "paragraph_id": 40
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "口白: ['（音效：公車到站，開門，關門，遠離，跑步的腳步聲） 一放學，麗君的跤步緊甲連家己都想袂到，12號仔車一到前鎮國中，伊就隨用傱的落車，斡對天罡壇彼搭去，伊足想欲知影，到底，嘉真in兜發生啥物代誌？ （音效：跑步的腳步聲中，遠處有汽車關門的聲音，跑步的腳步聲暫停一秒，放慢用走的） 麗君佇菜市仔的巷仔口，遠遠看著一台計程車，嘉雄拄欲對計程車內底，共歪歪倒倒的海仔插出來。 （音效：放慢的腳步聲持續，另一腳步聲，從遠處急急靠近） 原本佇巷仔口的嘉真，遠遠看著麗君來，就衝過去共伊攬牢咧。']",
    "paragraph_id": 41
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "嘉真: ['麗君！我足驚、足驚！阮阿母佇加護病房，已經規禮拜矣！伊攏無醒過來！（哭）']",
    "paragraph_id": 42
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "麗君: ['美鳳阿桑佇加護病房？哪會按呢？']",
    "paragraph_id": 43
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "嘉真: ['（邊哭邊說）就頂禮拜彼暝，阮阿爸啉燒酒啉甲醉茫茫，毋知是咧受氣啥，一跤就共阮阿母蹔落去，阮阿兄去占，予阮阿爸掠狂，入去灶跤攑菜刀出來，講欲共阮全刜予死，後來，阮阿母的頷仔頸筋就去予菜刀刜著！']",
    "paragraph_id": 44
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "麗君: ['後來咧？這馬情況按怎？']",
    "paragraph_id": 45
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "嘉真: ['後來，是昆龍伯仔佮昆龍姆仔鬥相共，叫計程車送去急診，注誠濟血射，才共阮阿母對閻羅王遐搝轉來，現在猶佇加護病房，毋過，聽阮阿兄講，阮阿母攏無精神！（音效:大哭加輕輕拍背的聲音）']",
    "paragraph_id": 46
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "口白: ['麗君了解嘉真的驚惶，因為自細漢到今，伊毋知看過幾改海仔起酒痟的模樣。這幾冬來，海仔的肝硬化，是愈來愈嚴重，猶毋過，伊毋知是欲麻醉家己，抑是已經著酒毒矣，海仔的酒是愈啉愈雄、愈啉愈濟。想袂到，這改起酒痟，煞造成遮爾仔嚴重的後果，予麗君誠實是想袂到。 （間樂）']",
    "paragraph_id": 47
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "嘉雄: ['你緊入去煮飯，等一下我食食咧，閣愛去病院。']",
    "paragraph_id": 48
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "口白: ['這時的嘉雄，連共麗君看一下都無，干焦叫嘉真入去煮飯，然後，就對麗君的面頭前行過。 （音效：男生夾腳拖的腳步聲較重，女生皮鞋腳步聲較輕，兩人皆慢慢的走） 嘉雄的表情麗君全看佇眼內，規个心若親像受著刑虐仝款，予伊煞毋知欲如何是好，只好綴佇嘉雄的後壁，沓沓仔行、慢慢仔行。 （音效：天公壇放送，草衙中一巷洪淑昭，請來天公壇…(由近至遠)） In行過拄咧放送的天罡壇，行過賣木瓜牛奶的清涼亭，嘉雄對前鎮國中的偏門行入去，最後停佇前鎮國中的運動埕，坐佇咧已經予日頭曝規工的草仔埔頂懸，伊人恬恬，一屑仔表情都無，麗君攏毋知伊咧想啥。 （間樂） 麗君徛佇嘉雄的後壁已經頓蹬足久矣，最後伊提出勇氣，佇嘉雄的身軀邊坐落來。']",
    "paragraph_id": 49
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "麗君: ['你誠實欲休學？']",
    "paragraph_id": 50
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "嘉雄: ['無，我猶閣有啥物選擇？']",
    "paragraph_id": 51
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "麗君: ['若按呢，你的未來欲按怎？']",
    "paragraph_id": 52
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "嘉雄: ['現此時阮阿母倒佇加護病房，一工就愛三千箍的醫藥費，眼前我都顧袂了矣！未來？ 我敢猶有你講的彼種未來？']",
    "paragraph_id": 53
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "麗君: ['就算你休學，你欲去佗位傱一工三千箍的醫藥費？敢講你欲去鐵仔埕？你連鐵鉎都袂曉剁，是欲按怎綴人割鐵仔？']",
    "paragraph_id": 54
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "嘉雄: ['我已經佮信榮仔講好矣，閣過兩工，我就欲去台北綴伊做塗水']",
    "paragraph_id": 55
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "麗君: ['做塗水？你攑的攏是考試的鉛筆，攪沙的鉛筆你敢攑會去？']",
    "paragraph_id": 56
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "嘉雄: ['信榮仔會曉的代誌，我敢做無路來？伊的漢草猶無我的高長大漢！']",
    "paragraph_id": 57
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "麗君: ['人信榮兄，伊是國中畢業就去台北學塗水，這馬已經出師矣，一工毋才趁有三、四千箍！就算你綴伊做，極加干焦做小工爾，敢趁有上千？']",
    "paragraph_id": 58
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "嘉雄: ['總是比我讀冊猶閣愛開錢較好！']",
    "paragraph_id": 59
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "麗君: ['你莫按呢失志，無！阿桑的醫藥費，咱先來去揣武雄伯仔，拜託伊想辦法！']",
    "paragraph_id": 60
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "嘉雄: ['自從大仁宮的鐵仔埕爆炸了後，武雄伯仔的穡頭就若雨傘店，做一工歇三工，更加免講伊猶咧簽『大家樂』，筊輸跋大，厝早就賣掉矣！伊自身都難保矣，是欲有啥物辦法通想！']",
    "paragraph_id": 61
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "麗君: ['武雄伯仔嘛有咧簽牌喔？閣輸遐濟！哪會攏無聽人咧講？']",
    "paragraph_id": 62
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "嘉雄: ['你叫是黃建菁是按怎會去讀免錢的師範咧？憑伊舊年聯考的成績，欲填醫學院嘛無問題！若毋是姑不將，伊哪會做這款選擇？']",
    "paragraph_id": 63
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "麗君: ['抑無，咱來去佮俊生叔仔參詳，伊毋是有咧借錢予人？咱先借來納阿桑的醫藥費，我閣冬半就畢業矣，時到我提著薪水，會當逐個月沓沓還伊，按呢敢袂使？']",
    "paragraph_id": 64
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "嘉雄: ['你敢毋知良仔in兜的錢袂借得？沓沓還？你是驚利息絞傷慢是毋？']",
    "paragraph_id": 65
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "麗君: ['和伯仔咧？昆龍伯仔咧？敢講規草衙的厝邊，咱攏揣無半个人會鬥相共得？一定著愛你休學去台北做塗水才會當？']",
    "paragraph_id": 66
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "口白: ['麗君佮嘉雄兩个人的聲嗽，一聲懸過一聲，規个面全諍甲紅記記。忽然間，嘉雄毋知是按怎，雄雄笑甲足大聲、足大聲。']",
    "paragraph_id": 67
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "嘉雄: ['哈！哈！！哈！！（一直大聲笑）']",
    "paragraph_id": 68
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "口白: ['（音效：風的聲音中，火車經過車軌的聲音，和嘉雄的笑聲） 麗君的耳空鬼仔，強欲予嘉雄的笑聲鑿破。伊看著嘉雄笑甲連目屎都流出來，麗君的心肝內不止仔清楚，佇予人聽甲起畏寒的笑聲內底，全然干焦是無奈。']",
    "paragraph_id": 69
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "嘉雄: ['早若知！彼當陣阮阿母莫共我救轉來，放予我死佇急診遐，這馬，我就袂遮爾痛苦矣！']",
    "paragraph_id": 70
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "麗君: ['你哪欲講這款話？美鳳阿桑若知影，一定會對你的喙䫌搧落去！']",
    "paragraph_id": 71
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "嘉雄: ['阮有這款天天醉的老爸，一日到暗亂天亂地，若毋是阮阿母楗牢咧，我佮嘉真哪有可能大漢？']",
    "paragraph_id": 72
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "麗君: ['我理解！因為，阮嘛是仝款！咱若毋是有這款儼硬的阿母，早就毋知變做啥款去矣！']",
    "paragraph_id": 73
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "嘉雄: ['所以，我一定欲共阮阿母救轉來！一工三千就三千，我袂當放予阮阿母死！']",
    "paragraph_id": 74
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "麗君: ['若欲休學嘛應該是我！若毋是阮阿爸欠阿桑遐濟錢，現此時的醫藥費，哪著你咧操煩？哪著愛你放棄將來去做工？']",
    "paragraph_id": 75
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "嘉雄: ['這是欲按怎怪你咧！阮兜的枷，哪著你來夯？你若共我當做朋友，就尊重我的決定！']",
    "paragraph_id": 76
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "麗君: ['陳嘉雄！']",
    "paragraph_id": 77
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "嘉雄: ['好矣！你莫閣講矣！阮嘉真有講欲綴恁如仔去紡織廠食頭路，以後，我無佇厝的時陣，你愛定定過來陪伊講話，按呢，才是對我上蓋大的幫助。']",
    "paragraph_id": 78
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "口白: ['（音效：火車一節一節經過的聲音，一陣狂風吹過，音樂：車站） 最後一幫臨港線的火車，一節一節載甲滇滇滇的原料，對嘉雄佮麗君的面頭前駛過去，拗鬱的天色，硩佇這兩个猶袂成年的草衙囡仔頭殼頂，下暗的風，直直吹過來，予麗君有一款疼入骨髓的感覺，嘛予嘉雄感覺家己的寒人，是按怎一直攏行袂透。 （音樂：車站）']",
    "paragraph_id": 79
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "第四場: []",
    "paragraph_id": 80
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "口白: ['（音樂：補破網管弦演奏） 美鳳仔發生遮爾仔大的代誌，是按怎麗君攏無聽著厝邊隔壁咧會咧？其實，上主要的原因，是昆龍仔翁仔某，一直無共代誌講出去，尤其是春仔，伊對昆龍仔是千交代萬叮嚀，講，一定愛替美鳳仔保守秘密。']",
    "paragraph_id": 81
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "昆龍: ['若想著一工著愛開三千箍，確實頭殼會mooh 咧燒，莫怪嘉雄in兄妹仔，攏欲休學去趁錢。']",
    "paragraph_id": 82
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "春仔: ['哎～～若毋是咱買厝的厝款，逐期都逼甲遮絚；咱嘛會使先壘一寡仔借in，這兩个囡仔嘛免…哎～哪會發生這款代誌咧？']",
    "paragraph_id": 83
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "昆龍: ['閣按怎想嘛想袂到，美鳳仔粿擔的生理遐好，煞連儉甲半仙都無。']",
    "paragraph_id": 84
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "春仔: ['就攏牢佇義仔遐，美鳳仔就是帶念月仔佮麗君，毋才會遮軟心，攏總毋知予義仔借偌濟錢去咧，in海仔閣無咧趁，全靠伊一个人，莫怪會無錢。']",
    "paragraph_id": 85
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "昆龍: ['我是較煩惱嘉雄，伊欲綴咱信榮仔去學塗水，這做小工是無快活呢，毋但愛peh懸peh低，閣愛夯紅毛塗，搜沙，連咱信輝仔都做無路來矣，嘉雄仔伊平常時仔干焦會曉讀冊，這伊敢做會牢？']",
    "paragraph_id": 86
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "春仔: ['閣較艱苦，嘛是伊的選擇，喙齒根咬咧，我相信嘉雄定著會忍過去。']",
    "paragraph_id": 87
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "昆龍: ['你敢有敲電話共信榮仔講一下無？你叫伊就愛對嘉雄仔較照顧咧，平平攏咱草衙人，若做會到的範圍，咱就儘量做！']",
    "paragraph_id": 88
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "春仔: ['這免你吩咐！咱信榮仔的個性你敢毋知？']",
    "paragraph_id": 89
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "昆龍: ['有影！信榮仔較種你，對朋友攏誠有情有義。']",
    "paragraph_id": 90
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "春仔: ['講著有情有義，這个俊生仔猶是想欲選國大代表是毋？']",
    "paragraph_id": 91
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "昆龍: ['伊當然嘛想欲選，毋過，我聽和仔講彼个議員，若親像是雙面刀鬼仝款，喙裡講是欲支持俊生仔，佮財仔私底下嘛有咧接接，聽講，財仔已經先提一百萬寄付佇議員遐做運動，俊生仔知影了後是氣甲強欲死！']",
    "paragraph_id": 92
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "春仔: ['哼！莫怪人會講：政治人物就若菜店查某，有錢的叫阿哥，無錢的免囉嗦。']",
    "paragraph_id": 93
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "昆龍: ['講嘛咧奇怪，俊生仔明明知影這个議員是雙跤踏雙船，是按怎閣信伊信甲按呢？']",
    "paragraph_id": 94
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "春仔: ['若這，我知！伊一定是去予伊彼箍服務處的主任洗腦去，對俊生仔講：是錢咧做主，毋是人咧做主。']",
    "paragraph_id": 95
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "昆龍: ['若按呢，錦雀仔誠實有厲害就著！知影伊若共俊生仔的錢束起來，伊就變無魍矣！']",
    "paragraph_id": 96
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "春仔: ['聽阿霞偷偷仔講予我聽，講俊生仔彼个服務處的主任，逐工攏嘛妝甲媠媠，去財仔遐泡茶，這用肚臍想嘛知，若俊生仔問伊，伊一定是奶講：這一切攏是錢咧做主，人嘛身不由己。']",
    "paragraph_id": 97
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "昆龍: ['媠某的！你彼幾聲學了有夠成！連我聽了，骨頭攏酥酥去矣！你閣學兩句仔來予恁翁聽看覓！']",
    "paragraph_id": 98
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "春仔: ['你愛聽是毋？來！']",
    "paragraph_id": 99
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "昆龍: ['某的，你雙手的手蹄仔展現現，是欲創啥？']",
    "paragraph_id": 100
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "春仔: ['愛恁某學這款菜店查某的形，你的チップ毋著愛款予便！我若叫一聲～董的，你就愛提一張青的囥佇我的手裡，按呢毋才有成。']",
    "paragraph_id": 101
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "昆龍: ['青的？彼著一百箍呢！夭壽喔！我毋就去搶！']",
    "paragraph_id": 102
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "春仔: ['你喔！「無彼號尻川，閣欲食彼號瀉藥」！毋管是酒家、茶店仔抑是冰菓室，有叫小姐的，你攏無才調蹔。']",
    "paragraph_id": 103
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "昆龍: ['我知！連阮某我都蹔袂落去矣，閣想欲蹔酒家？']",
    "paragraph_id": 104
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "春仔: ['你若予我知你去彼款所在，我定著會共你蹔甲黏佇咧壁裡。（人聲淡出，進主題曲）']",
    "paragraph_id": 105
  },
  {
    "title": "台語文學廣播劇劇本-第8集-拗鬱的黃昏時.docx",
    "author": "洪淑昭",
    "text": "口白: ['（主題曲淡出，襯底） 原本，咱叫是嘉雄佮麗君，雖然因為大埤湖烘肉的代誌，心內有淡薄仔礙虐，毋過，只要有機會解釋予清楚，這兩个人的感情，猶原有繼續落去的可能。 無人料想會到，美鳳仔竟然會予海仔刣甲蹛加護病房，面對一工三千箍的重擔，嘉雄佮嘉真只好休學去趁錢，想辦法去窮出這筆醫藥費。 麗君面對嘉雄佮嘉真的痛苦，伊的心敢若受著刑虐仝款，若毋是義仔共美鳳仔借遐濟錢去，這馬，嘉雄佮嘉真就毋免為著錢來放棄學業。 到底，麗君佮嘉雄的未來，閣會遇著啥物款的挑戰咧？嘉真去加工區的紡織廠做工，敢做有路來？麗君的痛苦，敢有人會當替伊分伻？良仔今仔日攏無聽著伊的消息，到底，伊敢有逐著如仔？ 予咱料想袂到的故事，予咱感動的劇情，予咱再一次期待後禮拜，由咱高雄廣播電臺，所製作播出的台語文學劇場—錦荔枝的滋味，予咱期待，空中再相會。 （音樂：錦荔枝主題曲淡入，至結束）']",
    "paragraph_id": 106
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "劇中人 / 演員表: ['方家昆龍：廖啟助 方家春仔：林玉麗 方家雅惠：洪品芬 林家麗君：羅乃維 林家如仔：陳姿蓉 陳家良仔：吳志弘 陳家嘉真：陳燕秋 李家和伯：洪傳宗 李家和姆：陳慧真 李家耀賢：王永隆']",
    "paragraph_id": 1
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "（片頭音樂之後接口白） 各位親愛的聽眾朋友逐家好，誠歡喜佇空中，閣再一次佮咱好朋友，佇高雄廣播電臺所製作的臺語文學劇場，錦荔枝的滋味當中，做伙來聽新草衙的故事，今仔日欲播出的是第九集。 毋知咱空中好朋友，敢有詳細聽咱的主題曲？故鄉的天上青，故鄉的月上圓，故鄉，故鄉，是佇佗位？對新草衙的頂一輩來講，離開草地來高雄拍拚，草地就是in的故鄉。彼時的in定著想袂到，這个原底拍算欲暫徛的新草衙，竟然會一蹛幾十冬，變做是囝兒序細思念的故鄉。 親像昆龍仔的後生-信榮仔，伊國中畢業，就去臺北學塗水做建築，出師了後，共家己的小弟信輝仔，允去台北學水電。毋但按呢，嘉雄休學，嘛佳哉有信榮仔牽咧做小工，遮的囡仔，佇台北上蓋思念的，就是蹛佇草衙的日子。 自從知影嘉雄佇臺北的住址，麗君逐禮拜攏會寫一張批予伊，只是講，嘉雄從來毋捌回批予伊，予麗君若犀牛望月，一月望月一月，猶是等無批．．(進音樂): []",
    "paragraph_id": 2
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "第一場: []",
    "paragraph_id": 3
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "音樂: ['主題曲襯樂淡出，音效：急急的腳步聲，由遠至近']",
    "paragraph_id": 4
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "嘉真: ['麗君！麗君有佇咧無？（音效：聲音由遠至今）']",
    "paragraph_id": 5
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "麗君: ['嘉真妳來矣！咦？你手裡提的這張批，敢是，敢是嘉雄兄寫轉來的？']",
    "paragraph_id": 6
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "嘉真: ['我就知影你佮我仝款，咧等阮阿兄寫批轉來！誠可惜，並毋是。']",
    "paragraph_id": 7
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "麗君: ['若毋是，你手裡的張批，是啥人寫來的？']",
    "paragraph_id": 8
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "嘉真: ['前日仔，我敲電話去臺北揣阮阿兄，攏揣無，毋才會寫批問信榮兄，這張批，是信榮兄回轉來予我的。']",
    "paragraph_id": 9
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "麗君: ['信榮兄的批內，一定有講著嘉雄兄的消息，嘉真，這批，我敢會當看？']",
    "paragraph_id": 10
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "嘉真: ['你看，我一收著批，連拆都無拆，就緊來揣你矣，就是欲佮你做伙看！']",
    "paragraph_id": 11
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "麗君: ['若按呢，剪刀佇遮，緊！你緊拆開。']",
    "paragraph_id": 12
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "口白: ['（音效：剪刀剪紙張，打開紙張的聲音，音樂：主題曲弦律） 信榮仔佇這張批內，果然講的全部攏是嘉雄的代誌。 信榮仔講，嘉雄自從去台北了後，逐工攏綴佇遐學塗水、做小工，暗時閣兼佇超商做大暝班，一工兩份頭路咧做，食毋成食，睏毋成睏，食少睏少閣操勞，人是愈來愈烏焦瘦，信榮仔驚伊接載袂牢，不時苦勸伊身體著愛顧，毋過，無論伊怎樣仔苦勸，嘉雄毋聽就是毋聽。 信榮仔佇批內又閣講，武雄伯仔in後生黃建菁，現在，嘛佇台北讀師範大學，建菁仔對信榮仔遐知影嘉雄的情形，拍算欲去揣嘉雄，叫伊無論如何，一定愛共大暝班的頭路辭掉，若無，嘉雄佇工地peh懸peh低，做大眠班會無眠，按呢實在誠危險。 （音樂：主題曲弦律） 麗君共這張批，前前後後看幾若改。伊看著嘉雄佇台北咧食苦，規个心肝，就若像有人提一枝刀仔咧lio5、咧割，若毋是家己的阿爸，欠嘉雄in兜遐濟錢，佇這个坎站，嘉雄佮嘉真這兩兄妹仔，哪著愛放棄學業，拚命去趁錢咧？ 想到遮，麗君忍袂牢喉滇，目屎又閣流落來矣！ 就佇這時，麗君的目屎，予嘉真看現現。']",
    "paragraph_id": 13
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "嘉真: ['麗君，你哪會咧流目屎？']",
    "paragraph_id": 14
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "麗君: ['哪有？我是拄才看批，看甲傷出力，目睭流目油，彼毋是目屎啦！']",
    "paragraph_id": 15
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "嘉真: ['你共我騙！是毋是阮阿兄攏無回批予你，害你咧傷心？']",
    "paragraph_id": 16
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "麗君: ['伊都無寫予你矣！我也毋是伊的啥物人，嘉雄兄無回批予我，並無過份。']",
    "paragraph_id": 17
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "嘉真: ['你看，阮阿兄暝日攏咧做工課，哪有時間通寫批咧？你千萬毋通怪伊喔！']",
    "paragraph_id": 18
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "麗君: ['我哪會怪伊咧？講起來，恁會遮爾仔辛苦，齊攏是阮害的！']",
    "paragraph_id": 19
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "嘉真: ['你見擺都欲共代誌攏攬對家己的身軀頂去！這是阮的命，佮恁哪有關係？']",
    "paragraph_id": 20
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "麗君: ['若毋是阮阿爸欠恁遐濟錢……(話還沒說完嘉真就要接話)']",
    "paragraph_id": 21
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "嘉真: ['麗君！拄才咧講爾，你又閣來矣！這擺我真正無欲插你矣！我欲轉去矣！']",
    "paragraph_id": 22
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "麗君: ['莫啦！嘉真！你莫受氣啦！嘉真！你莫轉去啦！']",
    "paragraph_id": 23
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "口白: ['嘉真其實是假影受氣，佯講欲轉去，伊只不過是無想欲予麗君一直咧自責，才會用這款方式，轉換麗君的注意力。 （音效：開門的聲） 就佇這个時陣，如仔拄好轉來，無料著嘉真嘛佇房間仔內，規个面煞紅絳絳，予麗君看甲有淡薄仔奇怪']",
    "paragraph_id": 24
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "麗君: ['如仔！外口是日頭誠炎是毋？若無，你的面哪會紅甲若柑仔蜜？']",
    "paragraph_id": 25
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "如仔: ['就是講矣！中秋節都過矣，天，猶閣熱甲死無人！喔！現在，若是有一碗冰甲涼涼的綠豆湯，彼毋知影有偌爾仔好咧！']",
    "paragraph_id": 26
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "麗君: ['啊！聽你講，我才去想著！咱冰箱內底，有我早起煮的綠豆湯！如仔，你陪嘉真講話，我來去𣁳。']",
    "paragraph_id": 27
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "嘉真: ['你免𣁳我的，我隨欲轉去矣！']",
    "paragraph_id": 28
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "麗君: ['你嘛莫按呢！留落來做伙食綠豆湯啦！閣陪阮姊妹仔開講。']",
    "paragraph_id": 29
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "如仔: ['是啦！是啦！等一下我共恁講一个大消息！阿姊，你先去貯綠豆湯，我等你來才閣講。']",
    "paragraph_id": 30
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "口白: ['（音效：拖鞋腳步聲慢慢遠去，另一個腳步聲急急，關門聲） 就佇麗君行出去的時，如仔隨就共房間仔門關起來，掩掩揜揜，坐佇嘉真的身軀邊，細細聲仔問講。']",
    "paragraph_id": 31
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "如仔: ['嘉真！你無共阮阿姊講我佮良仔的代誌hoon？']",
    "paragraph_id": 32
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "嘉真: ['當然嘛無！到今我猶毋相信，你會佮良仔鬥陣！']",
    "paragraph_id": 33
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "如仔: ['啥物鬥陣，講甲遐歹聽！我只不過予伊機會爾爾，是猶袂答應欲做伊的女朋友呢！我猶咧觀察咧！']",
    "paragraph_id": 34
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "嘉真: ['良仔這个人毋是好人，你千萬毋通予伊拐去！']",
    "paragraph_id": 35
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "如仔: ['我是感覺，良仔並無親像外口的人講的按呢，這站仔，我佮伊較捷咧講話，我有發覺，良仔這个人，其實嘛誠足可憐。']",
    "paragraph_id": 36
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "嘉真: ['啥？！良仔誠可憐？你是欲講予我笑是毋？俊生嬸仔寵伊寵甲若啥咧，予伊從細漢就孽甲無所不至，全草衙的人攏嘛知影，良仔是一个毋成囝，干焦你會講伊可憐爾。']",
    "paragraph_id": 37
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "如仔: ['良仔這个人本性袂bai2，只是伊自細漢就無人關心伊，俊生叔仔，見若看著伊，毋是拍就是罵，俊生嬸仔干焦會擲錢予伊爾，其他的人，看著伊，會當閃偌遠就偌遠，所以，伊毋才會去做遐濟歹代誌，欲引起父母關心。']",
    "paragraph_id": 38
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "嘉真: ['若按呢講起來，你是想欲救伊，欲予伊浪子回頭？']",
    "paragraph_id": 39
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "如仔: ['我無遐偉大啦，我只不過是發覺良仔嘛有無人知的一面爾。']",
    "paragraph_id": 40
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "音效: ['（拖鞋腳步聲慢慢接近）']",
    "paragraph_id": 41
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "麗君: ['（音效：聲音在隔壁） 如仔！如仔！你哪會共門關起來咧？我雙手捀綠豆湯，你緊共門拍開！']",
    "paragraph_id": 42
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "如仔: ['（高聲）好！我來矣！（低聲）你千萬毋通共我佮良仔的代誌講出來喔！']",
    "paragraph_id": 43
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "嘉真: ['（低聲）你放心！我知！！']",
    "paragraph_id": 44
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "口白: ['（音效：腳步聲急急，開門聲） 麗君捀三碗冰甲涼涼的綠豆湯入來，三个查某囡仔坐佇眠床墘，一人捀一碗，一面食，一面開講。']",
    "paragraph_id": 45
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "麗君: ['如仔，你毋是講有啥物大消息，欲講予阮聽，你毋著緊講！']",
    "paragraph_id": 46
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "如仔: ['恁敢知影昆龍伯仔in雅惠，已經有交男朋友矣？']",
    "paragraph_id": 47
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "麗君: ['敢有影？！喔！伊的喙哪會遮密啦！下早煮綠豆湯的時，伊閣來佮我講誠久的話去，伊煞連甲一句都無講，誠實有夠gau5藏話的！']",
    "paragraph_id": 48
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "嘉真: ['我嘛攏無聽伊講起！如仔，你的消息哪會遮爾仔通光！']",
    "paragraph_id": 49
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "如仔: ['若毋是伊佮彼个查埔的，頂禮拜六佇三多戲院去予我搪著，我嘛毋知！']",
    "paragraph_id": 50
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "麗君: ['嗯？如仔，頂禮拜六你毋是講欲去參加同窗會，哪會去三多戲院咧？']",
    "paragraph_id": 51
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "如仔: ['這……嗯……這……啊就……']",
    "paragraph_id": 52
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "嘉真: ['敢會是同窗會了後，你佮同學去看電影？']",
    "paragraph_id": 53
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "如仔: ['是啦！是啦！我是佮同學去！毋是，這就毋是重點！恁敢知影雅惠佮伊的男朋友是按怎熟似的？']",
    "paragraph_id": 54
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "嘉真: ['敢是參加抽鎖匙的聯誼活動捌的？']",
    "paragraph_id": 55
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "如仔: ['毋是！']",
    "paragraph_id": 56
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "麗君: ['無，敢會是佮伊仝公司的工程師？']",
    "paragraph_id": 57
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "如仔: ['恁一定臆袂著！雅惠是佇「愛情青紅燈」的雜誌，揣著通批的筆友，聽講兩个人寫冬外的批去了後，才見第一擺面，煞想袂到，兩个人一見面就相拍電矣！']",
    "paragraph_id": 58
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "嘉真: ['真的抑假的？寫批會當寫甲有感情？這，敢有可能？']",
    "paragraph_id": 59
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "如仔: ['哪會無可能？你看，阮阿姊佮耀賢兄，in兩个人批寫甲遮捷，耀賢兄閣對阮阿姊遮爾仔好，這就會當證明矣！']",
    "paragraph_id": 60
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "麗君: ['（生氣）如仔！你是咧講啥！這款話你哪會使烏白講咧！以後若閣予我聽著，絕對袂放你煞！']",
    "paragraph_id": 61
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "口白: ['（音樂：春天哪會遮爾寒，音樂版） 嘉真到今才知影，原來，麗君毋但寫批予家己的阿兄爾，佮西藥房和伯仔的後生-耀賢嘛有批信的往來。伊本成叫是麗君佮意的是佇台北食苦的阿兄-嘉雄，若聽如仔按呢講起來，麗君佮耀賢的感情，敢若嘛不止仔好。 嘉真心內嘛感覺：若準愛佇嘉雄佮耀賢之間選一个人，家己準講若是麗君，伊一定會選擇耀賢。 嘉真會按呢想，並毋是因為耀賢的環境較好，而是，感情的發展，應該是愛有來有去，若親像家己的阿兄按呢，自從去台北就若親像拍斷線的風吹，就算麗君對伊有閣較深的感情，久了後，嘛會磨甲完全無去。 （音樂：春天哪會遮爾寒，音樂走到一個段落） 對麗君來講，耀賢寫予伊的批，是伊讀高職這兩冬來上蓋大的支持，就算佇學校伊猶原猶是孤鳥，只要想著家己猶有一个支持伊的朋友，伊的心就會恬靜落來，袂閣感覺孤單。 （音效：鐵盒打開的聲音） 這工暗暝，麗君共囥佇餅篋仔內底，耀賢寫予伊的批全部攏提出來，一張仔一張勻勻仔閣看一擺。（音樂淡出，接音效） （音效：打開紙張的聲音，下主題曲弦樂配樂） 佇所有的批內底，耀賢的這張批，予麗君看了閣再看，看甲攏強欲背起來矣，每一改，只要伊拄著困難抑是艱苦的時，只要提出耀賢的這張批來看，麗君的勇氣，就會若水泉，一直濆出來。 （音樂：主題曲弦樂配樂，走一段之後，接耀賢獨白，音樂襯底。）']",
    "paragraph_id": 62
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "第二場: []",
    "paragraph_id": 63
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "耀賢獨白: ['麗君賢妹平安， 你敢捌看過咸豐草的花？咸豐草，這个名咱較罕得聽見，毋過，若講著顧肝的刺查某，你一定誠熟似，因為我若有轉去，攏會看著你挽這款草咧燃青草茶。若是你捌斟酌看過伊的花，你就會發覺，其實赤查某的花誠媠，尤其是開甲規大片的時陣。 佇阮學寮這附近，就有一大片的咸豐草，逐擺伊開花的時，我就會去遐散步。誠可惜，若親像除了我以外，無人會去欣賞這款景緻，誠濟人會共伊當做是野草，苦袂得共伊全部除掉，才會甘願。 阮有一个日本同學就是這款人，我不時會看著伊佇遐挽、佇遐薅，毋過，無論伊按怎挽、按怎薅，只要閣過一站仔，雨若來、風若吹，咸豐草就會閣發出來，而且會愈湠愈大片。 後來我才知影，原來佇咱人類咧薅咧挽的時陣，就是咧替伊弄花、湠子，莫怪會予in愈生愈濟，愈湠愈遠。其實，佇我的心內，你就親像咸豐草的花仝款，免人顧就會開甲足媠、足大片。（嘿！你千萬毋通誤會我講你是刺查某喔！） 古早人講：「拍斷手骨顛倒勇」，所以我咧想，無定著你現此時行袂過的坎，只不過是天公伯仔欲予你的禮物，用這款考驗來訓練你的能力，予你有勇氣，毋驚困難。 毋過，我相信所有的考驗你攏行會過，對家己愛有信心！我會佇日本替你加油的！ 祝健康快樂\\u3000\\u3000\\u3000\\u3000\\u3000\\u3000\\u3000\\u3000\\u3000\\u3000\\u3000\\u3000\\u3000\\u3000\\u3000\\u3000\\u3000\\u3000\\u3000\\u3000愚兄黃耀賢敬 （音效：把信收入信封的聲音，主題曲弦樂配樂淡入，走到一個段落。）']",
    "paragraph_id": 64
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "麗君: ['耀賢兄，你一定毋知我有偌爾仔感激你，若毋是你，到今，我毋知會變成啥款的模樣。希望天公伯仔會當聽著我的心聲，保庇你佇日本，一切平安，健康，順利。']",
    "paragraph_id": 65
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "口白: ['批囊內底這幾張批紙，有耀賢四正的文字，有伊用輕鬆溫馴的方式，予麗君了解「一枝草，一點露」的意思，就算是刺查某這款野草，嘛毋是干焦予人刺鑿爾，時若到，花就會開，捌的人就知影媠。 （音效：鐵盒合上的聲音） 麗君共耀賢寫予伊的批信，又閣全收入去餅篋仔內，這時，窗仔外的月光拄好照入內，麗君攑頭看月娘，毋知予啥人咬一喙的月娘，已經無前日仔遐爾仔圓，一想著現在佇台北上大暝班的嘉雄，心內又閣酸又閣疼的感覺，予伊忍袂牢，又閣攑筆寫一張批予嘉雄。']",
    "paragraph_id": 66
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "麗君獨白: ['（音樂:純情青春夢，輕音樂版） 嘉雄，平安: 時間過得誠緊，今年的中秋節嘛已經過去矣！毋知恁敢有佮信榮兄做伙食中秋餅看月娘？阮有招嘉真，做伙去昆龍伯仔in兜烘肉，昆龍姆仔款誠濟料，阮那烘肉那開講，昆龍姆仔有呵咾你佇台北誠骨力，做工課攏誠認真，是信榮兄的好助手。 無講你一定想袂到，昆龍伯仔in雅惠，竟然交一个男朋友，聽講到今厝裡的人，攏猶毋知影咧，我想，信榮兄一定嘛毋知影，你愛替雅惠保守秘密喔！若無，信榮兄若知影雅惠這个男朋友，是對｢愛情青紅燈｣內底交著的，伊一定會趕轉來，一定想欲人大欲看這个小妹交的，倒底是龍、是虎，抑是毋成猴囡仔。 講著毋成猴囡仔，你敢知影俊生叔仔in良仔，聽講又閣予山內彼間高職退學矣？聽昆龍姆仔咧學，俊生叔仔是氣甲搦搦掣，講伊國大選無牢，閣予這款不孝囝，氣身惱命，閣講:惡妻孽子，無法可治！ 見擺若聽著良仔的代誌，我難免會想:若是咱兩个人的家庭，親像俊生叔仔遮爾仔好額，是毋是咱就毋免遮爾仔歹命? 會當專心仔讀冊，免煩惱遮爾仔濟的問題？ 嘉雄兄，自從舊年你去台北到今，這是我寫予你的第三十張批，你知影無？我寫予你的逐張批，我攏有編號，我共遮的批看著是一隻一隻的風吹，對草衙放去台北的天，看佗一隻，你會回消息予我。 就算是一句話，一句講你平安的話，嘛會予我誠大的信心佮安慰。這第三十隻的風吹，希望，毋通親像早前的彼二十九隻，又閣是一隻拍斷線的風吹。 祝福你身體健康，平安順序。                                                      林麗君敬上 （音樂:純情青春夢走完，口白部份空白，無配樂）']",
    "paragraph_id": 67
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "口白: ['麗君共欲寫予嘉雄的這張批，囥入去批囊裡，郵票貼好勢了後，準備欲睏的時，聽著如仔咧陷眠。']",
    "paragraph_id": 68
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "如仔: ['莫啦！你莫按呢啦！我講無愛就是無愛，你哪講袂聽咧？']",
    "paragraph_id": 69
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": ": ['（音效:進音樂） 麗君毋知如仔倒底是夢著啥，伊咧想，敢是如仔佇紡織場拄著啥款的困難？伊干焦想著嘉雄佇台北的處境，煞從來毋捌去關心如仔心內的煩惱，麗君感覺家己，實在誠無夠資格做人的阿姊。（音樂走一段） 倒底，如仔是有啥物秘密咧？予咱繼續聽落去。']",
    "paragraph_id": 70
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "第三場: []",
    "paragraph_id": 71
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "音效: ['來來往往車聲喧鬧，忽有摩拖車急速刹車聲音。']",
    "paragraph_id": 72
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "良仔: ['哈囉～如仔！我又閣來矣！']",
    "paragraph_id": 73
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "如仔: ['你嘛較拜託咧！見擺攏若mooh壁鬼咧，無張無弛就出現，無共我驚死，你是毋甘願是毋？']",
    "paragraph_id": 74
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "良仔: ['共你驚死？這哪會當，你若驚死，我毋就無某通娶矣！']",
    "paragraph_id": 75
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "如仔: ['你也無提鏡共家己照看覓咧！像你這範的，連女朋友都無人願意做矣，是啥人願意嫁你這箍青仔欉啊？']",
    "paragraph_id": 76
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "良仔: ['當然嘛是你啊！現在你是我的姼仔呢！以後當然嘛愛嫁予我！']",
    "paragraph_id": 77
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "如仔: ['良仔的姼仔？莫！我無愛！這个名我聽了會倒彈，我絕對無愛做｢良仔的姼仔｣']",
    "paragraph_id": 78
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "良仔: ['咱電影也看矣！咖啡也啉矣！西仔灣日頭落海嘛毋知看過幾擺去矣！我定定用autobike載你去四界踅，敢講你猶毋知我的心意?']",
    "paragraph_id": 79
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "如仔: ['哼！你敢捌正式問過我敢欲做你的女朋友？']",
    "paragraph_id": 80
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "良仔: ['有啊！咱第一擺佇加工區門口見面的時，我就問過矣！']",
    "paragraph_id": 81
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "如仔: ['你咧騙鬼袂食水，哪有啊？']",
    "paragraph_id": 82
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "良仔: ['有啊！我彼時毋是唱講：如仔，如仔真正媠噹噹，良仔，良仔，我想欲做恁翁。我毋若想欲做你的盤仔…啊！毋是，是你的男朋友，閣想欲娶你。']",
    "paragraph_id": 83
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "如仔: ['啥？彼也有準算喔！哼！一點仔誠意都無。']",
    "paragraph_id": 84
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "良仔: ['誠意喔！有！有！當然嘛有！等一下你綴我來去，你就會看著我的誠意。']",
    "paragraph_id": 85
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "如仔: ['你是欲叫我綴你去佗位？']",
    "paragraph_id": 86
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "良仔: ['這你免管啦，橫直你綴我來去就著矣！緊！緊坐起來，我autobike欲催落去矣喔！']",
    "paragraph_id": 87
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "如仔: ['龜龜鱉鱉！等一下看你欲變啥魍！']",
    "paragraph_id": 88
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "口白: ['（音樂：尤雅，等一下呢！） 如仔雖然喙裡按呢喃，毋過，這欲一冬來，伊佮良仔的感情是一日深過一日，心內若毋是已經接受良仔做伊的男朋友，如仔是無可能偷偷仔出來佮良仔約會。 如仔會接受良仔，除了伊定定趁厝裡無人，來共伊鬥跤手，最主要的原因，是頂擺佇加工區門跤口，如仔予一寡竹雞仔閘欲詼，佳哉有良仔及時出現，唱講如仔是伊的姼仔，叫遐的竹雞仔目睭就漿泔，毋通閣來攪擾如仔。 雖然如仔喙裡一直毋承認，心內煞知影良仔的本性袂䆀，所以若良仔招伊去看電影，啉咖啡，如仔就會編一个理由，揣機會佮良仔去約會。 （音樂：間奏） 倒底良仔載如仔是欲去佗位咧？予咱繼續聽落去。']",
    "paragraph_id": 89
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "良仔: ['到矣！就是這間啦，今仔日我請你食牛排。']",
    "paragraph_id": 90
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "如仔: ['莫啦！這間西餐廳看起來就是貴參參，食一頓的錢，嘛毋知我愛佇工場熬幾工，咱莫討債，凊彩食食咧就好矣！']",
    "paragraph_id": 91
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "良仔: ['凊彩食食咧？這哪會使？若錢的代誌你免煩惱，反正阮阿母逐工予我遐濟，我嘛開袂了。']",
    "paragraph_id": 92
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "如仔: ['哼！我煞袂記得你是食飯坩中央的大少爺！這錢歹趁的道理，莫怪你會毋知。欲食你家己去食啦！我欲轉去矣！']",
    "paragraph_id": 93
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "良仔: ['哎唷！你莫受氣啦！人這間西餐廳，會當予咱那食飯那聽歌，今仔日我拍算欲家己上台，唱一首歌予你聽，毋才專工tshuā你來遮。']",
    "paragraph_id": 94
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "如仔: ['你猶會曉唱歌？烏矸仔貯豆油！無，你是想欲唱啥物歌予我聽？']",
    "paragraph_id": 95
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "良仔: ['星星知我心。']",
    "paragraph_id": 96
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "如仔: ['原來是電視彼齣著癌的阿母，共五个姊弟仔送予人的彼齣連續劇，內底的主題曲喔！誠歹勢，我較愛聽台語歌。']",
    "paragraph_id": 97
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "良仔: ['無仝！無仝，我講的一首台語老歌。']",
    "paragraph_id": 98
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "如仔: ['有影抑無？親像你這奅的少年家，竟然會曉唱台語老歌？你毋著緊唱來予我鼻芳一下。']",
    "paragraph_id": 99
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "良仔: ['拄好我吉他有紮來，如仔！你敢會驚歹勢？']",
    "paragraph_id": 100
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "如仔: ['驚啥物歹勢?']",
    "paragraph_id": 101
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "良仔: ['（彈吉他自彈自唱）']",
    "paragraph_id": 102
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "口白: ['（良仔的音樂當襯樂） 想袂到這个良仔，竟然會佇人來客去的大路邊，吉他攑咧，開始唱這首台語老歌。甚至，伊共家己的心意，改編歌詞，大大聲，唱予如仔聽。 如仔規个面紅記記，感覺又閣歹勢，又閣感動。伊從來就毋知影，原來這个人人驚的良仔，閣會曉唱歌彈吉他，如仔更加料想袂到，伊會佇眾人的面頭前，表達對家己的心意。 （間樂）']",
    "paragraph_id": 103
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "良仔: ['有好聽無！']",
    "paragraph_id": 104
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "如仔: ['確實好聽。我誠感動。']",
    "paragraph_id": 105
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "良仔: ['若按呢！你敢願意欲做阮某？']",
    "paragraph_id": 106
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "如仔: ['這…這…嗯…我有條件！']",
    "paragraph_id": 107
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "良仔: ['（笑，語氣急）好！好！毋管啥物條件攏做你開出來，我攏會做甲到！']",
    "paragraph_id": 108
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "如仔: ['（笑）你免遐著急！咱愛勻勻仔參詳…（人聲淡出）']",
    "paragraph_id": 109
  },
  {
    "title": "台語文學廣播劇劇本-第9集-拍斷線的風吹.docx",
    "author": "洪淑昭",
    "text": "口白: ['如仔看著良仔暢甲強欲掠袂牢的模樣，予伊愈看愈愛笑，佇伊的心內，伊有一个計劃，這个計劃，無定著會當改變眼前的這个浪子，更加會當改變厝裡一直咧跋筊的阿爸。 （音樂:主題曲） 倒底，如仔心內擉的，是啥物算盤？伊的計劃是啥咧？俊生仔佮義仔對這對少年家仔的親事敢會同意? 嘉雄對麗君，敢誠實是親像是拍斷線的風吹，永遠袂閣來相揣？耀賢對麗君，敢親像是如仔所講的按呢，對麗君確實嘛有意愛？ 劇情是愈來愈精彩，愈來愈使人期待，予咱期待後禮拜，做伙繼續來聽，由咱高雄廣播電臺，製作播出的台語文學劇場—錦荔枝的滋味，期待後禮拜，咱空中再相會。 （音樂：錦荔枝主題曲淡入，至結束）']",
    "paragraph_id": 110
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "劇中人 / 演員表: ['方家昆龍：廖啟助 方家春仔：林玉麗 陳家俊生：王崇憲 陳家良仔：吳志弘 林家麗君：羅乃維 林家如仔：陳姿蓉 陳家嘉真：陳燕秋 陳家嘉雄：李禎祐']",
    "paragraph_id": 1
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "（片頭音樂之後接口白） 各位親愛的聽眾朋友逐家好，歡迎收聽臺語文學劇場，今仔日欲播送的是錦荔枝的滋味第十集。 (音樂走一個小節) 俗語講：姻緣天注定。這句話確實有伊的道理！若無，佇咱錦荔枝的滋味第一集播出的時，我想，所有的聽眾朋友是絶對想袂到，這个逐日就想欲揣義仔討錢的俊生仔，竟然會有娶in如仔來做新婦的這一工。 毋但是按呢爾，全草衙的人攏有聽著風聲，講，這个看錢足重的俊生仔，竟然共義仔所欠的筊數全還清矣，這个消息，比如仔欲嫁予良仔閣較予人料想袂到，予春仔佮昆龍仔這對翁仔某按怎想都想無……: []",
    "paragraph_id": 2
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "第一場: []",
    "paragraph_id": 3
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "音樂: ['片頭音樂到一個段落後，再接音效。 （音效：模糊吵雜人聲，收碗盤的聲音，汽車和腳踏車的聲音）']",
    "paragraph_id": 4
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "昆龍: ['哎唷！誠實是天欲落紅雨矣啦~~~~']",
    "paragraph_id": 5
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "春仔: ['莫講你毋相信，連我嘛感覺這：是毋是咧陷眠？']",
    "paragraph_id": 6
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "昆龍: ['你看！這俊生仔見擺若看著義仔，毋是欲揤就是欲拍，較餾嘛是欲討義仔欠伊的數，若講俊生仔會替義仔還筊數，這共我拍死，我嘛毋信。']",
    "paragraph_id": 7
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "春仔: ['就是講啊！月仔拖老命都還袂了的債務，俊生仔會願意總貿起來，嘿～誠實予我仙想都想無呢。']",
    "paragraph_id": 8
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "昆龍: ['某的，你看，敢會是俊生仔有啥物秘密予義仔㨑咧，所以才會遮爾仔反常。']",
    "paragraph_id": 9
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "春仔: ['我嘛是按呢咧想呢，若無，親像俊生仔算盤遐爾仔gau5擉的人，會做這款代誌，這其中必有緣故……']",
    "paragraph_id": 10
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "口白: ['（音效：皮鞋腳步聲由遠至近） 春仔的話就猶袂講煞，俊生仔突然間出現佇春仔的尻脊後。']",
    "paragraph_id": 11
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "俊生: ['春仔你嘛較拜託咧，不時就聽著你咧講我的尻川後話，咱的感情敢有遐bai2?']",
    "paragraph_id": 12
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "春仔: ['你才是愛較拜託咧!磕袂著就若𢯾壁鬼咧，我若予你驚破膽，定著欲揣你討收驚的錢。']",
    "paragraph_id": 13
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "俊生: ['收驚？哼！你煞袂記得，人阮錦雀仔，現在是九天玄女的乩身，你若驚著，我叫伊替你收，看在昆龍仔是我的兄弟，啊 !免錢啦 !']",
    "paragraph_id": 14
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "昆龍: ['喔！恁翁仔某確實是厲害！毋但是貿鐵仔埕的穡頭爾呢，你看：三間鐵工場、閣起販厝咧賣……唷！恁的事業已經食過溪，做到神明界去矣!']",
    "paragraph_id": 15
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "俊生: ['啥物食過溪，阮某是咧替神明服務的呢！知無 !你毋通烏白講話，若無，半暝仔若予九天玄女摃尻川，昆龍仔，你就毋通怪我無提醒你。']",
    "paragraph_id": 16
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "春仔: ['恁喔! 七仔莫笑八仔啦。講正經的，俊生仔，聽講你共義仔欠人的數攏還了矣，是有影抑無？']",
    "paragraph_id": 17
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "俊生: ['哪會無影！阮連鞭就欲結親矣，替阮良仔的丈人爸，共欠人的數務清清咧，啊，小可代誌啦!']",
    "paragraph_id": 18
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "昆龍: ['啥？恁良仔欲娶義仔的查某囝？啊你毋是上慼in麗君仔，你閣願意予伊娶喔!']",
    "paragraph_id": 19
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "俊生: ['哼！才毋是彼个苛頭甲欲死的林仔麗君，人阮良仔欲娶的是彼个古錐的如仔。']",
    "paragraph_id": 20
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "昆龍: ['啊!若聽你按呢講就著矣啦！我想喔，這定著是義仔欠人傷濟錢，按怎還都還袂清，所以才會共如仔賣予恁做新婦仔。']",
    "paragraph_id": 21
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "俊生: ['啥物新婦仔！人如仔早就是阮良仔的女朋友矣，良仔講伊想欲娶，阮毋才拜託和仔去做媒人，去提親，是新婦，毋是新婦仔!知無！']",
    "paragraph_id": 22
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "口白: ['（音樂隔開） 早前娶新婦誠厚工，毋但愛講親，閣愛捾定、完聘、辦桌等等，每一項攏著開袂少錢，所以娶新婦毋但是家庭的大代誌，嘛是頂一輩對晟囝的責任是毋是有完成的指標，有才調娶新婦，表示這家的經濟有一定的基礎，有法度應付結婚的種種禮數。 昆龍仔喙裡所講的「新婦仔」，就無仝矣，新婦仔是古早的時代，有的人付袂出聘金佮餅錢，閣驚後生娶無某，會去分或者買人拄生的查某囡仔，轉來晟養大漢，這个賣予人或者是分予人查某囡仔，就叫做「新婦仔」。 新婦仔就若查某\\ue650仝款，毋但厝內大大細細的空課攏愛做，若新的家庭有後生，大漢了後，閣愛佮伊\\uf63e做堆，無結婚的儀式，嘛無後頭通轉去，是一个家庭內底，命運上悲慘的角色。 俊生仔會特別說明，就是欲表示伊是有經濟能力，會當替家己的後生良仔娶新婦，袂親像古早無錢買人新婦仔轉來做查某\\ue650的彼款人。 （音樂隔開）']",
    "paragraph_id": 23
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "春仔: ['想袂到如仔竟然會願意嫁予恁良仔！莫怪，你會共義仔欠人的錢攏替伊還了了！若按呢，就真正愛恭喜你矣 !如仔這个查某囡仔，我自細漢看甲大漢，毋但骨力閣好笑神，絕對是好新婦啦!!!']",
    "paragraph_id": 24
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "俊生: ['你內行的！來！這是帖仔，阮會請佇五千宮的廟埕，閣會倩歌舞團喔!時到，恁規家伙仔攏著齊到呢！']",
    "paragraph_id": 25
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "昆龍: ['看袂出來，你閣大出手喔！閣倩歌舞團，（小聲）你倩的遐，敢是彼款「有肉」的歌舞團？']",
    "paragraph_id": 26
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "俊生: ['我就知你興這味，有啦！有啦！絕對袂予你失望 !']",
    "paragraph_id": 27
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "春仔: ['昆龍仔，你久無電，皮咧癢矣是毋？（音效：聲音漸漸遠去）']",
    "paragraph_id": 28
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "口白: ['昆龍仔喙裡所講「有肉」的歌舞團，就是俗稱的「牛肉場」，彼時佇新草衙，若是廟裡鬧熱或者是娶新婦辦桌，這款「牛肉場」的表演，總是會唌誠濟人來看，現場鬧熱滾滾，只不過佇第四台流行了後，這款坊壞風化的表演，漸漸就無流行矣。 （音樂隔開） 良仔欲娶某的代誌，佇俊生仔一戶仔一戶去送帖仔的時，草衙遮的老厝邊才知影，原來是良仔答應俊生仔，若予伊娶著如仔，以後絶對會收跤洗手，好好仔拍拚，袂閣予爸母操煩。 頭起先，錦雀仔一聽後生講欲娶跋筊義仔的查某囝，受氣受觸，講，有錢敢驚娶無某？敢著一定佮散甲欲予鬼掠去的這家口仔結親？錦雀仔講伊有夠驚親家門風會予in的面子，盡掃落地，佇草衙無法度徛起。 後來，是西藥房的和伯仔，共錦雀仔開破，閣共這層親事的秘密講予伊聽，所以，錦雀仔毋才綴俊生仔，歡頭喜面，開始辦良仔佮如仔的喜事。 到底，如仔佮良仔的這層親事，是有啥物秘密咧？予咱繼續聽落去。']",
    "paragraph_id": 29
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "第二場: []",
    "paragraph_id": 30
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "音效: ['轉場音樂後，敲門聲。']",
    "paragraph_id": 31
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "嘉真: ['有人佇咧無？如仔敢有佇厝？（聲音小，表示在門外）']",
    "paragraph_id": 32
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "如仔: ['我佇咧灶跤洗碗，小等一下喔 !（聲音大，有水洗碗聲）']",
    "paragraph_id": 33
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "音效: ['關水龍頭的聲音。腳步聲，開門聲。']",
    "paragraph_id": 34
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "如仔: ['嘉真!是妳！！我才拄想欲去揣你爾呢 !緊！緊入來坐。']",
    "paragraph_id": 35
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "音效: ['腳步聲，一急一慢。']",
    "paragraph_id": 36
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "嘉真: ['如仔，我聽人講你欲嫁予良仔矣，是有影抑無？']",
    "paragraph_id": 37
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "如仔: ['是啊，這禮拜中晝，良仔in兜就欲來共我掛手指矣。']",
    "paragraph_id": 38
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "嘉真: ['你是頭殼歹去是毋？若會想欲嫁予良仔，你敢毋知影：若嫁毋著人，一世人的幸福就烏有去矣！你是毋是有啥物苦衷，你講出來，咱做伙參詳']",
    "paragraph_id": 39
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "如仔: ['嘉真，你是去食著阮阿姊的喙涎是毋？哪會講出來的話攏一模一樣咧？我嫁予良仔，天也袂崩落來，恁曷著遮爾仔緊張！安～啦!']",
    "paragraph_id": 40
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "嘉真: ['安？你叫阮是欲按怎安咧？我聽人講，你會欲嫁良仔，是因為恁阿爸的關係。這倒底是怎樣仔一回事？敢是恁阿爸又閣跋輸筊，共你賣予俊生叔仔in兜，姑不而將，你才愛嫁予良仔？']",
    "paragraph_id": 41
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "如仔: ['原來，外口攏按呢咧風聲喔！這个故事的劇情聽起來袂bai2，我若講予良仔聽，伊定著會笑甲反過。']",
    "paragraph_id": 42
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "嘉真: ['喔！人咧佮你講正經的，你閣咧講遮五四三的，這馬，你若無欲講予清楚，以後，我就無愛閣插你的代誌矣。']",
    "paragraph_id": 43
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "如仔: ['你若無欲插我的代誌，後日仔我欲嫁的時，是欲去佗位仔揣伴嫁啦！']",
    "paragraph_id": 44
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "嘉真: ['啥？你毋但欲嫁良仔，閣叫我做你的伴嫁？這毋是叫我共你\\uf63e落萬丈深坑，我才無愛咧 !']",
    "paragraph_id": 45
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "如仔: ['萬丈深坑？無遐嚴重啦，我毋是對你講過，良仔伊人無遐歹啦！']",
    "paragraph_id": 46
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "嘉真: ['所以，恁誠實是有咧交往？啊！敢是頂擺我看著的時，恁就鬥陣矣？']",
    "paragraph_id": 47
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "如仔: ['喔！就共你講「鬥陣」這二字歹聽，莫按呢講啦，應該是講，彼時，我就予伊機會，予伊表現出伊的誠意。']",
    "paragraph_id": 48
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "嘉真: ['緊講！緊講！伊是按怎向你求婚的？']",
    "paragraph_id": 49
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "如仔: ['（笑）你就毋知咧，伊這个人有偌爾痟！彼工，伊本底欲佇西餐廳向我求婚，去予我嫌傷貴，無入去，後來，伊規氣就佇大路邊，彈吉他唱歌予我聽，叫我愛嫁伊。']",
    "paragraph_id": 50
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "嘉真: ['哇～誠實是烏矸仔貯豆油，無地看！良仔閣遮爾仔浪漫喔！你按呢就予伊拐去矣？']",
    "paragraph_id": 51
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "如仔: ['無喏！哪會當遮爾仔簡單！我會嫁伊，自然是有我按算。']",
    "paragraph_id": 52
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "嘉真: ['你是咧按算啥？你千萬毋通共我講，你是為著欲還恁阿爸的筊數呢 !']",
    "paragraph_id": 53
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "如仔: ['我無遐爾仔戇，我只是佮良仔搬一齣戲爾爾……']",
    "paragraph_id": 54
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "音效: ['回憶的音效，音樂要轉場，以不同調性的音樂呈現。']",
    "paragraph_id": 55
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "良仔: ['你講欲嫁我，愛有條件，是啥物條件，攏做你開出來，我絕對答應。']",
    "paragraph_id": 56
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "如仔: ['你講的喔！我來想看覓……哎唷，我有十个條件呢！你敢做會到?']",
    "paragraph_id": 57
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "良仔: ['十个？傷少矣啦！一百个嘛無問題！佗十个，緊講！緊講!']",
    "paragraph_id": 58
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "如仔: ['第一，對這馬開始，我叫你做啥，你就愛做啥，袂當問，照做就著矣!']",
    "paragraph_id": 59
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "良仔: ['好！無問題！這个我做會到。']",
    "paragraph_id": 60
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "如仔: ['第二，明仔載早起，你佮我約佇阮阿爸捷去的筊間外口，若看著阮阿爸，你就對我跤來手來。']",
    "paragraph_id": 61
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "良仔: ['跤來手來？是按怎欲按呢做？']",
    "paragraph_id": 62
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "如仔: ['你看，你隨袂記得，第一个條件，我毋是講：你袂當問，照做就著矣！']",
    "paragraph_id": 63
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "良仔: ['啊！對喔！我煞雄雄袂記得，好！好！無問題。']",
    "paragraph_id": 64
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "如仔: ['第三，若是阮阿爸看著你按呢，欲蹔欲拍，你愛予伊蹔，予伊拍。']",
    "paragraph_id": 65
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "良仔: ['Hannh~有夠食虧，欲娶你，閣愛先予丈人爸仔拍。']",
    "paragraph_id": 66
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "如仔: ['哼！你若無愛，無，咱準拄煞。']",
    "paragraph_id": 67
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "良仔: ['欲！欲！我查埔囝呢，予丈人爸仔拍二下仔，又閣按怎，好！好！大丈夫（日語）']",
    "paragraph_id": 68
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "如仔: ['按呢嘛才差不多。']",
    "paragraph_id": 69
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "良仔: ['閣來咧？']",
    "paragraph_id": 70
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "如仔: ['你耳空倚過來，我講予你聽……']",
    "paragraph_id": 71
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "音效: ['回憶的音效之後，回到如仔佮嘉真說話的音樂。']",
    "paragraph_id": 72
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "嘉真: ['所以彼日仔，我聽著恁阿爸佮良仔予人掠去第七分局，只是後來就無消無息矣，原來，這一切，攏是你安排的？']",
    "paragraph_id": 73
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "如仔: ['彼是當然的啊！若毋是我叫良仔佇二个序大人的面頭前，講阮已經鬥陣過矣，無定著閣有囡仔矣，俊生叔仔佮阮阿爸哪會願意予阮結婚咧 !']",
    "paragraph_id": 74
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "嘉真: ['天啊！咱查某囡仔的名聲遐爾仔重要，伊按呢講，萬一若傳出去，你是欲按怎做人咧！良仔有夠實頭！這款代誌，閣聽你的話！']",
    "paragraph_id": 75
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "如仔: ['伊無按呢講，俊生叔仔哪會答應我的條件咧？']",
    "paragraph_id": 76
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "嘉真: ['你佮良仔結婚閣有品條件？啊是啥物條件？']",
    "paragraph_id": 77
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "如仔: ['我講，若欲我嫁，就愛先替阮阿爸共欠人的錢攏還清，而且，閣愛照結婚的禮數聊聊仔來，講親、捾定、完聘、送餅，一項攏袂當漏勾。']",
    "paragraph_id": 78
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "嘉真: ['喔！我知矣！就是因為按呢，人才會傳出來講，是恁阿爸共你賣掉，欲予俊生叔仔in這个毋成良仔做新婦。是講，你的計畫，恁阿姊敢知？']",
    "paragraph_id": 79
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "如仔: ['除了良仔之外，你是唯一知影這个計畫的人。']",
    "paragraph_id": 80
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "嘉真: ['哪毋共恁阿姊講？你敢知影，伊為著這層代誌，吼誠久，一直講是伊害的。']",
    "paragraph_id": 81
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "如仔: ['阮阿姊就是這款個性，攏共責任囥佇家己的身軀頂，而且，我若共我這个計畫講予伊知，伊絕對會阻擋我按呢做。嘉真，你愛保守秘密喔！']",
    "paragraph_id": 82
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "嘉真: ['你放心，我知！啊！對啦，恁阿姊咧，我猶有代誌欲揣伊。']",
    "paragraph_id": 83
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "如仔: ['伊今仔日去租拍字機，講，加工區的報關行有欲招考員工，伊想欲去考，所以欲租一隻拍字機來練。']",
    "paragraph_id": 84
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "嘉真: ['有心欲考矣，哪毋用買的咧，錢無夠，我嘛會當鬥出。']",
    "paragraph_id": 85
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "如仔: ['阮阿姊你嘛知，連我欲替伊出，伊就無愛，哪有可能予你出錢咧。話閣講轉來，嘉真，我嫁彼工，你一定愛來替我做伴嫁喔！']",
    "paragraph_id": 86
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "嘉真: ['咱是姊妹仔伴，彼是一定的啊……']",
    "paragraph_id": 87
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "口白: ['(聲音漸弱,主題曲弦律後,接口白) 如仔的解釋聽煞，嘉真才清楚，如仔早就同意良仔的求婚，毋管如仔其他的按算是啥物，只要這兩个人是真心真意，嘉真相信，這層婚姻一定是幸福的，伊佇心肝內，嘛暗暗仔祝福。 嘉真會來遮，除了是欲問如仔的代誌以外，嘛是想欲共麗君講，離開厝遐爾仔久的嘉雄，已經轉來矣！雖然嘉雄的喙裡無講，毋過，嘉真知影伊的阿兄，足想欲見麗君的，只是講，哪會遮爾仔無拄好，麗君會拄仔好無佇厝裡。 倒底，嘉雄佮麗君，敢會見著面？予咱繼續聽落去。 （主題曲弦律到結束）']",
    "paragraph_id": 88
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "第三場: []",
    "paragraph_id": 89
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "音效: ['重重的書疊在一起的聲音，衣服甩一甩的聲音，拉拉鍊的聲音後，腳步聲從遠到近']",
    "paragraph_id": 90
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "嘉真: ['阿兄，你哪會咧款行李？']",
    "paragraph_id": 91
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "嘉雄: ['我等一下就欲轉去臺北矣！']",
    "paragraph_id": 92
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "嘉真: ['昨暝你才坐暝車轉來，哪毋佇厝加蹛兩日仔咧？']",
    "paragraph_id": 93
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "嘉雄: ['加蹛兩日仔？（冷笑）若欲佮彼个天天醉的老爸蹛做伙，我連一工嘛蹛袂落去。若毋是為著這幾本冊，這个厝，我根本就無想欲踏入來！']",
    "paragraph_id": 94
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "嘉真: ['阿兄，你哪欲按呢講咧，你猶有我佮阿母啊！我想，阿母一定足想你的，我等一下欲去病院，咱做伙來去敢好？']",
    "paragraph_id": 95
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "嘉雄: ['我無想欲去！嘉真，無定著你會感覺阿兄誠無情，毋過，看著阿母倒佇遐，袂震袂動，我甘願莫看，無看著準拄煞！']",
    "paragraph_id": 96
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "嘉真: ['無，你閣等一下，麗君絕對會來，伊一直攏咧問你的消息，伊若知影你轉來，一定會隨來揣你。']",
    "paragraph_id": 97
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "嘉雄: ['（冷笑）我現在這款模樣，你感覺我敢會想欲伊看著？我已經毋是早前伊捌的彼个陳嘉雄矣 ！']",
    "paragraph_id": 98
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "嘉真: ['阿兄！你哪欲按呢餒志咧（哭）我聽你講遮的話，逐句攏若親像刀咧，我的心聽甲有夠艱苦，你莫按呢想敢好？']",
    "paragraph_id": 99
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "嘉雄: ['嘉真，你免煩惱，阿兄只不過是共現實講出來爾，並無餒志，你看，這改我轉來提遮的冊，就是拍算欲先提著同等學歷證明，以後，阿兄拍算欲考大學。']",
    "paragraph_id": 100
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "嘉真: ['敢誠實的？你若會有這款拍算？']",
    "paragraph_id": 101
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "嘉雄: ['這站仔，武雄伯的後生，就是黃建菁，佇台北讀師範彼个，伊逐工攏會來揣我，伊有誠濟話講了誠有道理，所以，才會做這款決定。']",
    "paragraph_id": 102
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "嘉真: ['阿兄，你的決定是正確的，我有夠替你歡喜！']",
    "paragraph_id": 103
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "口白: ['(音效：翻書的聲音) ｢愛，是盡力予家己幸福，嘛予對方感受著你，因為伊的存在，變成遐爾仔幸福。｣ （音樂：我的未來不是夢，水晶音樂)  嘉雄佇上課的時，聽著這段話，就共伊寫佇紙條仔，夾佇課本裡，本成是等欲有一工欲，共批提予麗君看，予伊了解家己的感受。  現此時，家己已經無才調予任何人幸福矣，既然無法度予麗君幸福，又閣何乜苦繼續佮伊觸纏落去？ 所以，這改伊轉來草衙，會遮爾仔趕欲轉去，就是驚去看著麗君，會予伊誠無簡單才激出來的堅強，就按呢崩去。 倒底，麗君敢會當理解嘉雄的心情？予咱繼續聽落去。 （轉場音樂）']",
    "paragraph_id": 104
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "第四場: []",
    "paragraph_id": 105
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "音效: ['急急的跑步聲，從遠方到近處']",
    "paragraph_id": 106
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "麗君: ['（因跑步而喘，聲音由遠至近）嘉真！嘉真!我來矣！你拄才有去阮兜，敢是有啥物代誌？']",
    "paragraph_id": 107
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "嘉真: ['麗君，你是用走的是毋？看你喘甲，你先歇一下，我來\\ue083一杯仔茶予你小啖一下。']",
    "paragraph_id": 108
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "麗君: ['（喘）嘛好，我走甲心臟咇噗摔，予我喘一下。']",
    "paragraph_id": 109
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "音效: ['倒水的聲音，飲下的聲音，杯子放在桌上的聲音要緩些輕些。']",
    "paragraph_id": 110
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "麗君: ['嘉真，你這杯茶誠實是甘露水，喔！總算是有法度好好仔講話矣。']",
    "paragraph_id": 111
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "嘉真: ['我看你規个面白死殺，又閣是心狂火著的模樣，若無先予你喘一下，無定著，你會昏佇我的面頭前，嘛無的確。']",
    "paragraph_id": 112
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "麗君: ['（笑）你講甲傷譀矣啦！哪有你講的遐嚴重。是講，你去揣我，是毋是嘉雄兄有寫批轉來矣。']",
    "paragraph_id": 113
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "嘉真: ['毋是阮阿兄寫批轉來，是伊昨暝坐夜班車，透早轉來到厝裡，我去揣你，就是欲共你講這件代誌。']",
    "paragraph_id": 114
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "麗君: ['伊轉來矣！啊伊人咧？是毋是去病院看美鳳阿桑？哎唷！哪會佮伊相出路咧？早知嘛莫今仔日去租拍字機，佇厝等你來，佮伊做伙去病院就好矣。']",
    "paragraph_id": 115
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "嘉真: ['麗君……我猶是坦白共你講好矣！阮阿兄已經轉去臺北矣。']",
    "paragraph_id": 116
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "麗君: ['啥？哪會遮爾仔緊咧？伊毋是才轉來爾爾？']",
    "paragraph_id": 117
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "嘉真: ['你嘛知伊對阮阿爸的怨恨，根本就無想欲拄著伊，所以，才會轉來共伊讀雄中的時，遐的冊攏款好了後，隨就離開矣。']",
    "paragraph_id": 118
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "麗君: ['你講，伊轉來是款冊去台北？照按呢講起來，伊有拍算欲閣讀落去？']",
    "paragraph_id": 119
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "嘉真: ['確實的情況，阮阿兄嘛無講傷濟，橫直，伊今馬看起的模樣，有比早前欲去台北的時較好，我想，伊應該有想較開淡薄矣。']",
    "paragraph_id": 120
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "麗君: ['聽你按呢講，我就放心矣！誠好！伊欲閣振作矣，嘉真，你敢知，我不時會夢著嘉雄兄，佇夢中，伊總是會問我：是按怎我就愛遮爾仔歹命，你有冊通通，我煞著愛做工？']",
    "paragraph_id": 121
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "嘉真: ['日有所思，夜有所夢，麗君，我相信阮，阿兄伊絕對袂按呢想，你嘛毋通定定共伊的選擇，當作是你的罪業，若無，你會足痛苦的。']",
    "paragraph_id": 122
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "麗君: ['嘉真！我真正有夠痛苦！我足想欲聽嘉雄兄親喙對我講，講伊無怪阮。']",
    "paragraph_id": 123
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "嘉真: ['你千萬毋通按呢讉責家己，各人作業各人擔，阮阿兄伊的選擇，佮你一點仔關係就無。']",
    "paragraph_id": 124
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "麗君: ['伊……伊敢有留啥物話，叫你共我講？']",
    "paragraph_id": 125
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "嘉真: ['嗯……我有問伊，毋過，伊干焦幌頭，吐一下仔大氣，就走矣。']",
    "paragraph_id": 126
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "麗君: ['嘉真！你看！嘉雄明明就是咧怪我。']",
    "paragraph_id": 127
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "嘉真: ['毋是，我知影伊有滿腹的話，煞毋知愛按怎講起。麗君，我看會出來，阮阿兄對你誠要意，你毋通怪伊。']",
    "paragraph_id": 128
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "麗君: ['放心，我會一直寫批予伊，我想，總有一工，我的誠意會感動著伊，予我收著伊寫來的批。']",
    "paragraph_id": 129
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": "嘉真: ['我嘛按呢相信。']",
    "paragraph_id": 130
  },
  {
    "title": "台語文學廣播劇劇本-第10集-緣分的真面目.docx",
    "author": "洪淑昭",
    "text": ": ['（音樂：主題曲) 假使若有法度，嘉雄足希望時間會當永遠停佇咧前往大埤湖的彼段路，彼段有麗君坐佇後壁、聽伊心聲的時間，這段記持是嘉雄活到這个坎站，唯一甜蜜的一橛甘蔗頭。 嘉雄收著麗君遐爾仔濟張批，煞連甲一張就毋捌回轉去予伊。這是嘉雄認為，伊佇台北的生活就若親像一條猶未到分的苦瓜，對蒂頭到內瓤，無所不苦，這款苦汁，連伊著愛咬斷喙齒根才吞會落，伊哪願意加添麗君心內的痛苦咧。 嘉雄這款的心事，麗君敢有法度理解？原來，俊生仔會替義仔還債務，這一切攏是如仔佮良仔計畫好勢的，未來，佇新草衙閣有啥物款料想袂到的情節咧 故事是愈來愈好聽，予咱共同來期待，由著高雄廣播電臺製作播出的－臺語文學劇場，錦荔枝的滋味，咱後禮拜，空中再相會。']",
    "paragraph_id": 131
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "劇中人 / 演員表: ['方家雅惠：洪品芬 方家春仔：林玉麗 方家昆龍：廖啟助 林家麗君：羅乃維 李家和仔：洪傳宗 李家和姆：陳慧真 陳家良仔：吳志弘 林家如仔：陳姿蓉 郵差先生：陳御善']",
    "paragraph_id": 1
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "（片頭音樂之後接口白） 各位親愛的聽眾朋友逐家好，歡迎收聽臺語文學劇場，今仔日欲播送的是錦荔枝的滋味第十一集。 (音樂走一個小節) 良仔娶如仔的彼一日，會使講是俊生仔佇新草衙上奢颺的時陣，來食桌的人是插插插，南北二路，烏白兩道，只要佮俊生仔in翁仔某有小可仔交陪的，攏有收著俊生仔的帖仔。 錦雀仔的後頭厝佇茄萣仔是咧曝烏魚子的，早前錦雀仔有下願，講，若是in良仔會當做好囝，成家立業，等良仔娶某彼工的冷盤，伊會一人一枇烏魚子，予來食桌的人食予過癮。 只是伊按怎想就想袂到，俊生仔的帖仔會放予遮爾仔濟人，毋但五千宮坐甲滇滇滇，附近的這幾條巷仔嘛排甲滿滿滿，這聲算算咧，人包來的紅包，根本就無夠付辦桌的錢，更加免講，錦雀仔大主大意，煞尾的時，閣叫總舖師糋誠濟雞腿，予人做等路，紮轉去。 俊生仔心內的算盤擉甲強欲散去矣，按怎算就算袂和，心內雖然是疼搐搐，喙裡煞連甲一句話都毋敢傷hinn3-hainn，因為公司現在的董事長是錦雀仔，做總經理的俊生仔，除了月給，逐針錢若欲用，攏愛看錦雀仔的面色。 俊生仔只好四界對人講：阮良仔娶新婦的時，來食喜酒的人，會比早前選里長、選國大代表來頓票的人閣較濟，是逐家人攏想欲來看阮新婦，有啥物撇步予阮良仔改頭換面。 (音樂走一個小節): []",
    "paragraph_id": 2
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "第一場: []",
    "paragraph_id": 3
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "音樂: ['片頭音樂到一個段落後，再接音效。 （音效：拉窗廉的聲音，開窗戶，車聲及窗外喧鬧聲進入，拖鞋腳步聲，大大聲拍人的聲音。）']",
    "paragraph_id": 4
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "良仔: ['哎唷！（生氣）阿母！吵人生，吵人死，吵人愛睏無道理！我閣欲睏，你莫來吵啦！']",
    "paragraph_id": 5
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "如仔: ['睏？日頭曝尻川矣啦，你閣咧睏！我是恁某，毋是恁阿母，緊起來！']",
    "paragraph_id": 6
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "良仔: ['（溫柔）啊是幾點矣啦？hann~才六點外爾，古錐的～昨暝我讀冊讀甲欲翻點，予我閣瞇一下啦！']",
    "paragraph_id": 7
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "如仔: ['你講你讀冊讀甲欲翻點，我敢有比你較早睏？我五點半就起來矣呢！你若閣毋起來，等一下你就知，我算甲三喔一二..']",
    "paragraph_id": 8
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "良仔: ['好～好～好, 我精神矣！我精神矣！古錐的，你莫受氣喔！']",
    "paragraph_id": 9
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "如仔: ['Hnn~會驚就好！你緊去頭面洗洗咧，我已經共你愛食的俗phang烘好勢矣，閣有煎一粒卵欲予你食哦！']",
    "paragraph_id": 10
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "良仔: ['敢有咖啡牛奶？我欲較甜咧喔！']",
    "paragraph_id": 11
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "如仔: ['恁某知影你相胡蠅的，特別加囥一匙仔糖，足～甜的！你若閣慢慢仔趖，我就欲提轉去予阮志仔食矣喔。']",
    "paragraph_id": 12
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "良仔: ['當然嘛欲！我就知影阮某上疼我！']",
    "paragraph_id": 13
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "口白: ['（音樂） 毋知是如仔知影良仔的個性，抑是真正娶某轉大人有較定著，良仔自從結婚了後就變一个款，毋但逐工去學校共拋荒去的課業補轉來，閣講欲考二專，予俊生仔佮錦雀仔，看甲喙仔裂獅獅，講，天公伯仔總算有保庇，予咱良仔改頭換面，咱欲出運矣！ 昨暗，俊生仔收著兩籠王梨，吩咐良仔講，趁今仔日禮拜，載如仔捾寡仔王梨轉去後頭厝。所以，良仔佮如仔這對翁仔某，早頓食煞就autobike相載，對五甲轉去到新草衙。 （音樂走一段後，再下音效：摩托車聲由遠至近，刹車聲，機車發動、加油聲持續著）']",
    "paragraph_id": 14
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "良仔: ['我看，我猶是莫入去啦。']",
    "paragraph_id": 15
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "如仔: ['Hóo,你又閣來矣！阮厝是有熊抑是有虎hiooh？若無，是按怎見擺若轉來，你攏按呢挨推，攏愛我受氣，你才欲綴我入去。']",
    "paragraph_id": 16
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "良仔: ['我逐擺若綴你入去，攏去予丈人爸仔推，講，若毋是不得已，嘛袂共你嫁予我，我明明都攏照你的話去做ah，煞愛予人罵，閣愛予人bok！喔～我誠實有夠委屈的啦。']",
    "paragraph_id": 17
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "如仔: ['你結婚前進，是按怎對我講的？猶未嫁你，萬項攏ＯＫ，這馬嫁了矣，你想beh反悔矣，是毋？']",
    "paragraph_id": 18
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "良仔: ['哪有啦！你叫我愛讀冊，我就讀冊，你叫我考二專，我就隨讀甲無暝無日；佗一改我予丈人爸洗面兼教示，無恬恬徛直直？敢連哼一下都袂當。']",
    "paragraph_id": 19
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "如仔: ['好啦！好啦！無，今仔日我就家己轉去，放你家己去士農工商，毋過，你愛會記得，若過晝仔了後，就愛來載我，知無！']",
    "paragraph_id": 20
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "良仔: ['多謝阮古錐閣善良的媠某的！唷呵～～（口哨聲）']",
    "paragraph_id": 21
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "口白: ['（音效：摩托車聲大大聲的加油聲，快速騎走，由近至遠，輕快音樂） 一聽著如仔講欲放牛食草，良仔歡喜甲走敢若飛咧，咻一下，隨騎甲無看見人，予如仔看甲也好氣，也好笑，只好家己捾彼兩袋重橫橫的王梨，勻勻仔對巷仔口行入去家己的後頭厝。 （音效：打字機的聲音，由遠至近，重物放在桌上的聲音二聲，打字機的聲音停止）']",
    "paragraph_id": 22
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "麗君: ['如仔，是你轉來矣喔！我叫是阿母咧！啊你捾這兩袋是啥？']",
    "paragraph_id": 23
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "如仔: ['人送阮大官兩籠王梨，阮大官叫我捾轉來予逐家食。喔！你就毋知咧，這兩袋誠實有夠重，我閣對巷仔口家己捾轉來，阿姊，你敢有燃青草仔茶？我足喙焦。']",
    "paragraph_id": 24
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "麗君: ['這馬阿爸逐日攏去車行走車，我攏嘛愛燃予伊紮咧啉，冰箱猶閣有，你小等一下，我來去斟予你啉。']",
    "paragraph_id": 25
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "音效: ['拖鞋腳步聲由近至遠，開冰箱聲，倒水聲，拖鞋腳步聲，喝水聲，杯子放在桌上的聲音）']",
    "paragraph_id": 26
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "如仔: ['阿姊，你講阿爸這馬攏有去走車？你看，這改伊是毋是誠實已經改筊矣？！']",
    "paragraph_id": 27
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "麗君: ['阿母嘛是按呢講，毋過，咱自細漢就聽伊講欲改筊，佗一改是真的？改無偌久，就又閣趖去筊間矣！我看，猶是莫向望，才袂失望。']",
    "paragraph_id": 28
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "如仔: ['阿姊，你傷悲觀矣啦！頂逝我轉來，阿爸有對我講伊袂閣去跋筊矣，閣講，伊袂閣予人講伊是為著欲還筊數，才賣查某囝予人做新婦仔。']",
    "paragraph_id": 29
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "麗君: ['伊也知影人攏按呢講喔！你敢知，自從你嫁予良仔了後，我就定定聽著厝邊隔壁咧講咱的尻川後話，講，若毋是阿爸欠人遐濟錢，你嘛免嫁予良仔，阿姊知影你足委屈ê。']",
    "paragraph_id": 30
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "如仔: ['若是阿爸自按呢就來改筊，我感覺我嫁予良仔，嘛誠有價值。']",
    "paragraph_id": 31
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "麗君: ['親家in敢會為難你？敢會予你佇大家官的面頭前，頭攏愛犁犁？']",
    "paragraph_id": 32
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "如仔: ['哪會咧？阮大家官工課無閒甲，定定無佇咧厝，阮大家攏嘛予我誠濟錢買菜，若有賰，就叫我家己儉起來，算算咧，逐個月賰落來的菜錢，比我佇紡織廠趁的閣較濟呢！']",
    "paragraph_id": 33
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "麗君: ['錢額毋是重點，阿姊主要是想欲問你，你敢會為著阿爸，予你歹做人?你看，良仔予你家己捾這兩袋遮重的王梨轉來，伊是毋是看咱無？']",
    "paragraph_id": 34
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "如仔: ['阿姊！你又閣咧烏白想矣！良仔哪敢看咱無咧？伊是驚去拄著阿爸，逐擺阿爸看著伊，毋是拍，就是罵，伊驚嘛驚死，哪敢綴我轉來？']",
    "paragraph_id": 35
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "麗君: ['啥人欲叫伊對你做出彼款代誌，害你姑不而將，煞著嫁伊，若無，你嘛會當留佇厝，閣佮阿姊做伴。']",
    "paragraph_id": 36
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "如仔: ['莫閣講這矣啦！著啦！阿姊，拄才看你咧練拍字，啊你是當時仔欲考？']",
    "paragraph_id": 37
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "麗君: ['後禮拜六下晡會先考筆試，若通過筆試才考拍字，聽講有百外个人報名矣，才欲錄取3个，害我有淡薄仔緊張。']",
    "paragraph_id": 38
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "如仔: ['放心啦！你是啥人？你是阮阿姊呢！絕對無問題的啦！（聲音漸小）']",
    "paragraph_id": 39
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "口白: ['（音樂） 這個月外來，雖然筊間遐的人仝款不時來咧招，義仔煞連甲一改都毋捌閣踏入去筊間，連厝邊頭尾攏咧痟的『大家樂』，伊嘛無閣再簽。麗君看在眼內，歡喜是歡喜，心內煞有淡薄仔憢疑，因為義仔總是講欲改筊，逐遍都改無三日，隨就閣綴人對筊間去矣，而且愈跋愈大，筊數愈欠愈濟。 義仔有錢借甲無錢，會仔是一陣起了閣一陣，因為義仔四界欠人錢的關係，毋才會予麗君這三个姊弟仔的生活，自細漢就活甲比別人閣較悲慘。 早前，麗君捌佇批內問過耀賢，是按怎天公伯仔一直欲予in三个姊弟仔遮爾仔濟的磨難？敢講，in一世人干焦會當佇烏暗內底沐沐泅，永遠看袂著日頭？ 彼時，耀賢一接著這張批，隨就對日本寄限時批予麗君，耀賢佇批內講:麗君就若親像咸豐草，就算環境怎樣仔困難，有塗伊就會活，就算有閣較大的風雨，風停雨止，咸豐草的花就會愈大片。耀賢講，伊相信天公伯仔的磨難，對麗君來講，是禮物毋是考驗，伊相信麗君無論任何困難攏行會過，最後，揣著家己的一片土地。 就是這張批，予麗君拄著閣較大的困難佮打擊，只要閣讀一擺批裡的文字，伊心肝內的勇氣就會若水泉，一直濆出來，予麗君有信心佇失敗內底，揣著希望的彼線光。 （音樂過場） 麗君佇後禮拜欲去考的報關行，是加工區上大間的，春仔聽昆龍仔講，才欲抾3个爾，毋過報名的人已經超過成百个矣。這間報關行倒底是有啥物吸引人的所在咧？予咱繼續聽落去。']",
    "paragraph_id": 40
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "第二場: []",
    "paragraph_id": 41
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "音效: ['市場的叫賣聲，腳踏車，機車聲音此起彼落，收碗盤的聲音，腳步聲。']",
    "paragraph_id": 42
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "春仔: ['昆龍仔，等一下阿霞的錢，你就千萬毋通共伊收喔，拄才，伊捾一袋誠大袋的王梨予我，我欲提錢予伊，伊嘛無收呢！']",
    "paragraph_id": 43
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "昆龍: ['阿霞予咱的，攏是鼓聲的，這定著是歹銷毋才欲予咱，你顛倒欲用錢共伊買？嗯！無彩阮媠某的遐巧，煞想無這个道理？']",
    "paragraph_id": 44
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "春仔: ['無講你毋知，伊捾來的王梨，是我刁工注文的，人伊是欲佮我交陪，毋才無共我收錢，我請伊食米粉炒，有來有去，拄拄仔好爾爾。']",
    "paragraph_id": 45
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "昆龍: ['會食王梨的攏嘛知，王梨好食就愛kíng肉聲的，毋但甜，閣飽水，哪有人像你，特別欲買酸閣會割舌的王梨？實在是有夠癮頭。']",
    "paragraph_id": 46
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "春仔: ['昨昏，是麗君來咧問我欲按怎豉王梨豆醬仔，我才去想著誠久無豉這項仔，毋才特別去共阿霞注文愛豉聲的。你毋才是袂博假博，閣講我癮頭！']",
    "paragraph_id": 47
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "昆龍: ['豉王梨豆醬仔？媠某的，你哪會遮爾仔厲害啦！我干焦知影你會曉豉菜頭，想袂到你連這嘛會曉做！真正有夠厲害的啦！是講，彼麗君仔毋是欲考報關行，閣有時間來學喔？']",
    "paragraph_id": 48
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "春仔: ['伊講，這改欲考報關行的人傷濟矣，害伊緊張甲，想講來學按怎豉王梨豆醬仔，凡勢會使予心情放較輕鬆咧，無定著顛倒較有希望喔。']",
    "paragraph_id": 49
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "昆龍: ['伊講了有影，彼間報關行的薪水誠懸呢！一個月趁的，比咱雅惠濟欲甲雙倍，莫怪有遐濟人欲去考。']",
    "paragraph_id": 50
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "春仔: ['講著咱雅惠，昆龍仔，你敢有發覺最近咱雅惠咧變相？']",
    "paragraph_id": 51
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "昆龍: ['變相？敢有？伊是薪水無交你？抑是予你看著竹雞仔來咧膏膏纏？喔！我叫是良仔娶某了後，咱雅惠都安全矣！想袂到，猶有別人咧數想咱雅惠喔！']",
    "paragraph_id": 52
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "春仔: ['你閣講！早前攏嘛你，講啥物良仔咧數想咱雅惠，害我逐見若看著伊，攏想欲提掃帚對伊的頭摼落去，結果，人愛的是如仔，也毋是咱雅惠啦！']",
    "paragraph_id": 53
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "昆龍: ['這是我想重耽去啦！嘛是如仔有才調，共良仔教甲乖～乖，喔！你就毋知咧，俊生仔這馬偌爾仔呵咾in這个新婦。']",
    "paragraph_id": 54
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "春仔: ['我咧講恁查某囝，你煞牽牽對別人的後生去！我問你，恁查某囝是毋是偷偷仔交男朋友，無予咱知？']",
    "paragraph_id": 55
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "昆龍: ['聽你按呢講，我嘛感覺可能有影喔！前日仔，我入去伊的房間，看著伊那看批閣那咧笑，伊看著我入去，就隨共批收入去屜仔內，毋知有偌爾仔驚予我看著咧。']",
    "paragraph_id": 56
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "春仔: ['猶閣有咧，早前咱雅惠若下班，就會隨轉來厝裡，禮拜閣會來鬥跤手，這馬磕袂著就講欲佮同事出去看電影，這个擔仔已經罕得來矣！我毋才會講伊變相矣。']",
    "paragraph_id": 57
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "昆龍: ['是講，咱雅惠嘛已經十八歲矣！親像伊生甲遮媠，有人欲奅，這嘛是誠四常的代誌，你莫操煩啦！']",
    "paragraph_id": 58
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "春仔: ['我哪會當無操煩咧！咱才這个糖霜丸爾呢，萬一若去交著浮浪貢的，一世人毋著烏有去矣！']",
    "paragraph_id": 59
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "昆龍: ['袂啦！伊毋是彼款無頭殼的查某囡仔，袂凊彩交啦！咱雅惠若是真正有交男朋友，彼定著是一个值得咱信任的人。']",
    "paragraph_id": 60
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "春仔: ['哎～咱做人爸母的，一世人攏嘛為著囝兒序細操煩袂了。']",
    "paragraph_id": 61
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "昆龍: ['抑無，我才揣機會去問雅惠加工區的同事看覓咧，莫先煩惱起來囥。']",
    "paragraph_id": 62
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "口白: ['（下音樂，走一小節後，接口白。音樂：淡水暮色音樂版) 雖然如仔、嘉真佮麗君攏知影雅惠已經有男朋友矣，毋過，這三个查某囡仔有約束，袂當出賣家己的姊妹仔伴，尤其若予春仔知影，雅惠是對愛情青紅燈頂懸，去交著的男朋友，絕對是會反對到底，所以一句話都無講出去。致使春仔佮昆龍仔到今，猶毋知雅惠早就有男朋友，而且，已經交往誠久矣。 昆龍仔特別去揣雅惠加工區的同事來問，干焦聽人講雅惠有一个筆友，已經寫誠久的批去矣，昆龍仔想著早前雅惠共批收入去屜仔驚人看著的模樣，就決心欲趁雅惠無佇咧的時，共遐的批提出來看，欲瞭解這个佮雅惠通批的人，到底是好人抑是歹人。 （音樂：淡水暮色到一個小節完） 到底？昆龍仔敢有提著這張批？予咱繼續聽落去。']",
    "paragraph_id": 63
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "第三場: []",
    "paragraph_id": 64
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "郵差: ['（音效：野狼125的摩拖車聲，停下來，油門繼續著) 掛號！日本李耀賢寄的，請提印仔出來領。']",
    "paragraph_id": 65
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "和仔: ['來矣！（音效:急急腳步，紙張蓋章聲)']",
    "paragraph_id": 66
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "郵差: ['這個月恁後生較骨力喔，已經寫六張批轉來予恁矣！']",
    "paragraph_id": 67
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "和仔: ['多謝呢！定予你咧麻煩！']",
    "paragraph_id": 68
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "郵差: ['哪會咧，這本成就是阮的工課。免客氣啦！']",
    "paragraph_id": 69
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "音效: ['野狼125的摩拖車聲，加油後，緩緩離開。另一腳步聲由遠至近']",
    "paragraph_id": 70
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "和姆: ['是耀賢閣寫批轉來矣，是毋？']",
    "paragraph_id": 71
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "和仔: ['是啊！毋過，我佮你相輸，雖然這張批殼寫的是我的名，毋過，內底寫上厚的彼張，定著是寫予麗君的。']",
    "paragraph_id": 72
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "和姆: ['這曷著相輸，這兩冬外，耀賢若寫批轉來，佗一改無麗君的批，你看，伊寫予咱的，攏薄薄仔一張爾，予麗君的，嘛毋知寫啥，竟然有才調寫遐濟。']",
    "paragraph_id": 73
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "和仔: ['若講著這，恁囝就是種著我，你敢袂記得矣，我做兵彼當陣，見擺若寫批予你，上無嘛五張批紙起跳。']",
    "paragraph_id": 74
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "和姆: ['In欲按怎佮咱會比得？彼時，咱已經是男女朋友矣，毋才愛寫批寫甲遮爾仔捷，耀賢佮麗君只不過是若兄妹仔仝款，敢著愛遮爾仔捷寫批?']",
    "paragraph_id": 75
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "和仔: ['這你就毋捌矣！我咧想，恁囝一定是佮意麗君，若無，伊哪有遮爾仔閒，不時就寫批予麗君咧？！']",
    "paragraph_id": 76
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "和姆: ['聽你按呢講，有影就著！你敢會記得，頂逝咱耀賢轉來的時，有tshua7咱去西仔灣泡茶，彼个來招待咱个媠姑娘仔？']",
    "paragraph_id": 77
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "和仔: ['當然嘛會記得，你一直講彼个百面是咱耀賢的女朋友，害我直直共耀賢催，叫伊愛先捾定，煞予恁囝幾若工無欲彩我。']",
    "paragraph_id": 78
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "和姆: ['我知！所以，我後來有偷偷去問伊，咱耀賢講伊佮彼个查某囡仔，無相拍電的感覺，叫咱莫烏白牽。']",
    "paragraph_id": 79
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "和仔: ['像彼个遐媠，伊閣無愛，無，伊是欲娶天頂的嫦娥是毋？']",
    "paragraph_id": 80
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "和姆: ['我嘛有共伊問仝款的問題，你敢知伊應我啥？']",
    "paragraph_id": 81
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "和仔: ['敢講，伊應你講伊無想欲娶？']",
    "paragraph_id": 82
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "和姆: ['去予你臆甲準準，伊講，若揣無伊意愛彼个人，伊甘願毋娶。']",
    "paragraph_id": 83
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "和仔: ['這哪會使，伊孤囝呢！哪會當無娶？']",
    "paragraph_id": 84
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "和姆: ['所以啊！我就一直問伊，伊到底佮意佗一款查某囡仔？後來，伊才誠毋情願講，若誠實愛講，伊想欲揣親像麗君遮爾仔自立的人做家後。']",
    "paragraph_id": 85
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "和仔: ['你看！我講了有影無？！咱耀賢自細漢就對麗君較關心，這兩冬看in的批寫偌濟去矣！我就毋信咱囝對伊一點仔感情就無。']",
    "paragraph_id": 86
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "和姆: ['你敢會嫌麗君干焦高職畢業，厝裡閣散，配袂起咱耀賢？']",
    "paragraph_id": 87
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "和仔: ['你嘛咧古錐甲，我若會要意這，早就擋咱耀賢寫批予麗君矣！這馬我知影恁囝的心意矣！這好辦，我等一下寫批叫伊佇日本，揀幾軀仔較媠範的洋裝，寄轉來。']",
    "paragraph_id": 88
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "和姆: ['你也不是毋知麗君的性，就算耀賢寄轉來欲送伊，伊嘛袂收。']",
    "paragraph_id": 89
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "和仔: ['你嘛誠實giàn頭，你袂曉諞伊講，是耀賢欲買予伊的小妹，去予咱碧玉仔嫌，才提來叫麗君鬥穿的。你若按呢講，伊就會收矣啦！']",
    "paragraph_id": 90
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "和姆: ['咱耀賢若知咱這个兩个老的，是按呢用心計較咧替伊顧牽手，定著會足感動的！']",
    "paragraph_id": 91
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "和仔: ['你放心，以後，恁後生新婦一定會足有孝你的。']",
    "paragraph_id": 92
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "口白: ['(聲音漸弱,主題曲弦律後,接口白) 親像和仔in翁仔某，就算有耀賢遮爾仔才情的後生，仝款嘛著愛為伊的親事來操煩，佳哉，in兩个翁仔某攏誠開化，相信後生的眼光，就算耀賢佮意的是麗君，in嘛誠歡喜來接受。 和仔知影麗君連鞭就欲出社會矣，煞連甲一軀較正式的洋裝都毋甘買，所以就拍算欲叫耀賢佇日本替麗君買轉來，閣拍算欲揣機會，先共義仔in翁仔某thuh 頭，等耀賢轉來，予兩个少年的先捾定。 到底，耀賢佮麗君，敢誠實會親像和仔所料想的按呢發展？予咱繼續聽落去。 （主題曲弦律到結束）']",
    "paragraph_id": 93
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "第四場: []",
    "paragraph_id": 94
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "音效: ['刷子在洗衣板刷衣服的聲音，水龍頭的水聲，剁腳的聲音。']",
    "paragraph_id": 95
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "雅惠: ['（生氣）阿母！你是毋是去反我的屜仔？']",
    "paragraph_id": 96
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "音效: ['水龍頭關水的聲音。']",
    "paragraph_id": 97
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "春仔: ['哪有！恁阿母知影你上慼人烏白動你的物件，我才無去動你的屜仔！']",
    "paragraph_id": 98
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "雅惠: ['若無，我囥佇屜仔內底的批，哪會無去？']",
    "paragraph_id": 99
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "春仔: ['你問我，我才想欲問你咧！是啥物人寫來的批，遐爾仔重要，閣鎖佇咧屜仔內，驚予阮知？']",
    "paragraph_id": 100
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "雅惠: ['阿母，我若老實共你講，你敢會罵我？']",
    "paragraph_id": 101
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "春仔: ['只要你無做毋著代誌，阿母絕對袂罵你。']",
    "paragraph_id": 102
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "雅惠: ['人……人我已經有一个交往欲成冬的男朋友矣，遐的批，就是伊寫予我的。']",
    "paragraph_id": 103
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "春仔: ['男朋友? 啊！敢是恁線頂的工程師？']",
    "paragraph_id": 104
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "雅惠: ['伊毋是阮線頂的工程師，阮是佇愛情青紅燈雜誌相捌的，有寫冬外的批去了後，才見面，一見面，我就決定欲做伊的女朋友。']",
    "paragraph_id": 105
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "春仔: ['啥？！你按呢凊凊彩彩就做人的女朋友? 連tshua7轉來予阮鑑定一下都無？莫講我毋同意，恁阿爸，恁兩个阿兄若知影，一定會共你擋！']",
    "paragraph_id": 106
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "雅惠: ['阿母！你莫先反對起來囥，你若看過伊的人，就知影恁查某囝是按怎欲做伊的女朋友矣！']",
    "paragraph_id": 107
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "春仔: ['橫直，你這禮拜先叫伊來厝裡，若無通過我佮恁阿爸這關，我是袂當予恁交往的。']",
    "paragraph_id": 108
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": "雅惠: ['是！遵命！']",
    "paragraph_id": 109
  },
  {
    "title": "台語文學廣播劇劇本-第11集-洋裝佮王梨醬.docx",
    "author": "洪淑昭",
    "text": ": ['（音樂：主題曲) 人講：｢爸母疼囝長流水。｣，所有做人爸母的，佇囡仔細漢的時，是驚囝袂大；大漢了後，又閣驚囝毋娶，若是生著查某囝，又閣愛驚查某囝會嫁毋著人，一世人的幸福烏有去，規世人攏咧替囝兒序細操煩袂了。 親像這集內底的春仔、昆龍仔佮和仔in翁仔某，就為著下一代的婚事咧操心，主要的目的，就是希望家己的囝兒序細會當揣著家己的幸福。 到底，雅惠交男朋友這件代誌，春仔佮昆龍仔敢會接受？麗君佮耀賢到底敢會親像和仔in翁仔某所向望的按呢？或者是，嘉雄願意提出勇氣，閣轉來追求麗君？ 後禮拜就是咱的大結局，予咱共同來期待，由著高雄廣播電臺製作播出的－臺語文學劇場，錦荔枝的滋味，咱後禮拜，空中再相會。']",
    "paragraph_id": 110
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "劇中人 / 演員表: ['康樂隊主持人：洪淑昭 林家： 義仔：楊典霖 麗君：羅乃維 如仔：陳姿蓉 陳家： 美鳳：林秋雲 嘉雄：李禎祐 嘉真：陳燕秋 李家： 和仔：洪傳宗 和姆：陳慧貞 耀賢：王永隆 陳家： 俊生：王崇憲 錦雀：吳怡嶙 建良：吳志弘 方家： 父親昆龍：廖啟助 母親春仔：林玉麗 么女雅惠：洪品芬']",
    "paragraph_id": 1
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "音樂: ['（滿山春色，漸出襯底，口白介紹漸入）']",
    "paragraph_id": 2
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "（口白） 各位親愛的聽眾朋友逐家好，歡迎收聽臺語文學劇場，錦荔枝的滋味第十二集。 (音樂隔開約2秒,音樂的聲略減一點點,別蓋過口白) 從咱錦荔枝的滋味播出到今，逐禮拜咱攏綴新草衙的小人物，佇高雄發展的歷史當中，一冬行過一冬，一集聽過一集，到甲今仔日的十二集，佇咱廣播劇內底，新草衙的日子，嘛已經過三冬外去矣。 三冬外來，發生佇新草衙上蓋大的事件，就是拆新草衙佮｢就地讓售｣這兩件代誌，嘛因為按呢，予原底蹛佇這箍圍仔的老厝邊，一戶一戶相連紲搬離開新草衙。 上早搬走的是義仔這家口仔，後來，嘉雄佮嘉真佇海仔過身去了後，嘛搬離開菜市仔。西藥房的和仔，佇義仔in搬走了後，趁政府推捒｢就地讓售｣的政策，伊共地買落來，重翻做兩幢五樓懸的透天厝。俊生仔雖然國大選無牢，毋過，自從如仔來做伊的新婦了後，良仔就改頭換面，毋但無閣再匪類落去，閣考牢二專，予俊生仔有夠奢颺，佇草衙行路比早前選里長的時，閣較有風。 上予人料想袂到的是昆龍仔這家口仔，自從信榮仔出師了後，無偌久就搬去五甲蹛新厝，聽講in的厝款毋但納清矣，閣隨佇新草衙買一棟人重翻的樓仔厝，講是欲予雅惠做嫁妝的。 (音樂隔開2秒) 今仔日，是雅惠結婚了後，頭一擺轉去後頭厝的日子，昨暝春仔是歡喜甲規暝攏無睏…(淡出): []",
    "paragraph_id": 3
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "第一場: []",
    "paragraph_id": 4
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "音樂: ['（音效：高跟鞋腳步聲來來回回的聲音，摩托車聲要大聲些，由遠至近，停止，男生皮鞋的腳步聲，由遠至近，開門聲。）']",
    "paragraph_id": 5
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "春仔: ['昆龍仔，叫你去攢的回門禮，是款好抑袂？跤手毋著較緊咧！恁查某囝佮囝婿連鞭就轉來矣！']",
    "paragraph_id": 6
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "昆龍: ['好矣啦！我一透早就騎autobike去提轉來矣！你看，這敢是你注文的彼幾項？']",
    "paragraph_id": 7
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "春仔: ['我來看覓咧….掛尾甘蔗二枝、𤆬路雞一對、欲予親家親姆的伴手禮…( 音效：翻塑膠袋的聲音,只要出現在這裡就可以了,前面都不用。)上重要的米糕…哎唷！這米糕毋著啦！']",
    "paragraph_id": 8
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "昆龍: ['哪有毋著，人躼跤的講，你交代的是龍眼乾肉的，毋是伊較捷咧做的葡萄乾的，人伊閣特別有做記號，欲哪會重耽？']",
    "paragraph_id": 9
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "春仔: ['你看！這米糕頂頭囥的是塑膠花，毋是八卦！喔！你也無鬥看一下！']",
    "paragraph_id": 10
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "昆龍: ['哼？八卦？你也無交代我愛注意佗一項啊！閣再講，咱草衙嫁查某囝，後頭款的米糕，頂頭攏嘛是囥一蕊花，哪有人咧用八卦啦！？']",
    "paragraph_id": 11
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "春仔: ['就共你講幾偌擺去矣！無仝所在就無仝例！你看，像如仔嫁予良仔的時，人錦雀仔閣愛月仔款十二粒紅豆餡的麵粉桃，你敢知影為著啥？']",
    "paragraph_id": 12
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "昆龍: ['麵粉桃？閣愛紅豆餡的？我嘛毋捌聽過這款例，你敢有去問錦雀仔？']",
    "paragraph_id": 13
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "春仔: ['當然嘛有！']",
    "paragraph_id": 14
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "昆龍: ['啊錦雀仔是按怎講？']",
    "paragraph_id": 15
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "春仔: ['伊講，桃仔內底包甜的，意思就是希望新娘包會生的！聽錦雀仔講，佇in旗後遐，嫁查某囝後頭無按呢做，是會犯人欹呢！']",
    "paragraph_id": 16
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "昆龍: ['嗯！聽起來，誠有道理喔！你看，我敢著愛閣去買十二粒麵粉桃，予咱雅惠紮轉去？']",
    "paragraph_id": 17
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "春仔: ['你嘛咧古錐甲有賰！咱雅惠也毋是予錦雀仔做新婦啊，款彼欲創啥？']",
    "paragraph_id": 18
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "昆龍: ['有拜有保庇，有款有行氣，無定著咱雅惠有這十二粒包生的麵粉桃，無偌久就會當生後生矣！']",
    "paragraph_id": 19
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "春仔: ['你喔！真正是豬頭毋顧，去顧彼粒鴨母卵啦！咱親姆交代的八卦，你無攢，煞咧想這十二粒麵粉桃，我誠實有影會予你拍敗！']",
    "paragraph_id": 20
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "昆龍: ['有影就著，媠某的，我緊來去攢這个八卦！']",
    "paragraph_id": 21
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "口白: ['（音效：男生皮鞋的腳步聲，由近至逺，摩托車發動聲大聲，騎走，由近至遠） 春仔看著翁婿昆龍仔的背影，也好氣，也好笑。講起來，這个昆龍仔散形是散形，常在做代誌揣袂著重點，毋過，昆龍仔疼某是通人知，只要聽著伊開喙、合喙，見若講著春仔，定著是媠某的、媠某的講袂煞，毋才春仔唸罔唸，心內感覺親像昆龍仔這款翁婿，已經無地揣矣。 所以，春仔一聽著雅惠想欲結婚，是操煩誠久，逐暝攏睏袂去，伊不時就咧煩惱，萬一雅惠嫁的，毋是像昆龍仔這款翁婿，按呢看欲按怎才好……. （停一秒再做音效: 回想的效果,回想的效果大一些）']",
    "paragraph_id": 22
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "春仔: ['人講：緊紡無好紗，緊嫁無好大家，這馬你都猶未二十歲，敢著遮爾仔趕緊欲結婚？']",
    "paragraph_id": 23
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "雅惠: ['阿母，你放心啦！阮交往欲甲兩冬矣，伊的個性佮阿爸誠實足成的！伊有講呢！若我答應嫁伊，以後我叫伊往東，伊就絕對袂往西。']",
    "paragraph_id": 24
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "春仔: ['若按呢，我就較放心矣！只是講，阿母猶是愛共你吩咐，翁仔某是互相的，伊若對你好，你嘛愛尊存伊，千萬毋通共翁婿當做是某奴，若無，久了後一定會起寃家。']",
    "paragraph_id": 25
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "雅惠: ['喔！阿母！你較講嘛是遮的話！我攏聽甲會曉背矣啦！']",
    "paragraph_id": 26
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "春仔: ['唸你是愛你好，毋通聽阿母唸你，你就無歡喜！']",
    "paragraph_id": 27
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "雅惠: ['我哪會咧？ 我知影阿母上惜我，毋才會教我愛按怎做一个好牽手。']",
    "paragraph_id": 28
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "口白: ['（停一秒再做音效: 回想的效果,回想的效果大一些） 講起來，春仔佮昆龍仔這擺嫁查某囝，是頭一擺厝裡辦喜事，尤其雅惠是嫁台南人，禮數的鋩鋩角角實在濟甲若貓仔毛，予春仔佮昆龍仔操辦甲強欲歪腰去。 雖然忝是忝，毋過，春仔佮昆龍仔猶是無閒甲誠歡喜，特別是拄著新草衙遮的舊厝邊，一聽著春仔佮昆龍仔欲嫁查某囝，全主動討欲愛大餅，講一定愛來共雅惠添妝、鬥鬧熱。 in的熱情，予春仔佮昆龍仔決定共雅惠轉後頭的辦桌，辦踮新草衙五千宮的廟埕，閣講欲倩內門上出名的總舖師來煮好料的予逐家食。 （這段與下一段的口白，要有一點隔開。音效: 瓦斯聲，炒菜聲，辦桌的掀蒸蘢的聲音，人聲鼎沸中，大廚遠遠的吆喝聲：封肉囥落去炊矣袂？跤手毋著較緊咧 !） 一透早春仔佮昆龍仔就無閒thsih-thsih，中晝十二點欲開桌，十點外總舖師佮水跤仔走前走後，一盤一盤的菜舖排甲媠噹噹，予昆龍仔呵咾甲會觸舌。']",
    "paragraph_id": 29
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "昆龍: ['喔，媠某的！我拄才有去看菜色！有夠豐沛的！咱今仔日袂失氣矣!']",
    "paragraph_id": 30
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "春仔: ['彼是當然的！舊年俊生仔in娶如仔的時，你看伊偌爾仔大出手，龍蝦啦、紅蟳啦、烏魚子閣一人一枇，煞尾閣一人十隻雞腿予人包轉去做等路，喔!到今猶聽著人咧會呢!輸人毋輸陣，咱當然嘛袂使漏氣！']",
    "paragraph_id": 31
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "口白: ['（音效: 皮鞋聲由遠至近） 就佇這時，俊生仔人袂到，聲先到，一面笑（接俊生仔的笑聲），一面大聲講。']",
    "paragraph_id": 32
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "俊生: ['春仔，你也知我大出手喔！巷仔內的！誠實有夠內行！']",
    "paragraph_id": 33
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "昆龍: ['啊若這點，我知！你定著是閣欲選議員，趁娶新婦辦桌大出手，先來烏西咱遮的厝邊。']",
    "paragraph_id": 34
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "俊生: ['選議員？莫！莫！猶是阮錦雀仔講了著，無彼號尻川，千萬毋通食彼款瀉藥，政治這條路，我行甲驚著矣！共我拍死，我嘛袂閣再沐。']",
    "paragraph_id": 35
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "春仔: ['恁錦雀仔講了真正有影，嘛佳哉有恁錦雀仔彼時共你的錢閘咧，若無喔！你現在就一箍遛遛矣，哪猶有錢通辦良仔的婚事。']",
    "paragraph_id": 36
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "昆龍: ['阮媠某的講了有影！我共你噗仔聲鼓勵一下。']",
    "paragraph_id": 37
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "俊生: ['哎唷，昆龍仔你嘛較拜託一下，到今你猶閣叫恁春仔媠某的？害我聽一下雞母皮落甲規塗跤。']",
    "paragraph_id": 38
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "口白: ['（音效: 皮鞋聲由遠至近） 當當春仔、俊生仔、昆龍仔三个人咧答喙鼓的時，開西藥房的和仔嘛行倚來矣。']",
    "paragraph_id": 39
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "和仔: ['俊生仔，你已經是做大官的人矣！彼隻喙，無按呢詼，猶是袂過癮！']",
    "paragraph_id": 40
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "俊生: ['和仔你也來矣喔！你嘛知咱草衙人，逐工若無按呢觸兩句仔，日子哪會快活咧！']",
    "paragraph_id": 41
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "春仔: ['是啦！和仔，你就毋知咧！俊生仔若無逐工來予我洗一下仔面，伊就會規身軀刺疫，規工攏袂爽快。']",
    "paragraph_id": 42
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "俊生: ['哼！我也毋是欠人詈的彼款人，逐工著愛來揣你罵喔？看在你春仔今仔日做親姆，無愛佮你計較！和仔，我先來去占位，若無，等一下阮錦雀仔佮良仔in翁仔某若來，會無好位通坐。']",
    "paragraph_id": 43
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "春仔: ['你放心，我已經替恁規家伙仔安排上好的位矣。']",
    "paragraph_id": 44
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "和仔: ['俊生仔！你綴春仔先去坐，我佮昆龍仔閣講一下，等咧才去揣你。']",
    "paragraph_id": 45
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "音效: ['（皮鞋聲由近至遠，與上一段對話音效做二秒左右）']",
    "paragraph_id": 46
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "昆龍: ['佳哉有你來，若無喔，我見擺佮俊生仔答喙鼓，攏嘛予伊pa假的。']",
    "paragraph_id": 47
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "和仔: ['你有恁春仔佇咧，是咧驚啥？']",
    "paragraph_id": 48
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "昆龍: ['嘛有影！著啦！今仔日哪會干焦你來爾？恁某咧？耀賢敢無做伙來？']",
    "paragraph_id": 49
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "和仔: ['當然嘛有！恁咧辦喜事，阮規家伙仔當然愛齊到！就拄才欲到的時，去拄著麗君，阮牽的講誠久無看著伊矣，所以，伊和阮耀賢佮麗君猶佇頭前咧講話。']",
    "paragraph_id": 50
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "昆龍: ['人講成家立業，恁耀賢聽講佮麗君嘛有咧牽，趁早共娶娶咧，嘛通予恁耀賢專心仔去拚事業。']",
    "paragraph_id": 51
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "和仔: ['是啦，我佮阮牽的嘛是按呢想。只是講，人少年人的代誌，咱做序大人的，莫插傷濟，才袂顧人怨。']",
    "paragraph_id": 52
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "昆龍: ['你講了嘛有影！來，我今仔日特別排好位欲予恁規家伙仔坐，你先綴我來去坐咧哺瓜子，佮咱遐的老厝邊開講。']",
    "paragraph_id": 53
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "和仔: ['你佮春仔誠實做人成功！你看，恁辦喜事，共咱遮的搬離開草衙的老厝邊，攏箍轉來鬥鬧熱，若咧辦同窗會咧，予阮綴恁歡喜甲（淡出）']",
    "paragraph_id": 54
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "音效: ['（音效：腳步聲由近至遠，與口白聲有些隔開） 其實，從早全草衙的人，就攏咧臆，當時會當啉著耀賢佮麗君的喜酒。連和仔in翁仔某，嘛逐工咧問耀賢，當時仔欲去義仔in兜提親。 耀賢若聽著這款話，伊干焦會當苦笑爾，因為連伊的爸母嘛毋知影，伊佮麗君，根本就毋是逐家所想的按呢。 彼時，佇日本收著麗君的告別信，予耀賢艱苦誠久，嘛是到甲彼當陣，伊才瞭解著家己對麗君的感情。 所以，伊才會下定決心，共麗君約出來，彼工，in兩个人佇西仔灣坐誠久， 講誠久，終其尾，麗君允講 有一工，一定會煮王梨苦瓜雞予伊食，予耀賢不安的心，才安定落來，因為伊知影，這是麗君答應伊追求的表示。 佇雅惠回門的這一工，麗君佮耀賢約好欲做伙去食桌，in兩个人佮和姆仔那行那講。 （音效：四週鳥叫聲（不要有蟲叫，因為是白天），高跟鞋，休閒鞋，平底鞋聲，三人緩緩而行，腳步聲慢一些）']",
    "paragraph_id": 55
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "和姆: ['麗君，誠久攏無來和姆仔遮坐矣，喔，你是愈大漢愈媠呢！']",
    "paragraph_id": 56
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "麗君: ['哪有啦，是今仔日我穿的這軀衫媠，才予你誤會我變較媠。']",
    "paragraph_id": 57
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "和姆: ['講著這軀洋裝我猶會記得，是彼時阮耀賢寄轉來的，當初時，我就共恁和伯仔講，阮耀賢的眼光有夠好，誠gau5揀。']",
    "paragraph_id": 58
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "麗君: ['佳哉有這幾領較正式的洋裝，予我後來去面試、去拜訪廠商，攏表現甲誠好，這一切攏愛感謝和姆仔，感謝你送我這幾領洋裝。']",
    "paragraph_id": 59
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "和姆: ['你若誠實感謝我，毋著緊來予我做新婦，我佮恁和伯仔，是苦袂得你佮耀賢趕緊結婚呢！']",
    "paragraph_id": 60
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "麗君: ['和姆仔…我….哎唷….我….（這邊不要有腳步聲離開的音效）']",
    "paragraph_id": 61
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "口白: ['聽著和姆仔按呢講，麗君規个面紅記記，一時毋知欲按怎應，就共目睭看對耀賢遐去，啥人知，耀賢仝款面紅紅，喙笑目笑，掠家己金金相，予麗君感覺誠歹勢，就三步做兩行，行離開in母仔囝。 （音效：高跟鞋的腳步聲由近至遠，球鞋的聲音在後面追上）']",
    "paragraph_id": 62
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "耀賢: ['麗君、麗君，你等我一下，莫走遐緊啦，我猶有話欲對你講。']",
    "paragraph_id": 63
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "麗君: ['有話咱以後才閣講。你看！你行遐緊，予恁阿母攏綴你袂著矣！']",
    "paragraph_id": 64
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "音效: ['（平底鞋跤步聲由遠至近）']",
    "paragraph_id": 65
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "和姆: ['我欲來揣恁和伯仔矣！你佮阮耀賢聊聊仔講，我會留位予恁坐！']",
    "paragraph_id": 66
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "耀賢: ['阿母，多謝呢！我佮麗君講煞隨過去。']",
    "paragraph_id": 67
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "音效: ['（平底鞋跤步聲由近至遠。音樂：主題曲，輕音樂版，下音樂之後再接耀賢的聲音）']",
    "paragraph_id": 68
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "耀賢: ['拄才你行遐緊，是驚我共阮阿母問你的，閣問一改是毋？']",
    "paragraph_id": 69
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "麗君: ['哎唷，你毋是已經知影我的心意矣？']",
    "paragraph_id": 70
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "耀賢: ['毋過，我聽人講，你是因為欲等陳嘉雄，所以才會無想欲結婚敢是？']",
    "paragraph_id": 71
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "麗君: ['陳嘉雄？哪會有這款風聲咧？你敢毋知，我想欲考師範大學，你敢毋知做老師是我的夢想？']",
    "paragraph_id": 72
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "耀賢: ['其實，我對你的夢想，一直是支持的，你想欲考師範，我百分之百贊成，只是講，人對你佮陳嘉雄的代誌，講甲有跤有手，毋才…….']",
    "paragraph_id": 73
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "麗君: ['毋才啥物？我攏講欲替你煮王梨苦瓜雞矣，你猶閣欲講陳嘉雄？']",
    "paragraph_id": 74
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "耀賢: ['聽你按呢講，我就放心矣！橫直，我這世人就是欲等你，你好好仔去完成你的夢想，等你想欲有一个家庭的時，愛會記得，我猶咧等。']",
    "paragraph_id": 75
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "麗君: ['你敢會驚我讀大學以後，予別人逐去？']",
    "paragraph_id": 76
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "耀賢: ['驚啊！我哪會毋驚，所以，我逐禮拜寫予你的批，你一定愛回喔。']",
    "paragraph_id": 77
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "麗君: ['敢講，只要我回批予你，你就知影我無變心？']",
    "paragraph_id": 78
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "耀賢: ['咱的批寫遐久去矣，我敢毋知你寫佇批內底的心情？而且對我來講，批就若親像風吹的線，有回批就表示咱的緣分，猶有這條線牽牢咧。']",
    "paragraph_id": 79
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "麗君: ['（笑）我攏毋知影你遮爾仔gau5講話，害我攏毋知愛講啥。好矣啦！咱緊來去食桌，若傷慢到，時到若賰甜湯通啉爾，就毋通怪我。']",
    "paragraph_id": 80
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "音效: ['（在音樂聲中，二個人的跤步聲，由近至遠，慢慢離開。） 講起來嘛是緣份，遮爾仔濟冬來，麗君佮耀賢攏無發覺著家己的感情，若毋是經過遮爾仔濟的代誌，到今，這兩个人，可能猶咧情字這條路躊躇，毋敢提出勇氣去面對家己的真心。 麗君有夠感激天公伯仔，予伊知影覕佇心內上深的所在，彼个予伊力量的人，是耀賢，毋是嘉雄。麗君佇心內暗暗仔咒誓，伊一定欲好好仔寶惜這段感情，珍惜這个眼前陪伊遮爾仔久的人。 音樂：主題曲，輕音樂版走完之後再轉場）']",
    "paragraph_id": 81
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "終場: []",
    "paragraph_id": 82
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "音效: ['（三姑六婆的聲音，要請您變音，因為聽得出來是和姆仔佮麗君的聲） 吵雜的人聲，高跟鞋踏上舞台的聲音，歌舞團西洋鼓樂聲，麥克風時大時小的聲音']",
    "paragraph_id": 83
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "主持人: ['一、二、三、四，麥克風試驗，喂，喂，敢有聽著，喂喂~']",
    "paragraph_id": 84
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "俊生: ['有~主持人啊！節目是欲開始矣抑袂？敢有彼「有肉」的節目無？']",
    "paragraph_id": 85
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "主持人: ['你看我規身軀按呢肉肉肉，敢算是有肉的節目？']",
    "paragraph_id": 86
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "俊生: ['啊按呢，算你厲害！']",
    "paragraph_id": 87
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "主持人: ['我無厲害，上蓋厲害的是咱遮的好朋友，共這齣錦荔枝的滋味，演甲遮爾仔好聽，趁咱春仔佮昆龍仔嫁查某囝，愛來特別感謝咱遮的演員']",
    "paragraph_id": 88
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "俊生: ['啥？這是演的喔！我叫是佇阮草衙錄音的呢！按呢毋著緊紹介一下。']",
    "paragraph_id": 89
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "主持人: ['好！首先，來歡迎演春仔佮昆龍仔這家口仔的三个人。']",
    "paragraph_id": 90
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "玉麗: ['咱兩人，做陣攑著一支小雨傘..逐家好，我就是賣米粉炒閣兼愛唱歌的春仔，我是林玉麗。']",
    "paragraph_id": 91
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "啟助: ['我是上驚某…啊毋是啦，是上疼某的昆龍仔，廖啟助。']",
    "paragraph_id": 92
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "品芬: ['有這款阿爸阿母，我實在是足幸福的，我就是演雅惠的洪品芬。']",
    "paragraph_id": 93
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "主持人: ['感謝玉麗老師，啟助老師佮咱上青春，猶咧讀道明中學的洪品芬同學。閣來，歡迎出大狀元的西藥房和仔這口灶。']",
    "paragraph_id": 94
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "傳宗: ['感謝逐家來共我交關運功散，我是演西藥房的頭家，和仔－洪傳宗。']",
    "paragraph_id": 95
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "慧真: ['我是演伊的牽手和姆仔的陳慧真。這个就是阮後生，人講的大狀元。']",
    "paragraph_id": 96
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "永隆: ['我毋是啥物大狀元啦，我只是一个演李耀賢的王永隆。']",
    "paragraph_id": 97
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "主持人: ['閣講毋是啥物大狀元，伊是咱高雄電臺的臺長呢！有影高雄電臺出狀元就著。煞落來，咱女主角麗君。']",
    "paragraph_id": 98
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "乃維: ['逐家好，我就是一直有貴人來鬥相共的林麗君－本名叫做羅乃維。']",
    "paragraph_id": 99
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "庭均: ['我就是伊可憐的阿母，演不時愛替翁還筊數的月仔－林庭均。']",
    "paragraph_id": 100
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "主持人: ['佳哉，恁如仔是嫁予好額人俊生仔做新婦，若無，你可能猶咧走路。來，予咱噗仔聲大大聲共催落去，紹介咱草衙上好額的俊生仔。 （音效：掌聲及口哨聲。）']",
    "paragraph_id": 101
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "崇憲: ['哎唷，主持人按呢講，予我歹勢甲，我就是演俊生仔的王崇憲。這个毋成猴就是阮後生－良仔。']",
    "paragraph_id": 102
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "志弘: ['啥物咧毋成猴，人我娶如仔了後，變甲偌有才情呢！如仔如仔媠噹噹，良仔良仔做恁翁，我就是吳志弘，演陳建良彼个。']",
    "paragraph_id": 103
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "姿蓉: ['拜託你莫閣唱矣！我就是予你按呢拐去的如仔，我是陳姿蓉。']",
    "paragraph_id": 104
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "崇憲: ['奇怪，若會無看著阮彼箍柴耙咧？']",
    "paragraph_id": 105
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "怡嶙: ['我佇遮，我就是演錦雀仔的吳怡嶙。九天玄女是阮結拜阿姊呢！三百公尺，二百公尺，降肉，降肉，哇，咱美鳳仔綴九天玄女來矣!']",
    "paragraph_id": 106
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "秋雲: ['逐家好，我就是演彼个賣粿閣好心的美鳳仔，我叫做林秋雲，佳哉，戲內底阮彼兩个囝攏誠才情，嘉雄，嘉真，恁毋著緊紹介予逐家熟似。']",
    "paragraph_id": 107
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "燕秋: ['阿母，我實在是足想你吔！我就是演嘉真的陳燕秋。']",
    "paragraph_id": 108
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "禎祐: ['哎，看著麗君佮耀賢坐做伙，其實，我誠無想欲來，我就是演陳嘉雄的李禎祐。']",
    "paragraph_id": 109
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "坤龍: ['嘉雄你免怨嘆！人生就是大舞臺，每一个角色攏誠媠氣，恁的表現，予我誠感動，我就是替恁做音效佮配音的吳坤龍。']",
    "paragraph_id": 110
  },
  {
    "title": "台語文學廣播劇劇本-第12集-後頭厝的溫暖.docx",
    "author": "洪淑昭",
    "text": "淑昭: ['這齣錦荔枝的滋味，是阮早前蹛佇草衙細漢時仔的記持，彼時，講臺語，是日常，是生活，收音機內底不時就聽會著好聽的臺語廣播劇，所以，做臺語廣播劇，是阮自細漢夢想，感謝文化部友善環境創作應用計畫的支持，感謝高雄廣播電臺，予咱遮爾仔好的舞台，遮爾讚的錄音設備。感謝每一个佇咱錦荔枝參與聲音演出的好朋友，遮全部攏是佇高雄教學現場的臺語老師，有咱逐家遮爾仔好的聲情來演出，閣有咱金鐘奬大師吳坤龍先生來鬥相伨，共淑昭寫的這齣好聽的廣播劇成功演出，實在予阮足感動。 感謝咱所有的聽眾朋友，十二禮拜以來，支持咱臺語文學劇場－錦荔枝的滋味的播出。有恁的肯定，就是咱繼續進步的動力，臺語文學劇場－錦荔枝的滋味，咱廣播劇就播送到遮，期待未來有機會，佇空中再相會～～～～～']",
    "paragraph_id": 111
  },
  {
    "title": "傲慢與偏見台文版",
    "author": "珍.阿斯頓",
    "text": "【臺文世界文學】 Pride and Prejudice 傲慢佮偏見 《英臺對譯版》 原作：珍.阿斯頓 翻譯：洪淑昭 修稿:112年12月31日 【第一章】 一位少年又閣好額的獨身仔，定著是愛有一个家後，這是通人知的道理。是講，這个獨身仔到底是熊抑是虎，這就無人會去要意矣！橫直只要有這號人搬來做厝邊，規庄仔頭的人就會目睭擘甲金金金，若家己的財產仝款，想空想縫，就是想欲共家己的查某囝嫁予伊。",
    "paragraph_id": 1,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "這一工，班奈太太對伊的翁婿講：｢老爺！你敢有聽人講尼德菲山莊稅出去矣？｣ 班奈太太見擺若開喙，就親像火雞母仝款，予班奈先生聽甲目頭結結，應伊講，無聽人講起。班奈太太又閣講：｢毋過，拄才來的郎太太已經全講予我聽矣呢！｣ 班奈先生猶是恬恬無講話。班奈太太看𪜶翁按呢無攬無拈，袂堪得氣，就大聲共伊喝：｢你是有欲知影是啥人欲去遐蹛抑無？｣ 班奈先生講；｢你若想欲講予我聽，講來聽就是矣！",
    "paragraph_id": 2,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ 班奈先生按呢應，就予班奈太太硩誠久去的話，全部倒倒出來：｢翁的！我共你講喔！郎太太講尼德菲山莊已經予一个對倫敦來的好額人稅去矣！頂禮拜一彼工，這个少年家坐一台四輪的來，謼！伊對彼間厝是滿意甲唷！隨就共決落來。講是九月底進前欲搬入來，後禮拜就會先派下跤手人過來款厝內。｣ ｢伊姓啥？｣ ｢賓利。｣ ｢是娶抑未？｣ ｢謼！猶未咧！老爺！我攏探聽清楚矣！",
    "paragraph_id": 3,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "一个好額閣猶未娶的少年家，干焦利息一年就有四、五千英鎊！這對咱查某囝來講，誠實是足好空的代誌！｣ ｢哼！這佮咱查某囝是有啥物底代？｣ ｢啥物底代？老爺！聽你講彼啥物話？你敢毋知這个人一定會娶咱其中一个查某囝？｣ ｢喔！原來伊搬來遮蹛，心內擉的是這款算盤啊。｣ ｢擉啥物算盤啦？烏白講！毋過，伊絕對會佮意著咱的查某囝，所以，伊若搬來，你隨著愛去伊遐行行坐坐咧，先熟似一下。",
    "paragraph_id": 4,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ ｢我看無這个必要，若欲，恁家己去就好。啊！我看，你猶是毋通綴！若無，親像你遮爾仔妖嬌美麗，凡勢賓利先生煞著的人是你嘛無的確喔！｣ ｢翁的！你是家己褒，較袂臭臊，是毋？論真講起來，少年的時，我確實是烏貓姊仔，毋過，這馬連查某囝就聽好通嫁矣，人哪看會佮意我這个歐巴桑咧？｣ ｢講嘛有影，查某人若像食甲你這號歲，講有偌媠嘛無人會信！｣ ｢翁仔，我不管啦！橫直賓利若搬來做厝邊，你著愛隨去拜候！",
    "paragraph_id": 5,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ ｢做這款白了工的代誌是欲創啥？｣ ｢無，你嘛愛替咱彼幾个查某囝小可按算一下！若是會當佮伊結親，謼！彼就不得了矣！人呂卡斯𪜶翁仔某有做這款拍算，我不管啦！你一定愛去！你無先去熟似，阮查某人就家己去行踏，會予人笑阮大面神啦！｣ ｢敢會？恁做恁去無要緊！我閣會寫一張批予你紮過去，通予伊知影，無論是咱佗一个查某囝，我攏誠歡迎伊來娶。尤其是咱俐絲，我一定會特別呵咾伊的。",
    "paragraph_id": 6,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ ｢我誠實是想無，俐絲也無較出色，伊生做無珍的一半仔媠，嘛無俐蒂亞彼爾仔好鬥陣，顛倒你上蓋疼伊。｣ ｢咱彼幾个查某囝，我看來看去攏仝款性，無啥物會呵咾得的。｣班奈先生講：｢攏是無腦筋，做代誌全用土想的，俐絲就較有頭殼，伶俐濟咧囉！｣ ｢老爺！你哪通按呢講咱查某囝咧？你就是愛惱氣我，一點仔都無帶念我腦神經衰弱。｣ ｢某的！你誤會我誠深喔！我哪敢無帶念你的神經咧？愛知呢！",
    "paragraph_id": 7,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "我佮你的神經線捌遐爾仔久矣，不時捷聽你咧講起，上無嘛聽欲二十冬有矣。｣ ｢哎！你攏毋知影我的艱苦啦！｣ ｢知也罷，毋知也罷，總--是，我是誠希望你會當較緊好起來，按呢才會當看著一年有四千英鎊的少年家仔搬來做你的厝邊。｣ ｢彼有啥物路用？就算來二十个，你若無欲去拜訪，彼是有較縒！｣ ｢某的！你聽我講，若誠實有二十个這款少年家搬來做咱的厝邊，我定著會隨个仔隨个去拜訪𪜶。",
    "paragraph_id": 8,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ 班奈先生就是遮爾仔詼諧佮狡怪，雖然平常時仔無啥愛開喙，毋過若是欲佮人相諍，功力是袂輸人的。班奈太太嫁伊已經欲二十三冬矣，到今猶是掠伊的心肝掠袂著。若講著班奈太太這个人就較好理解，伊是一个番顛、又閣愛踅踅唸的查某人，性地若柴耙咧，若無順伊的意就會哼哼叫，不時哼講又閣咧神經衰弱矣！伊的人生上蓋重要的代誌，就是將厝裡彼幾个查某囝嫁出去，所以規工四界揣厝邊咧探聽，講東講西、佮人拍抐涼就是伊生活的重點。",
    "paragraph_id": 9,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "【第二章】 班奈先生佇𪜶某的面頭前，自頭到尾攏講無愛去，其實伊才是頭一个去拜訪賓利先生的人，而且是一直到彼工的暗時，班奈太太才知影。彼暗，班奈先生看著伊俐莎白咧共帽仔妝娗，雄雄開喙對伊講:｢俐絲，我希望賓利先生會佮意這頂帽仔。｣ 班奈太太無聽無打緊，一聽就氣怫怫，講：｢咱猶毋捌賓利先生咧，哪會知影伊有佮意抑無？｣ ｢毋過，阿母！｣伊俐莎白講：「閣過兩工仔咱就會當佇舞會看著伊矣！",
    "paragraph_id": 10,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "郎太太有答應欲替咱做紹介人。｣ ｢我才毋信郎太太會做這款代誌咧！伊家己都有兩个查某孫等欲揣好翁矣，這个人閣自私甲，干焦會曉假好衰爾爾！這號人我上蓋看袂上目！｣ ｢我嘛看伊袂上目！｣班奈先生講：｢你免伊來鬥無閒，我誠歡喜！｣ 班奈太太一句話都無應，心內的彼口氣直直袂敨，就開始罵大罵細。｢你莫閣嗽矣！綺蒂！你嘛較站節咧！我的神經線予你嗽甲強欲煏去矣！｣ ｢綺蒂你去掃著風颱尾囉！欲嗽也毋知愛揀時。",
    "paragraph_id": 11,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣班奈先生笑咧對第四个查某囝講。｢我都毋是咧嗽趣味的講！｣綺蒂感覺家己有夠無辜。｢俐絲，你講的舞會是佇佗一工？｣ ｢對明仔載算起，佇兩禮拜後。｣ ｢這聲好矣！｣班奈太太大聲咻：｢郎太太佇舞會的前一工才有通轉來，照這款範勢，連伊家己都猶毋捌賓利先生咧，是欲怎樣仔做紹介人？｣ ｢若按呢，媠某的！這擺你拄仔好會當占贏！換你來替伊介紹這位貴賓。｣ ｢我？老爺！我哪有法度？我和伊猶閣是生份人呢！",
    "paragraph_id": 12,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "你是咧剾洗我是毋？｣ ｢你遮爾仔斟酌，予我誠敬佩，是啦！干焦熟似兩禮拜，有影是袂當算有啥物交情！干焦靠這兩禮拜的熟似，若講欲完全了解伊是啥款人物，絕對是無可能的。」 班奈先生閣紲落去講：「是講，咱若無先去試看覓，郎太太定著會把握這个機會。我毋才欲講，若你無欲替郎太太做介紹，若無，就換我來，橫直郎太太百面感受會著咱的好意。｣ 聽到遮，規厝間的查某人攏掠班奈先生金金相。",
    "paragraph_id": 13,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "班奈太太愈聽愈受氣，就大聲嚷講：｢我聽你咧講啥物烏魯木齊！｣ ｢你遐爾仔大聲是欲創啥？｣班奈先生的聲頭嘛無蓋好：｢你的意思是，替人介紹的這款禮數佮規矩攏是烏魯木齊？若這，我是無同意喔！瑪俐，阿爸知影你較有智識，讀冊閣會做筆記，這馬換你來講看覓。｣ 瑪俐誠想欲講幾句仔較媠氣的話，毋過，想規晡煞半句話都想無。｢趁第三的猶咧想的時，咱閣將話題講轉來這位賓利先生。｣ ｢謼！",
    "paragraph_id": 14,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "莫閣提起這个名，我已經接載袂牢矣！｣ ｢接載袂牢？你哪毋較早講咧！若準下早仔就知影你按呢想，我就袂行彼逝路矣！現此時，我去都去矣，日後佮伊交陪是免不了的。｣ 果然！予班奈先生料甲準準準，規厝間的查某人一聽著伊按呢講，攏驚一趒，尤其是班奈太太，伊歡喜甲咻咻叫，講伊早就知影班奈先生絕對會去拜訪賓利先生。｢老爺！這件代誌你做甲足媠氣！我就知影你緊慢會聽我的話！遮好的對象你哪甘放咧！哎唷！我誠實歡喜甲！",
    "paragraph_id": 15,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "你這个人嘛咧趣味，既然你早起就去矣，是按怎到今才欲講？｣ ｢綺蒂！這馬你會當安心仔嗽矣！｣班奈先生一面講，一面行出去客廳。看著家己的太太因為這款代誌，歡喜甲嚓嚓趒，班奈先生的心內實在是足厭𤺪的。客廳的門一下關，班奈太太就講：｢恁老爸對恁遮的查某囝實在有夠好！話閣講轉來，恁上蓋愛感謝的人是我才對！坦白講，若毋是為著恁，阮兩个老翁仔某攏食到這个歲矣，哪著出去交際應酬咧？喔！俐蒂亞！",
    "paragraph_id": 16,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "我的心肝仔寶貝，賓利先生百面會揣你跳舞的！｣ ｢喔！｣俐蒂亞誠有信心講：｢我是咱兜上少年閣上懸的，我才無咧驚伊毋來揣我。｣ 規暝，班奈太太和所有的查某囝攏佇遐討論賓利先生，臆看伊當時會來拜訪，閣按算啥物時陣欲請伊來食暗頓。【第三章】 班奈先生和賓利先生彼一工見面，到底是怎樣的情景？",
    "paragraph_id": 17,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "毋管班奈太太按怎問、五个查某囝按怎套話，班奈先生的喙誠絚，毋講就是毋講，遮的查某人無伊的法，只好翻頭對厝邊呂卡斯太太遐去探聽，有關賓利先生的二手消息。呂卡斯𪜶翁仔某對賓利先生是呵咾甲會觸舌，呂卡斯先生足佮意這个少年人，講伊人的尪仔頭生做誠緣投，性地閣溫馴，上蓋重要的是，伊按算欲佇後逝的舞會內底，𤆬一篷先生佮小姐來。",
    "paragraph_id": 18,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "無啥物消息比這个閣較有價值，一个人若愛跳舞，就是有揣對象的拍算，所以這馬所有庄仔內的人，逐家的心攏誠熱，攏想欲共賓利先生的心挽予牢。班奈太太就是其中的一个，伊對班奈先生講：｢若準咱大漢的會當做尼德菲山莊的女主人，賰的彼幾个閣共嫁嫁的，我這个做老母的就心滿意足矣！｣ 幾工仔過了後，賓利先生嘛來班奈𪜶兜拜訪，伊和班奈先生佇書房內底坐十外分鐘去。",
    "paragraph_id": 19,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "本底賓利先生叫是會當看著別人所講的：媠甲若親像花的彼五个查某囝；啥人知，自頭到尾干焦看著班奈先生的面爾爾。五个班奈小姐比賓利先生較好運，因為𪜶攏徛踮樓頂的窗仔邊，共賓利先生穿一領紺色的外套和騎一隻白馬的模樣，看甲明明明。無偌久，班家欲請賓利先生過來食飯的帖仔，早就送到位矣。班奈太太己經準備好幾若路廚子菜，存範欲予賓利呵咾伊誠賢慧、𠢕扞家。",
    "paragraph_id": 20,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "想袂到遐爾仔誠無拄好，賓利先生回消息來，講伊隔轉工愛去倫敦一逝，無法度來接受遮好禮的款待，食飯的日子希望會當延較後面咧。收著這个消息，班奈太太煞煩惱起來，想起賓利才拄搬來好德福郡爾，是有啥物代誌愛入城去？這个人是毋是𠢕捙盤？未來敢會佇尼德菲山莊安定落來？翻過來、想過去，予班奈太太規个心齷齪甲。",
    "paragraph_id": 21,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "後來才想著，頂擺呂卡斯太太捌講過，賓利先生這擺去倫敦是為著欲去接人來參加舞會的，才予班奈太太總算有較安心矣。毋過後來，有人風聲講這改賓利先生會𤆬十二位小姐和七位先生做伙來，包括班奈太太在內，所有浪保恩的查某人，攏佇心內唸講：這，人敢會傷濟？無偌久，消息又閣變矣，對十二个人變做是賓利欲𤆬五个姊妹仔佮一位表兄來。直直到舞會的彼一暗，等甲賓利先生這陣人到的時陣，所有的人才知影：原來所有的風聲攏無影無跡。",
    "paragraph_id": 22,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "終其尾對倫敦來的人客，包括賓利先生在內，總共才五个人爾。這其中三个人是賓利先生和兩位賓利小姐，閣來就是賓利大小姐的翁婿-虎斯先生，猶閣有一个誠緣投的青年。若講著賓利先生，確實生做誠飄撇，人大範又閣親切，完全袂激派頭。另外彼兩位賓利小姐，看起來誠優雅，氣質閣不止仔高尚。賓利的姊夫－虎斯先生就生做普普仔，是一个無啥會引起人注意的紳士，毋過，若欲講上蓋顯頭的，應該愛算是賓利先生的朋友－達西先生。",
    "paragraph_id": 23,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "達西先生身懸誠躼，生做雅氣閣緣投，看起來是一个斯文人。才五分鐘爾，隨聽著有人咧會，講伊干焦利息，一年就有一萬英鎊的收入。在場的查埔人攏呵咾伊一表人才，查某人講伊比賓利先生閣較飄撇，規个舞會有一半較加的時間，每一人攏足想欲共伊牽親引戚；毋過，尾手因為無人有才調佮伊接接，煞開始嫌伊參仔氣帶重，誠實足囂俳，閣講，就算伊比賓利先生較好額，人緣佮賓利先生是完全袂比並得。",
    "paragraph_id": 24,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "賓利先生隨就佮在場的人攏捌透透矣，伊的個性活潑閣坦白，舞伴一个接過一个，舞曲一塊跳過一塊，規場伊相紲攏跳無停，一直到舞會結束，伊猶閣咧喃講：「哪會遮緊就煞？另日仔一定愛佇尼德菲山莊閣再辦一場，按呢來跳才會夠氣。」 參加舞會的人攏呵咾伊誠好鬥陣，和伊彼个驕傲的朋友完全無仝。",
    "paragraph_id": 25,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "這嘛莫怪，達西先生規暝干焦和賓利彼兩个小姐跳舞爾，別人若欲紹介舞伴予伊，伊攏無愛，規暗干焦佇舞會內底賴賴趖，只有佮賓利彼家伙仔講一兩句話爾爾。看著這款形，逐家全批評講：「世間哪會有遮陰鴆的人？像伊遮臭煬，上好永遠莫踏入來咱好德福郡。」 佇遮爾仔濟憤慨的人內底，班奈太太是上蓋氣的一个，伊本成就對達西先生苛頭的態度看袂慣勢，後來知影伊對家己的查某囝冷淡，就對伊更加不滿。",
    "paragraph_id": 26,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "彼暝，因為男賓較少，伊俐莎白．班奈小姐有兩首曲因為無舞伴來招，只好坐佇壁角歇睏。彼時，達西和賓利這兩个人拄好徛佇附近講話。聖拄聖，𪜶所講的話，全部予伊俐莎白聽了了。｢來啦！達西，｣賓利先生一直咧勸達西落去跳舞：｢你落來跳啦！我看你一个人徛佇遮嘛足無聊，不如落來跳舞！｣ ｢免啦！你都知影我上慼跳舞的，尤其是和毋捌的人跳。",
    "paragraph_id": 27,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "叫我佇遮跳舞，實在是袂堪得，你彼兩位小妹攏已經有舞伴，欲揣其他的人佮我跳，是咧蹧躂我。｣ ｢啥人親像你遐龜毛！｣賓利講甲誠大聲：｢揀東揀西！講真的，自我生目睭發目眉，閣是頭一擺看著遮濟古錐的姑娘仔，其中猶有幾若个實在有夠媠！｣ ｢你的舞伴是今仔日唯一算媠的人。｣達西那講那攑頭，遠遠看對班家的大小姐遐去。｢喔！伊真是我所看過上蓋美麗的小姐！",
    "paragraph_id": 28,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊的小妹就坐佇你的後壁，生做嘛誠媠，而且，我共你保證，伊誠得人的意，我來請我的舞伴替你介紹。｣ ｢你是講佗一个？｣達西越頭相一下仔伊俐莎白，隨就共眼神收倒轉去，冷冰冰講：｢是生做猶看會得過啦！毋過並無媠甲予我會動心，我嘛無意欲去承人揀賰的小姐。你猶是緊轉去你的舞伴遐去欣賞伊的笑容，莫佇我遮白了工。｣ 了後，賓利就閣轉去招人跳舞，達西嘛綴咧行離開跤。",
    "paragraph_id": 29,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "這時，伊俐莎白猶原坐甲定定定，講實在的，伊對達西先生是一點仔好印象都沒，聽著這款話，並無受氣，顛倒將這段對話當做是笑詼，講予伊的朋友-謝露提.呂卡斯小姐知。伊俐莎白是一个活潑個性的人，便若有好笑的代誌，伊攏不止仔有興趣，就算講這个好笑的代誌發生佇伊的身軀頂嘛是仝款，伊就共這層代誌隨講予伊的朋友做伙聽。班奈這家伙仔這暗會使講攏真樂暢。",
    "paragraph_id": 30,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "賓利先生邀請珍做伙跳兩改舞，看會出來，賓利佮伊的小妹對珍是足欣賞的，這予班奈太太誠滿意，珍家己嘛不止仔得意，只是無親像班奈太太表現出來爾爾，連伊俐莎白都感受會著珍的快樂。瑪俐講有聽別人佇賓利小姐的面頭前提起家己，呵咾講是庄裡上蓋有才情的姑娘仔；綺蒂佮俐蒂亞嘛誠好運，每一首舞曲攏有舞伴，這嘛是𪜶兩个人唯一關心的代誌。班家的大大細細這幾个查某人，佇轉去浪保恩的路裡，每一个人攏歡頭喜面。",
    "paragraph_id": 31,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "轉到厝的時，班奈先生猶未睏，平常時仔伊攏覕佇咧書房，今暗實在是誠想欲知影舞會的結果，才會出來等。本底伊想講班奈太太對賓利先生應該是誠失望，想袂到事實和班奈先生所想的完全無仝。｢哎唷！翁的！｣班奈太太一入門，一支喙就噭噭叫，講：｢今暗實在是足好耍的！舞會有夠讚！若是你嘛有佇遐就好矣！咱兜的珍受歡迎的程度，我有影是揣無話通好形容。逐个人攏講伊足媠的，賓利先生嘛有仝款的感覺，所以才邀請伊跳兩改舞。",
    "paragraph_id": 32,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "兩改呢！翁的！賓利和珍跳兩改舞呢！在場的人滿滿是，伊干焦和咱兜的珍跳兩改舞爾。寢頭仔，伊先去邀請呂卡斯小姐跳舞，害我佇邊仔看甲心狂火著！是講，伊根本都無佮意呂卡斯小姐，你講啥人會去佮意彼款老姑婆咧，敢是？紲落來，賓利先生看著珍就若看著仙女仝款，隨去探聽伊的名，後來彼兩塊舞就邀請珍和伊做伙跳。",
    "paragraph_id": 33,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "閣來伊和金小姐跳一曲，煞落來和馬小姐跳，然後，伊又閣邀請咱珍跳兩曲，和俐絲跳兩曲，紲落去是法國的快舞……｣ ｢賓利實在是誠酷刑！｣班奈先生聽袂落去矣，講：｢抑無，舞嘛莫跳遐爾仔濟！天公伯啊！莫閣予我聽著伊和遐爾濟舞伴的代誌敢會使？伊哪毋跳一下仔舞，跤就隨去予扭著咧？｣ ｢喔！翁的，｣班奈太太又閣講：｢我有夠佮意賓利先生的，伊生做是有夠緣投的啦！",
    "paragraph_id": 34,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊的姊妹仔嘛媠甲，身軀頂的禮服是我看過上蓋豪華的款式，我敢講虎斯太太穿的彼軀禮服，彼花樣……｣ 講到遮，伊欲講的話就閣予班奈先生拍斷去，講伊對禮服的代誌，一點仔興趣都無，毋才班奈太太閣想對別的話題去，開始罵達西先生有偌爾仔毋捌禮數。落尾，班奈太太講：｢翁的我共你講，咱俐絲無合伊的意又閣按怎？生目睭、發目眉就毋捌看過遮爾仔顧人怨的人，咱免去共巴結！遮爾仔實膜的人，啥人擋伊會牢？有夠苛頭！",
    "paragraph_id": 35,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "翁的，若是你有佇遐就好矣！你聽好會當共伊洗面！這个人實在是足可惡的！｣ 【第四章】 本底珍無想欲佇別人的面頭前呵咾賓利先生，毋過，痚呴袂忍得嗽，所以兩个姊妹仔單獨做伙的時，伊隨就共思慕的腹內話講予伊俐莎白聽。「伊有影是一个男子漢呢！」珍講：「毋但捌看過世面，活跳閣親切，遮爾仔使人佮意的查埔人，是我從來都毋捌看過的！毋但是大方爾，又閣遐爾仔有人範。」 「伊嘛生做誠緣投，這个人實在是袂嫌得。",
    "paragraph_id": 36,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」 「伊第二改來邀請阮跳舞的時，阮的心肝頭噗噗惝，啥人想會到，伊看阮遮爾仔有夠重！」 「你敢攏無想著？我佇邊仔早就看出出矣！這就是咱兩个人無仝性的所在。便若有人呵咾你、抑是你引起人的注目，你攏會感覺足意外、足歡喜。我認為伊會閣來邀請你，彼是因為你媠甲無地比，敢著愛講伊看你有夠重？是啦！伊人是誠好鬥陣，你會佮意伊我嘛無意外，橫直早前你連浮浪貢就捌佮意過矣。」 「哎唷！我的好俐絲！」 「喔！",
    "paragraph_id": 37,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "你這个人就是傷有感情矣！佇你的世界內底全全是好人，別人的欠點你攏看袂著，到今，猶毋捌聽你講過佗一个人䆀！」 「我只是無希望家己凊彩就去判斷一个人，毋過，我講人好，所講的攏是腹內話。」 「這我知影！就是這點予我感覺不可思議，你遮爾仔巧、又閣遮善良，是按怎看袂著人的侗戇佮無局咧？你又閣是遮爾無心機，凡事講好無講歹，這个世間的這款人，干焦你做會到爾。若按呢，你應該嘛誠佮意賓利先生的彼兩个姊妹仔敢是？",
    "paragraph_id": 38,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "是講，我感覺這兩个人無論講話抑是態度，攏佮𪜶的阿兄袂比並得！」 「拄看著的時，有影是佮𪜶的阿兄袂比並得！毋過，你若有佮𪜶講過，就會知影這兩个人嘛誠可愛。賓利小姐以後會來佮伊的阿兄蹛做伙，替伊管厝內，我相信伊一定會是咱的好厝邊。」 聽著珍講這款話，伊俐莎白隨就恬去矣。",
    "paragraph_id": 39,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊俐莎白無相信賓利這對姊妹仔會親像珍所想的遐爾仔善良，伊對𪜶彼款看懸無看低的態度齊看佇眼內，伊袂親像珍遮好諞，個性嘛無珍的溫柔體貼，伊佇舞會共這兩个人的態度看甲真真，所以伊這對姊妹仔，一點仔好印象都無。坦白講，這兩位賓利小姐看起來確實是誠高雅，歡喜的時，講話嘛心適心適，若有𪜶想欲交陪的人，態度嘛會變甲足親切。只不過，這對賓利小姐的本性就是足囂俳。這嘛莫怪！",
    "paragraph_id": 40,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "𪜶毋但少年閣生得媠，讀的是倫敦一粒一的私立學校，猶有兩萬英鎊的財產，平常時仔開錢就是大出手，所交陪的齊是尻川鬥竹篙的好額人，當然嘛認為家己比別人較高尚。賓利先生對𪜶老爸遐得著將近十萬英鎊的手尾，原本老賓利先生猶佇咧的時，有拍算欲蓄田園厝宅，可惜一直買無成，賓利先生嘛有幾若改機會，會當佇故鄉買厝，可惜尾仔攏煞煞去無買。",
    "paragraph_id": 41,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "賓利的阿姊，嫁予毋是蓋好額的虎斯先生，不時會轉來後頭厝，蹛佮賓利兄妹仔做伴；賓利的小妹著得遺產了後，目頭就愈來愈懸，感覺家己是貴族，全然袂記得𪜶老爸的財產，全是做生理趁來的。賓利聽人講尼德菲山莊誠氣派，厝宅毋但有夠大，閣有一个誠媠的花園，所以一下看隨就簽約稅落來。是講，賓利規家伙仔蹛入來尼德菲遮爾四序的山莊了後，敢閣會想欲買厝家己整理落來蹛？這就誠歹講矣。",
    "paragraph_id": 42,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "賓利佮達西兩个人是好朋友，雖然講個性完全無仝，猶毋過，𪜶的感情是好甲若兄弟仔咧。賓利忠直、溫馴、性地閣好，佇達西的心目中是有錢無地買的好朋友；達西雖然實膜，賓利煞毋捌對伊有任何的不滿，伊誠看重這段友誼，嘛認為達西比家己較有見解，所以日子一下久，達西講啥，伊就相信啥。",
    "paragraph_id": 43,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "只是講，達西這个人目頭懸，袂笑面又閣苛頭，雖然人範袂䆀，煞予人感覺伊誠囂俳；論起這點，賓利就贏伊贏甲忝忝忝，無論是佇佗位，賓利攏誠得人意，袂親像達西按呢，四界去得失人。賓利對這場的舞會是足滿意，講伊從來毋捌拄過遮爾仔樂暢的人，閣有遮濟媠姑娘仔，每一个人攏對伊誠好、誠照顧，佇遐毋免厚禮數，氣氛加真輕鬆，予伊感覺足自在。賓利對班奈大小姐的印象誠好，講伊媠甲袂輸天仙仝款，到今猶想袂出比伊閣較美麗的人。",
    "paragraph_id": 44,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "達西就無仝矣，在伊眼內所看著的攏是粗魯人，毋但傱閣綴袂著時代，對這陣土公仔性的村民，伊是一點仔興趣都無，嘛無想欲和𪜶有啥物牽連。達西承認班奈大小姐生甲不止仔媠，毋過傷捷笑矣。虎斯太太佮伊的小妹賓利小姐嘛同意達西的看法，講班奈大小姐磕袂著就笑，無夠大端，毋過𪜶願意佮班奈大小姐交陪，因為伊實在誠可愛。聽著遮的親情朋友對班奈小姐的評論，予賓利先生加足安心的，規頭殼就開始咧想，以後欲如何佮班奈小姐交往。",
    "paragraph_id": 45,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "【第五章】 倚浪保恩無偌遠的所在，有一个家庭佮班奈這一家特別親，彼就是呂卡斯這一家口仔。呂卡斯先生是做生理起家的，捌做過市長，所以予彼時的皇帝賜「爵士」這个空頭官職，這个官名煞予伊感覺家己誠了不起，所以就搬離開市區，生理嘛無閣繼續做落去，就佇浪保恩這附近買一間厝，號名叫做呂家莊。生理無做了後，呂卡斯先生就規心咧佮庄頭的人盤撋。",
    "paragraph_id": 46,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "雖然佇庄裡，伊算是有地位的人，毋過，伊較捌世情，人情世事攏陪甲到，從來就毋捌去得失人。呂家有幾若个囡仔，上大漢的查某囝叫做謝露提，量其約二十六、七歲，是伊俐莎白的姊妹仔伴，所以舞會過了後的隔轉工，呂卡斯先生的這幾个查某囡仔，就行過來浪保恩開講，話頭當然是前一暗的舞會。班奈太太看著謝露提，就客氣仔講：「昨暝你是頭一个予賓利先生選著的舞伴呢！就知影你有影是得人疼。",
    "paragraph_id": 47,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」 「毋過，在我來看，伊若親像閣加佮意伊的第二个舞伴喔！」 「喔！我想你是咧講珍乎？因為賓利先生和伊跳兩改舞。看這款範勢，伊誠實是有去愛著珍呢！我是有聽著人按呢講啦，嘛毋知是真的抑是假的……..哎唷！我聽甲霧嗄嗄。」 「你這馬咧講的，敢是昨暗我講予你聽的消息？這是我有聽著賓利和別人咧開講，講咱這个庄仔內，珍上蓋媠！這是公認的。」 「若按呢講來，賓利先生確實有佮意珍就著！",
    "paragraph_id": 48,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "是講，世事歹按算，這，無定著是火燒罟寮嘛無的確。」 「我閣有聽人講達西先生誠歹剃頭。伊對咱伊俐莎白的評論，予人聽甲有夠慒。」 「喔！你予我較拜託咧！莫閣提起這个人敢好！聽著這个名我就規腹肚火攏夯起來矣！都無咧衰講，去予伊看佮意著！規暝坐佇咧遐，若啞口的，真正是苛頭甲欲死無人！」 「阿母，你誤會伊矣！我聽賓利小姐講達西本成就恬，袂愛講話，毋過，對知己的朋友，是誠和氣的。」珍輕聲對班奈太太按呢講。",
    "paragraph_id": 49,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "「和氣？我看是好氣毋才著！若毋是苛頭，哪會連一句話都無欲佮郎太太講咧？煞毋知是因為知影郎太太的厝裡無馬車，欲來參加舞會閣愛用租的，彼个人毋才會按呢對待伊！」 謝露提按呢對班奈太太講：「我是較氣伊彼當陣無欲佮伊俐莎白跳舞。」 班奈太太翻頭對伊俐莎白講：「俐絲啊！我若是你，以後絕對袂佮伊跳舞。」 伊莉莎白回答講：「阿母！若這你毋免先煩惱起來囥，我欲佮伊跳舞的機會，百面是無的啦。",
    "paragraph_id": 50,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」 「莫怪伊會遮囂俳，」呂卡斯小姐講：「親像伊遮爾仔好額閣優秀，門風閣不止仔好，萬項攏佔贏的人，若換做是我，嘛會目睭生佇咧頭殼頂。」 「誠實有影！」伊俐莎白講：「若是伊無來犯我，凡勢我會當接受伊這款聳鬚的態度。」 「我認為驕傲是通人有的症頭！",
    "paragraph_id": 51,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」瑪俐感覺家已的見解一向比人較高明，所以嘛加入這个話題：「佇所有我讀過的冊內底，這款道理逐本攏有講過，這款症頭確實是誠普遍，無論是啥物人，攏會因為有二步七仔就來臭煬，這是人的本性。」 這時，和謝露提做伙來的小弟仔雄雄出聲：「若是我親像達西先生仝款，遐爾仔有錢，我一定會足衝的。時到我欲飼一群軍狼狗，逐工閣欲啉一罐燒酒。」 「你若逐工啉燒酒，予我看著，就隨共你的酒矸仔搶過來！」班奈太太大聲講。",
    "paragraph_id": 52,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "這个少年家聽了後就大聲抗議，講班奈太太袂當按呢做，紲落來，𪜶兩个人就一句來一句去，諍甲人客欲離開的時才結束。【第六章】 舞會過無偌久，浪保恩這幾个小姐就去尼德菲山莊拜訪，後來尼德菲山莊的兩位女士嘛有來浪保恩請安問好。一來一去的見面了後，尼德菲的這對姊妹仔，就對班家的這陣查某囡仔有家己的看法。𪜶感覺班奈大小姐確實是得人疼，毋過班奈太太就予人看著真厭。",
    "paragraph_id": 53,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "除了珍佮伊俐莎白，𪜶認為班家的查某人講話攏無水準，所以喙裡客氣仔講向望以後佮班家交陪，其實，賓利二位小姐所講的班家，干焦有珍佮伊俐莎白爾。聽著這款好聽話，珍隨就歡頭喜面接受矣；不而過，伊俐莎白猶是共𪜶的態度看甲足明明明，這兩个人甚至共珍嘛無看在眼內，予伊俐莎白是愈看愈凝。就算講兩位賓利小姐對珍的善意是真的，這嘛是因為賓利先生才會按呢做，因為賓利對珍的意愛實在是表現甲傷明顯矣。",
    "paragraph_id": 54,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "在伊俐莎白來看，珍對賓利先生是一開始就足佮意，這馬更加是迷甲心茫茫。是講，珍的心內事，除了伊俐莎白這个小妹以外，應該無人看會出來。珍這个人的個性真定著，對任何人攏笑微微，感情從來就袂展出來予人知影，毋才連厚話的人嘛捎無摠頭去講閒仔話。伊俐莎白捌將家己所看著的情景，講予呂卡斯小姐聽。",
    "paragraph_id": 55,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "謝露提講：｢感情的代誌若想欲瞞其他的人是無要緊，上蓋驚的是，若準連對佮意的人都掩掩揜揜，無予伊知影，時到若予伊走去，就干焦會當講：佳哉，所有的人猶毋知這層代誌。｣ 謝露提閣講：｢男女之間的感情，本成就是愛有來有去，隨緣是袂有結果的。雖然拄開始是愛靠緣份無毋著，不而過，若無對方的鼓勵，啥人敢凊彩去逐咧？我感覺咱查某人猶是愛較坦白咧，有一分的好感就愛加倍共伊展出來。",
    "paragraph_id": 56,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "賓利先生有影對恁阿姊有意愛，毋過，若是恁阿姊無閣共伊鼓舞咧，無定著伊的熱情就火化去矣。｣ ｢伊無共鼓舞？以珍的個性，所表現出來的會當講是大面神仔呢！這連我都看會出來，賓利先生都毋是侗戇的，敢看袂出珍對伊嘛仝款有意思？｣ ｢伊俐莎白，你愛知影，賓利先生毋是親像你遐爾仔了解珍的性。｣ ｢查某人對查埔人有意愛，嘛無刁故意去掩崁，伊敢會看無？｣ ｢就算講事實確實是按呢，這嘛著愛這兩个人攏見會著面才會使。",
    "paragraph_id": 57,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "雖然賓利先生不時會去搪著珍，猶毋過，時間攏是短短仔爾，邊仔閣一大堆人，就算是想欲講一兩句仔心內話，嘛攏無法度。毋才我咧講，珍有影愛把握時機，愛先予賓利先生對伊煞心，才沓沓仔來談情說愛嘛猶閣袂慢。｣ ｢若是干焦欲揀一个好額的來嫁，你這款辦法確實無話講！｣伊俐莎白講：｢啥物攏免去考慮，我未來若想欲揣一个有錢人，抑是想欲凊彩嫁出去，一定會用你這款的步數。",
    "paragraph_id": 58,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "只是講，珍毋是你，伊和賓利先生才捌兩禮拜爾，見面的時攏有人佇邊仔，這哪有法度去了解賓利先生是啥物款的人咧？｣ ｢代誌無你想的遐爾仔簡單。若是𪜶兩个人干焦食飯爾，是啦，極加會當知影對方食濟抑是食少，毋過，你莫袂記得，這兩个人已經有四个暗暝攏有見著面矣！｣ ｢有影！經過這四个暗暝了後，𪜶會當確認一件代誌-彼就是𪜶攏愛耍二一點，袂愛耍排七仔；毋過若欲講著了解對方的個性，我看是紅龜猶未咬著餡咧！",
    "paragraph_id": 59,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ ｢這……｣謝露提講：｢我是誠心誠意來共珍祝福的，無論伊是明仔載就欲嫁人，抑是愛閣等一冬才欲嫁，我咧想，珍定著會足幸福。美滿的姻緣愛靠運氣，毋是講結婚進前共對方的性掠透透，或者是兩个人的興趣愛一致，其實這對幸福的婚姻，是一點仔幫助都無，既然是欲一世人做伙，佇猶袂結婚的時，欠點當然是莫知影傷濟。｣ ｢你按呢講，煞予我聽甲不止仔愛笑！謝露提，你講這號話無老實，我想你袂真正拍算凊彩嫁有就好，敢是？",
    "paragraph_id": 60,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ 伊俐莎白干焦顧咧和謝露提講話，攏無去發覺著，賓利先生的彼位朋友，佇伊的心內嘛開始起變化。頭起先，達西根本都看伊俐莎白袂上目，頭擺舞會，伊連看嘛無想欲共伊看；第二擺見面的時陣，伊嘛猶閣咧嫌東嫌西。予達西料想袂到的是，伊俐莎白生做普普仔爾，面模仔嘛無特別吸引人的所在，啥人知，家己煞雄雄去予彼兩蕊目睭電著。就是這兩蕊流動活水的目睭，予伊俐莎白普普仔的五官變甲活靈靈，嘛予達西愈看愈佮意。",
    "paragraph_id": 61,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "發覺家己予伊俐莎白唌去，達西驚一趒足大趒，伊直直逼家己愛去嫌伊俐莎白無夠格，嫌來嫌去，終其尾猶是輸予家己心內的感情。伊誠想欲了解這个予伊煞心的人，所以就足斟酌咧聽伊俐莎白和別人講話。達西按呢做，引起伊俐莎白的好奇，伊就問謝露提講：｢達西先生到底是啥意思咧？對拄才到今，一直咧偷聽我佮別人講話。｣ 謝露提應講：｢這可能干焦達西先生才有法度回答你。｣ ｢若是伊閣欲按呢做，我就欲來共伊落氣！",
    "paragraph_id": 62,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "這个人遮爾𠢕共人剾洗，若無先共伊壓落底，後擺會予伊看我無。｣ 才拄咧講爾，達西隨就行向𪜶這爿過來，謝露提佇邊仔煽動伊俐莎白，叫伊共拄才講的話提去問達西。伊俐莎白袂堪得激，隨越頭去問。伊俐莎白講：｢達西先生，你敢有感覺拄才我咧和人講笑的時，話講甲誠媠氣？就是頭拄仔我和福斯徹上校咧講舞會的代誌彼个時陣。｣ 達西講:｢確實誠活潑！恁查某人若講著舞會，敢毋就是親像你這款歡喜甲強欲反過的形？",
    "paragraph_id": 63,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ ｢聽你講這號話，若像有較鹹呢！｣ ｢換你去食著鹼矣乎！｣ 謝露提講: ｢伊俐莎白，我來去掀鋼琴蓋，你才家己看欲按怎辦。｣ ｢世間哪有親像你這款朋友啦！磕袂著就愛我彈琴唱歌，你也無看在場的攏是啥款的人物？若是想欲展風神，我有影愛感謝你！是講，今仔日的場面，逐个人的耳仔攏誠利，我猶是莫卸世卸眾較好！｣ 講是按呢講，伊俐莎白猶是袂堪得人三姑情四拜託，只好答應講：｢好啦！好啦！",
    "paragraph_id": 64,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "恁既然都毋甘嫌矣，我就來獻一塊歌曲來予恁聽。｣ 然後，伊俐莎白的目睭就看對達西遐，講：｢人人攏講伊是姑不而將，這馬，我才真正是姑不二三將。｣ 伊俐莎白的歌唱了袂䆀，毋過，琴藝愛閣加強，毋才兩條歌一下唱煞，琴就隨予瑪俐搶過去。瑪俐是所有班奈小姐內底生做上蓋普通的一下，伊才會一直讀冊、練琴，便若有機會，伊就會想欲展出來予人看。",
    "paragraph_id": 65,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "只是講，瑪麗這个人無啥物天份，鋼琴雖然因為捷練，猶算彈了袂䆀，只是伊彼款學仔仙的態度，予人袂欣賞得，伊閣共別人客氣呵咾伊、叫伊閣彈落去的話當做是真的，規暝就共鋼琴霸牢咧，直直彈落去。佇另外一个房間內底，綺蒂、俐蒂亞和呂家的查某囡仔絞做伙，佮一寡仔民兵團的士官嘻嘻嘩嘩咧跳舞。達西佇邊仔看著這款情景，感覺誠刺鑿，在伊來看，這款吵吵鬧鬧的場面，哪有夠資格講是社交咧？",
    "paragraph_id": 66,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "尾手伊就激一个面腔徛佇邊仔，佮任何人攏無欲講話。就佇這个時陣，呂卡斯先行倚過來，揣話頭欲和達西接接，想袂到達西懶懶仔，問三句才應一句，予呂卡斯爵士愣佇遐，煞毋知話愛按怎接落去才好。就佇這个時陣，伊俐莎白行對遮來，呂卡斯先生掠著機會，開喙就問講：｢伊俐莎白，你哪無去跳舞咧？達西先生，予我來介紹這个媠姑娘仔，你若欲跳舞，一定愛揣伊做舞伴，佇阮庄像伊遮爾仔古錐的查某囡仔，已經無地揣矣！",
    "paragraph_id": 67,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ 呂卡斯先生那講那共伊俐莎白的手扶起來，欲交予達西。達西拄伸手咧欲接著的時，伊俐莎白雄雄共手勼轉來，面色生狂，對呂卡斯先生講：｢呂卡斯爵士，我一點仔都無想欲跳舞，你千萬毋通叫是我行過來遮，是欲揣舞伴的。｣ 達西一下聽，隨誠好禮仔開喙，伊問伊俐莎白，家己敢有這款榮幸會當請伊跳舞？伊俐莎白連想都無想，隨就拒絕，無論呂卡斯先生按怎苦勸伊，伊攏無頕頭。",
    "paragraph_id": 68,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "呂卡斯先生講：｢你跳舞的姿勢遐爾仔媠，今仔日煞無想欲予我欣賞，咱這位先生雖然嘛無佮意跳舞，毋過我咧想，伊是袂反對開半點鐘的時間，來陪咱消遣才著。｣ 伊俐莎白喙笑目笑講：｢達西先生是誠捌禮數。｣ 呂卡斯先生應講：｢伊當然是捌禮數的人啊！話閣講倒轉來，看著你遮爾仔媠的小姐，無來邀請你跳舞，彼毋是戇人，無，是啥？｣ 伊俐莎白文文仔笑，眼一下仔達西了後，越頭就走矣。",
    "paragraph_id": 69,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊俐莎白的態度並無減少達西心肝內對伊的愛慕，顛倒是佇心內直直咧回想拄才𪜶兩个人的對話。達西的表情，共賓利小姐唌過來。賓利小姐講：｢我知影你心內咧想啥！｣ 達西講：｢保證你想無。｣ ｢你一定咧想：若是日後不時愛參加這款場合，愛佮這陣人盤撋，欲哪會堪得？我嘛和你仝款，對這陣人有影是接載袂牢！吵吵鬧鬧，攏叫是家己誠厲害。現此時佇你的心內是按怎咧剾洗𪜶的咧，我足想欲聽的。｣ ｢講你毋知我咧想啥，你閣毋信。",
    "paragraph_id": 70,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "現在我所想的是彼兩蕊目睭哪會遐爾媠？生佇這位小姐的身軀頂，彼款雅氣，有啥人會比得？｣ 賓利小姐一下聽著這款話，欲笑人的話隨恬去，目睭是褫甲大大蕊，伊問達西，佇伊喙裡的這个天仙美女到底是啥人？｢伊俐莎白．班奈小姐。｣ ｢伊俐莎白．班奈小姐！｣賓利小姐綴咧閣講一擺。｢我誠意外，到底是從啥物時陣開始的？當時會當去啉喜酒？｣ ｢我就知影你一定會按呢問，恁查某人攏是講著一个影，隨生一个囝。",
    "paragraph_id": 71,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "我才咧講欣賞爾爾，你連鞭就跳去欲戀愛結婚遐去矣，閣問我當時會當去啉喜酒。｣ ｢你這个人若是開喙講意愛，未來的代誌就已經是確定矣。是講，你未來彼个丈姆誠迷人呢，以後一定會去翩堡理山莊和恁蹛一世人。｣ 賓利小姐看達西干焦是笑攏無共伊應，知影伊並無受氣，所以就開始對班奈這家伙仔講東講西，正剾倒削講誠濟伊俐莎白的歹話。",
    "paragraph_id": 72,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "【第七章】 班奈先生所有的財產攏是對一塊土地來的，一冬差不多有兩千英鎊的收入，只是講，班奈先生無生後生，所以伊的財產全部愛予一个仝祧的外甥仔來繼承，家己生的五个查某囝攏無通分。若講起班奈太太的私奇錢，佇𪜶這款家庭應該算是袂少矣！可惜，伊開錢誠冇手，就算是金山銀山，連鞭嘛溶了了去。班奈太太的老爸在生的時是做代書的，伊過身了後，有留四千英鎊的手尾予伊。",
    "paragraph_id": 73,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "班奈太太猶有一个小妹，後來嫁予𪜶老爸的書記菲立先生，翁仔某蹛佇麥里鎮，共原本班奈太太老爸的代書工課接落來做。伊猶有一个小弟蹛佇倫敦，生理做了猶袂䆀。浪保恩和麥里鎮干焦一里路爾爾，所以班奈這幾个查某囡仔，不時會去麥里鎮揣阿姨開講，順紲去隔壁的帽仔店踅踅咧，看有啥物款上新的帽仔通買無。尤其是上細漢的彼兩个，磕袂著就欲去遐買東買西，閣四界探聽一寡五四三的。",
    "paragraph_id": 74,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "最近佇麥里鎮上大的消息，就是有一團民兵團欲來遮安營，司令部就設佇麥里鎮，聽講規个寒人攏會踮遮。這个消息予班家上細漢的這兩个查某囡仔痟甲，逐工都走去揣𪜶阿姨，若毋是問軍官的名，無，就是問人娶矣抑未？敢有女朋友？這款問題逐工都問著，一點仔都袂𤺪。姨丈菲立先生，為著欲予遮的查某孫有交際的機會，所以民兵團一下來，伊就隨去拜訪民兵團的軍官。",
    "paragraph_id": 75,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "有阿丈的介紹，班家的查某囡仔佮軍官誠緊就相捌矣，所以𪜶佇厝裡嘛不時會討論軍官的代誌。早前，班奈太太便若講著賓利先生這个好額人，伊就會喙角全波；這馬和軍官金鑠鑠的制服比起來，班奈太太又閣感覺講：有錢嘛無算啥。有一日透早，班奈先生又閣聽著這陣查某人為著軍官的代誌，吵甲天篷強欲掀去，誠無歡喜，開喙聲嗽就無蓋好。",
    "paragraph_id": 76,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｢看恁真正是戇甲袂扒癢，見講攏講這有的無的，早前我就咧懷疑恁的頭殼是毋是歹去，今仔日看恁按呢，彼絕對是百面的！｣ 班奈太太聽翁婿按呢講，就共伊黜臭：｢誠奇怪！哪有親像你這款老爸，磕袂著就咧咒讖家己的查某囝？在我來看，無人比會過咱的查某囝。｣ 班奈先生講：｢人若是戇，就愛有自覺，圓仔花若毋知䆀，彼是會笑破人的喙。｣ 班奈太太講：｢你講的誠有道理！只是講，翁的！咱的查某囝逐个攏誠巧，佗一个是戇的？",
    "paragraph_id": 77,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ ｢若這點，我佮你的看法就無仝矣！你共看，咱彼兩个細漢的，規工為著外口的查埔人按呢玲瑯踅，這敢無戇？｣ ｢喔！老爺！咱這兩个猶少歲，你就莫向望𪜶會當親像咱兩个大漢的遮爾定著。想起當初時，我猶青春美麗的彼當陣，看著軍官的制服，嘛仝款會規个人攏愣去！等較濟歲了後就會較捌代誌矣！話閣講倒轉來，若是佇這陣的軍官內底，有一年收入四、五千英鎊的少年家仔來咱兜求親，我定著會隨答應。",
    "paragraph_id": 78,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "我看著福斯徹上校穿甲一表人才，喔！實在是予人誠佮意呢！｣ ｢母仔！阿姨有咧講喔！講福斯徹上校無像拄來彼時，對琴小姐遐爾仔有意思矣！｣俐蒂亞的聲，嚷甲連庄仔尾都聽會著。班奈太太拄欲應伊的時，一位使用人拄好提一張批入來。這張批是對尼德菲山莊送過來的，是欲予珍的，珍隨著拍開來看，送批來的使用人就徛佇邊仔，伊當咧等珍的回覆。班奈太太看著這號形，歡喜甲規个目睭攏金起來，一下仔問講是啥人寫的？",
    "paragraph_id": 79,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "又閣問批內底是寫啥物？後來誠實袂堪得等，就叫珍共批緊讀予伊聽。珍無伊的法，只好將看到一半的批，重新自頭開始，閣讀一改予班奈太太聽。｢這是賓利小姐寫的批，批的內容是按呢： 『我上貼心的朋友，若是你毋肯大發慈悲，隨來阮兜陪我佮蕊莎做伙食飯，阮兩个姊妹仔就欲結冤仇矣！你嘛知，兩个查某人若講規工的話，定著會喙齒去咬著舌，若無你來，阮一定會冤家量債。",
    "paragraph_id": 80,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "希望你接著批了後趕緊來，阮阿兄和伊彼幾个朋友攏欲去佮軍官食飯矣。你永遠的好朋友，卡羅琳．賓利。』｣ ｢去佮軍官食飯？｣俐蒂亞若柴耙咧使性地：｢這个代誌，阿姨哪會無講予咱聽？｣ 珍看外口的天烏烏，敢若欲落雨的款，就問講：｢我敢會當坐馬車去？｣ 班奈太太應講：｢袂當！你騎馬去就好，看這號範勢，連鞭就欲落雨矣！若你騎馬去，𪜶一定會留你踮遐過暝的。",
    "paragraph_id": 81,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ 伊俐莎白聽著家己的阿母竟然有這款拍算，感覺實在有夠譀古，就講：｢這个辦法聽起來閣袂䆀！毋過阿母，你愛掠予準呢，𪜶袂用車送伊轉來。｣。班奈太太應講：｢喔！我是誠gau5算咧，賓利先生的馬車愛送伊的朋友轉去，虎斯in翁仔某干焦有馬仔無馬車，若按呢，in是欲按怎送珍轉來咧？這馬，我就欲拜託天公伯仔愛趕緊落雨，通予珍留佇遐過暝。｣ 講起來，班奈太太實在是有夠未卜先知！珍才走無偌久，天就開始落大雨矣！",
    "paragraph_id": 82,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "厝裡的小妹攏咧替阿姊掛慮，干焦班奈太太這个做老母的是歡喜甲。這暗，規暝大雨落攏袂停，珍就親像班奈太太想的按呢，留佇咧尼德菲山莊過暝矣！第二工透早，班家拄咧食早頓的時，尼德菲山莊派人送批來，這張批是珍寫予伊俐莎白的。『親愛的俐絲，透早我人誠無爽快，可能是昨昏淋雨去予感著。佳哉，遮的好朋友誠關心，叫我等身體較好了後才轉去，𪜶有倩醫生來共我看。你莫煩惱，我只是頭疼佮嚨喉疼爾，毋是啥物偌嚴重的病。阿姊。",
    "paragraph_id": 83,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "』 班奈先生聽伊俐莎白共批讀煞，隨對𪜶某講：｢若是恁查某囝著重病，若有啥物三長兩短，這攏你造成的！啥人叫你欲使弄伊去人遐！｣ ｢聽你咧講啥，哪有小可仔感著就無命的代誌？尼德菲山莊自然會共咱的珍款待甲足四序，伊只要踮佇遐，保證平安無代誌，若是有馬車，我這馬嘛想欲過去共伊看。｣ 聽著珍破病矣，伊俐莎白是著急甲，決心欲去尼德菲山莊走一逝。只不過，伊無馬車通坐，又閣袂曉騎馬，唯一的辦法就是用步輦的過去。",
    "paragraph_id": 84,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "班奈太太一聽著伊講欲怙行的，就硞硞罵伊俐莎白：｢你是頭殼歹去是無？規路攏漉糊仔糜，等你行到位，彼規身軀！敢會看口得？｣ 伊俐莎白講：｢管待伊是會看口得抑袂，我是欲去看珍，毋是欲予人看。｣ 班奈先生講：｢你敢有希望我想辦法去創一台馬車予你坐？｣ 伊俐莎白講：｢才三里路爾，若有心欲去，哪有啥困難？食暗進前，我就會轉來。｣ ｢阮陪妳行到麥里鎮。",
    "paragraph_id": 85,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ 聽著綺蒂佮俐蒂亞遮爾仔好意，伊俐莎白誠歡喜隨應好，所以，這三个查某囡仔就同齊出發矣。俐蒂亞那行那講：｢若咱行較緊咧，無定著猶會赴佇卡徹上尉欲離開進前見伊一面。｣ 行到麥里鎮的時，這兩个小妹仔彎去一个軍官的厝裡去，賰伊俐莎白一个人繼續向前行。伊兇兇狂狂行過一片閣一片的田園，迒過一逝閣一逝的田岸，沿路的水窟仔毋知予伊跳過偌濟个去，誠無簡單，尼德菲山莊總算出現佇伊的目睭前。",
    "paragraph_id": 86,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "這時，伊俐莎白的跤已經痠甲袂接力，襪仔嘛又閣澹又閣垃圾矣，行遮爾仔遠的路了後，予伊俐莎白規个面是紅記記。到位的時，伊俐莎白予下跤手人tshua7去尼德菲山莊的大廳。除了珍以外，所有的人攏坐佇大廳咧開講。逐家看著伊俐莎白的彼款模樣攏掣一趒，賓利小姐和虎斯特太太佇心內咧想講：｢哪會有人一透早、閣規塗跤澹漉漉，行三里遠的路來遮，誠實是譀呱呱！",
    "paragraph_id": 87,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ 伊俐莎白知影眼前的這兩个人，心內一定誠看伊無，是講，賓利這家伙仔猶算是客氣，對伊這个無人請就家己來的人客，不止仔好禮咧款待伊，尤其是賓利先生，毋但是客氣爾爾，是真心真意咧迎接伊俐莎白。達西佇伊俐莎白入來的時，規个心就若親像是海波浪，起起落落。",
    "paragraph_id": 88,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "看著伊俐莎白因為行遠路，規个面紅牙仔紅牙，看起來足古錐，予伊感覺不止仔癡迷；另外一方面，達西又閣嫌伊俐莎白無夠理智，心內想講，伊敢有需要為著這款小可仔代誌，家己一个人行遮爾仔遠的路趕來到遮？虎斯先生是啥物攏無想，規心咧食伊的早頓爾爾。伊俐莎白隨問起珍的病情，得著的答案予伊煩惱甲。聽講珍昨暗規暝攏無啥睏著，早起雖然已經精神矣，毋過，猶咧發燒，無法度落眠床。",
    "paragraph_id": 89,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "珍驚厝內底的人著急佮操煩，佇批內並無寫出伊的向望，伊誠希望有親人會當來陪伊，所以看著伊俐莎白來尼德菲，珍是歡喜甲。後來賓利小姐就向兩位班家的人告退，留in姐妹仔互相陪伴。賓利小姐一下走了後，珍除了講尼德菲遮的人攏對伊足好、心內誠感激….這款話以外，就無氣力閣講其他的話矣，伊俐莎白就恬恬陪佇伊的身軀邊，予伊會當安心仔歇睏。",
    "paragraph_id": 90,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "早頓了後，賓利這對姊妹仔有來陪伴𪜶，伊俐莎白看𪜶對珍遮爾關心，心內對這對姊妹仔才開始有淡薄仔好感。醫生嘛有來檢查過，講這是風邪所引起的感冒，有較嚴重，叫伊愛好好仔歇睏，開藥仔了後，又閣吩咐愛顧予好勢，若無恐驚病情會惡化。雖然醫生所吩咐的一項一項攏照做，毋過病人煞一直燒袂退，頭殼仝款猶是足疼的。伊俐莎白一直守佇眠床墘，用心咧照顧珍，賓利小姐佮虎斯太太嘛不時會來問珍的病情。",
    "paragraph_id": 91,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "下晡三點，伊俐莎白感覺來尼德菲遮齪嘈傷久矣，姑不將想欲告辭。賓利小姐不止仔好心，隨講會當派馬車送伊轉去。當當伊俐莎白想欲接受賓利小姐好意的時陣，想袂到珍煞講伊希望伊俐莎白會當留落來。姑不而將，賓利小姐只好叫伊俐莎白閣加蹛幾工仔。伊俐莎白是誠歡喜會當留落來陪家己的阿姊，所以就叫人將伊欲留佇尼德菲山莊的消息，送轉去浪保恩，順紲替伊款幾領衫過來通好替換。",
    "paragraph_id": 92,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "【第八章】 下晡五點主人家兩位賓利小姐落去換衫，六點半的時，伊俐莎白就予人請落去食暗。若講著禮數，逐家是誠周至，全倚過來問珍的病情，尤其是賓利先生是特別關心，伊這的款態度予伊俐莎白看甲心內誠歡喜，是講，珍的病情一直無較好，毋才無法度予主人家較滿的答覆。賓利這對姊妹仔一聽著伊俐莎白按呢應，隨講𪜶為著珍是煩惱甲，閣講感冒是一切的病源，希望病人會當較緊好。",
    "paragraph_id": 93,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "只不過，這款鋪排話講煞，這兩个人就共珍的代誌抨咧，連甲半句嘛無閣提起。𪜶的這款態度全予伊俐莎白看在眼內，本成伊就無佮意這對姊妹仔，這當陣更加討厭。有影，所有的人干焦賓利先生是真心真意咧要意珍的身體，對伊俐莎白更加好禮甲有賰。只是講，除了賓利以外，其他的人攏無啥欲佮伊俐莎白有交插。",
    "paragraph_id": 94,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "賓利小姐規心攏佇達西的身軀頂，閣講甲虎斯這个貪惰骨，伊坐佇伊俐莎白的邊仔，伊活佇這个世間就是欲食、欲啉佮奕牌仔爾，伊看伊俐莎白甘願食菜嘛無欲動封肉，就無想欲佮伊講話矣。暗頓食煞，伊俐莎白就隨轉去和珍做伴。伊一下離開飯廳，賓利小姐就開始講伊俐莎白的歹話，嫌伊毋捌禮數，講人範無人範，論內才閣無內才，共伊譬相甲無一塊好。",
    "paragraph_id": 95,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "虎斯太太講甲更加歹聽，哩哩囉囉講一大拖，最後閣講：「這个人除了會走會行，敢有啥物會看得的？早起時仔伊拄行入來的彼款形，袂輸若痟查某咧。」 賓利小姐講：「你講甲對對對，誠實若痟查某咧！予我差一點仔就笑出來矣！伊來欲創啥？就為著𪜶姊仔去感著？敢有必要對庄仔頭行來到咱遮？規个頭毛挐氅氅！」 虎斯特太太又閣講：「我和恁相輸，伊裙尾的內裡定著予漉糊糜仔浸有六吋較加，伊閣想欲用外裙來遮，謼！哪掩會牢啦！",
    "paragraph_id": 96,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」 賓利先生講：「恁的目睭是按怎攏遮爾仔利咧？伊俐莎白行入來的時，我完全無看著你講的裙尾有偌驚人，顛倒感覺伊的面色誠有精神。」 賓利小姐看家己的阿兄無想欲挔柴添火著，就翻頭去問達西。「達西先生，你一定嘛有看著乎？你敢會予恁小妹看起來親像伊遐狼狽？」 「我當然嘛毋甘！」 「三英里路？抑是五英里路？啥人知伊是行偌濟英里路咧！規个跤盤齊漉糊仔糜，而且閣是孤一个人行遮爾仔遠，伊這是欲表示啥？",
    "paragraph_id": 97,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "在我來看，伊就是一个無家教兼毋捌禮數的大面神爾。」 賓利先生講：「這會當證明𪜶兩个姊妹仔的感情足好。」 賓利小姐假無意對達西講：「達西先生，阮誠替伊煩惱，這改伊遮爾仔衝碰，毋知敢會影響著你對伊彼兩蕊媠目的愛慕袂？」 達西應講：「哪會？伊行這逝路了後，彼對目睭更加有神矣！」 這句話講煞，規厝間隨無聲無說，恬一睏仔去了後，虎斯太太又閣開喙講話。",
    "paragraph_id": 98,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "「我是誠關心珍．班奈小姐，伊有影是一个可愛的姑娘仔，我誠心誠意向望伊會當嫁一个好翁。可惜，伊生佇彼款家庭，毋捌字閣兼無衛生的親情，一捾若肉粽咧！我看，若想欲有好姻緣，彼是罟仔寮著火－全無望囉！」 虎斯太太的這段話講煞，這對姊妹仔直直笑袂停，賓利落尾聽袂落去矣，就大聲共𪜶應。「就算講𪜶蹛佇破草厝仔的親情濟甲若山，嘛無才調改變班奈小姐古錐閣可愛的事實。",
    "paragraph_id": 99,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」 達西講：「毋過這款條件，恐驚會予𪜶無法度嫁予有身份地位的查埔人。」 達西的話雖然對賓利來講無啥物效，毋過賓利這對姊妹仔是聽甲足得意，就愈講愈紲拍，共班奈小姐所有的親情攏提來滾耍笑。雖然尻川後話是講甲遮爾仔歹聽，毋過𪜶佇珍的面頭前卻是萬分溫柔、百般體貼，佇房間仔內陪珍講誠濟話，一直到啉咖啡的時間才離開。珍的病情攏無較好，伊俐莎白纏綴佇邊仔，一直到日頭落山，看珍睏落眠了後，才有淡薄仔安心。",
    "paragraph_id": 100,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "為著禮數，雖然伊俐莎白誠無願意，猶是行落去樓跤的客廳陪主人講話。伊俐莎白拄行入去的時，看著𪜶咧奕牌仔，逐家看伊落來，就招伊做伙耍。伊俐莎白驚𪜶跋傷大，挨推講連鞭閣愛起去照顧珍，講伊借來一本冊就欲走矣。虎斯先生誠意外：「你甘願看冊，嘛無愛耍牌仔？這真正足罕見的。」 賓利小姐的話講了有較鹹：「耍牌仔這層代誌，伊俐莎白．班奈小姐是看無目地的，伊是一位了不起的讀冊人，對別項代誌攏無興趣。",
    "paragraph_id": 101,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」 伊俐莎白聽著這較話嘛無咧軟，隨應講：「你若是咧呵咾我，我有影擔當袂起；若是咧譴責我，我嘛無欲受這款責備！我並毋是你講的啥物了不起的讀冊人，萬項物件我攏誠有興趣。」 賓利講：「我咧臆你一定足想欲陪佇恁阿姐的身軀邊，希望伊較緊好起來，這才是你上歡喜的代誌。」 伊隨對冊桌仔頂懸提一寡冊予伊俐莎白，閣講：「若是我有較濟冊就好矣！是講我就貧惰人，厝裡的冊無蓋濟，論看過的閣加少。",
    "paragraph_id": 102,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」 伊俐莎白講這幾本就予伊看袂了矣。賓利小姐講：「嘛咧奇，咱阿爸哪會干焦留這幾本冊爾咧？達西先生，恁翩堡理書房的冊，濟甲是無人會比並得。」 達西講：「彼哪有啥！遐攏是幾若代傳落來的。」 賓利小姐閣講：「你家己嘛買袂少啊！定定看你咧買冊。」 達西講：「這馬我有這款日子通過，家傳的書庫，當然嘛愛加減出一寡力。」 「阿兄，以後咱家己起的厝，我干焦希望有翩堡理的一半仔媠就好。你佇德比郡附近買地好矣！",
    "paragraph_id": 103,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "而且閣愛提翩堡理來做見本家己起。」 賓利講：「用起的較慢，用買的較緊。只要達西頕頭，我窸倏就共翩堡理買落來。」 賓利小姐講：「你講彼有空無榫的是欲創啥？阿兄，我是以你的經濟條件予你建議呢！」 賓利講：「這你就毋知矣！翩堡理是無人起會成的，買落來較有影。」 伊俐莎白聽𪜶講遮的話聽甲迷迷，規本冊連甲半个字都讀袂入去，後來規氣共冊囥落來，坐踮賓利兄妹仔的邊仔，看𪜶奕牌仔。",
    "paragraph_id": 104,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "這時，賓利小姐又閣問達西：「對春天到今，達西小姐抽躼矣乎？以後，伊敢會生做和我平懸？」 「我想會喔！伊這馬量約有伊俐莎白．班奈小姐遐懸矣！嗯！恐驚閣較懸一屑仔。」 「我足想欲閣再見著伊的！從來都無人親像伊遮爾仔得我的緣！面模仔媠又閣捌禮數，遮少歲又閣逐項會，伊彈的鋼琴誠實無人會比得。」 賓利先生講：「這馬的查某囡仔哪會攏遮才情啦！刺膨紗、款厝內、繡花、做裁縫逐項會，我聽著的逐个攏是才女。",
    "paragraph_id": 105,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」 達西講：「你的標準實在有夠低，親像你所講的彼款才情，只要是查某人，毋是攏愛會？按呢就欲叫做才女？我毋敢親像你講大聲話，我捌足濟小姐，毋過，擔當會起才女的名號，無超過六个人。」 伊俐莎白問：「照你按呢講，欲予你叫做才女，定著愛符合足濟條件囉？佇你的心目中，愛啥物條件才有夠格？」 達西都猶未開喙咧，伊彼个應聲鑼就先開口矣：「彼是當然的！若是無比人較有才調，當然袂當叫做才女敢毋是？",
    "paragraph_id": 106,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "一个有內才的女性，毋但愛聲音好、行踏幼秀、穿插入時、打扮雅氣，又閣愛會彈會唱、會畫會寫，上重要的是，講話表情攏愛古錐得人意，若無，就無夠格。」 聽煞，達西閣補一句話：「除了遮的條件，閣一定愛看冊，按呢才會有見識。」 「莫怪你干焦捌六个才女爾爾，聽恁講了，我足懷疑，敢誠實有這款人的存在？",
    "paragraph_id": 107,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」 聽著伊俐莎白按呢講，虎斯太太和賓利小姐隨共抗議，講伊哪通遮看輕查某人的才華，而且閣講𪜶的朋友內底，就有誠濟符合這款條件的人，叫伊俐莎白毋通「家己面的無肉，怨妒人的大尻川」。這三个人一句來一句去，一直到虎斯先生叫𪜶恬去，講這馬是咧耍牌仔，毋是咧相罵，所有的人才停止爭論，過無偌久，伊俐莎白嘛行離開客廳矣。伊俐莎白一下行出去，賓利小姐鹹閣澀的話就佇尻川後生出來矣。",
    "paragraph_id": 108,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "「有一寡查某人，為著欲予查埔人看伊較有，就講其他的女性無夠好，這是誠卑鄙的代誌，伊俐莎白就是這款人。無定著有查埔人會去欣賞著伊這款的，猶毋過，這款無品的人，我上看伊無。達西聽會出來，這幾句話是刁故意講予伊聽的，就隨講：「你講了有影！若是查某人欲引起查埔人的注意，使心機，用計謀，這確實足卑鄙！任何的查某人按呢做，攏會予人討厭。」 賓利小姐聽著這款回答，毋知愛共應啥，就無閣再講落去矣。",
    "paragraph_id": 109,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊俐莎白尾手有閣來，向𪜶講珍的病情閣較重矣，伊行袂開跤，袂閣落來佮𪜶坐矣。賓利一聽著按呢，隨就欲去倩庄內的醫生閣來一逝。兩位賓利小姐煞表示，佇這款庄跤所在倩的醫生無路用，應該愛去倫敦予上有名的醫生看。伊俐莎白感覺這兩種辦法攏無妥當，落尾討論的結果就是先予伊照顧，若是到明仔載早起，珍猶是無較好，就隨去請庄仔內的醫生來共伊看。賓利心內誠不安，賓利姊妹仔嘛講𪜶煩惱甲。",
    "paragraph_id": 110,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "食暗了後，兩姊妹隨去彈琴唱歌，講是欲消敨𪜶心內的鬱悶。賓利是傱來傱去，硞硞咧吩咐管家，一定愛予病人上好的照顧佮款待。【第九章】 彼一暝，伊俐莎白攏咧照顧伊的阿姊，第二工透早，珍的病情總算有較好。賓利天一下光就隨叫人來問珍的病況，賓利小姐嘛有叫使用人來表達關心，伊俐莎白對𪜶講病人是有較好淡薄矣，猶毋過，著愛倩人去浪保恩，請班奈太太來一逝，才會當知影敢是當咧恢復。",
    "paragraph_id": 111,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "過無偌久，班奈太太就𤆬兩个細漢查某囝過來尼德菲山莊矣。若是珍真正有啥物三長兩短，班奈太太定著會吼死！猶毋過，伊一下看著珍無遐嚴重，心內就安矣！伊苦袂得珍千萬毋通遐爾仔緊好起來，因為若好了傷緊，珍著愛隨離開尼德菲山莊矣。班奈太太和珍話猶講無三句話，賓利小姐就親身來請𪜶落去食早頓。班奈太太就共三个查某囝𤆬咧，大大方方欲去佮賓利一家伙仔做伙食飯。",
    "paragraph_id": 112,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "賓利佇飯廳咧等好消息，伊向望珍的病情無班奈太太所想的遐嚴重，毋過，班奈太太煞按呢共應：｢無想到會遮嚴重呢！醫生講這款情形上好毋通徙振動，若按呢，就愛拜託恁加照顧幾工矣！｣ 賓利大聲講：｢哪通搬徙？這絕對袂使啦！阮小妹嘛仝款無贊成伊這馬搬轉去。｣賓利小姐安搭班奈太太莫煩惱，叫珍穩心仔蹛落來，𪜶會好好仔共伊照顧。賓利小姐雖然講甲誠客氣，毋過態度煞誠冷淡。班奈太太一聽著賓利兄妹仔攏按呢講，隨就說多謝。",
    "paragraph_id": 113,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｢佳哉有恁來共伊照顧，若無，後果我是連想都毋敢想喔！看伊遮艱苦，我足毋甘的！無人親像伊遮爾仔溫馴會替人想，若換做是別人，病甲遮嚴重，一定是哀哀叫！話閣講倒轉來，賓利先生，你這間厝誠實讚呢！佇阮這个庄仔頭揣無遮舒適的，雖然講你才稅無偌久，毋過，你是千萬毋通凊彩搬離開喔！｣ 賓利講：｢我這个人袂厚沙屑，若欲離開尼德菲，五分鐘內隨就會當決落來。猶毋過，現此時我已經決定欲蹛佇這个所在矣！",
    "paragraph_id": 114,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ ｢誠實去予我料著。｣伊俐莎白講。｢喔？你對我有了解？｣賓利先生越頭過來，大聲問伊俐莎白。｢是啊！我完全了解你。｣ ｢希望你講這款話是咧共我褒嗦，若無，遮簡單就予人看透透，嘛是誠悲哀。｣ ｢這愛看款，陰鴆的人嘛無一定會比你較予人想欲去了解。｣ 班奈太太一聽著𪜶按呢一句來一句去，隨大聲喝：｢俐絲，你嘛好矣！這佇別人的厝裡呢！佇厝就無大無細，來人遮閣按呢！｣ ｢原來，你閣有咧研究人的個性喔！",
    "paragraph_id": 115,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "這內底的學問一定誠有意思。｣賓利先生紲落去講。｢是啊！個性複雜的人更加有意思，這是這款人唯一的優點。｣ 達西聽伊俐莎白按呢講，嘛加入話題，講：｢佇庄跤所在，會當予你研究的對象大概無濟，因為四箍輾轉攏遮的人，個性欲仝欲仝。｣ 伊俐莎白應伊講：｢毋過，逐工發生的代誌無仝，每一个人的反應嘛無仝，不時會有新的發現。｣ 班奈太太感覺達西看庄跤所在遮爾無夠重，就風火著對伊講：｢就是講啊！",
    "paragraph_id": 116,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "研究人性這款代誌，阮庄跤所在的人袂較輸恁都市啦！｣ 聽著班奈太太講這款話，逐个人攏驚一趒，尤其是達西先生，伊眼一下仔班奈太太了後，一句話都無講，隨就行離開跤。班奈太太叫是家己諍贏矣，規氣一睏頭，話總共伊講講出來。｢我就是想無，倫敦是有啥物好的咧？就店較濟，人較𤲍爾，敢有啥物稀罕？庄跤的景緻才是媠，賓利先生，你講是毋是？",
    "paragraph_id": 117,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ 賓利應講：｢有好有䆀啦，我一下來庄跤就誠佮意這个所在，過了誠歡喜；毋過，我佇都市嘛仝款，樂暢甲無想欲離開。｣ ｢彼是你個性好毋才按呢！｣班奈太太遠遠眼一下仔達西，講：｢恁彼个好朋友就無按呢想矣！若親像阮庄跤無一塊仔好仝款。｣ 看班奈太太遮爾仔無禮貌，伊俐莎白見笑甲，規个面紅絳絳，講：｢阿母，你誤會達西先生的意思矣！伊只不過是講庄跤和都市袂比得，無法度拄著遐爾仔濟的人，伊所講並無毋著。",
    "paragraph_id": 118,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ 班奈太太講：｢是啊！乖查某囝！啥人講毋是咧？若講佇咱庄閣拄袂著偌濟人，我相信比這个庄仔頭閣較大的嘛無幾个矣！干焦和咱有交陪的，上無嘛有二十四戶。｣ 若毋是顧著伊俐莎白的面子，賓利早就當場笑出來矣。賓利彼對姊妹仔禮數就無遮周至，尤其是賓利小姐，用看好戲的表情對達西使一个目箭。奈特太太繼續講落去：｢賓利先生你講是毋是？",
    "paragraph_id": 119,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "親像呂卡斯𪜶彼家伙仔才誠實是𠢕做人，有地位閣好鬥陣，無親像有一寡人，參仔氣帶遐重，叫是家己偌𠢕，看著人曷毋開喙，有夠無禮貌。｣ 為著無欲予班奈繼續講落去，伊俐莎白換一個話題，講：｢阿母！謝露提後來敢有留落來食飯？｣ ｢無，伊硬欲轉去，我臆是厝內的人等伊轉去煮飯。賓利先生，毋是我咧講，阮兜煮飯這款代誌攏是交予下跤手人做，各人有各人的想法啦!呂卡斯這幾个查某囝攏袂䆀，可惜生做無夠媠。",
    "paragraph_id": 120,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "我毋是咧嫌謝露提䆀喔！伊和阮的是交情誠深呢！｣ ｢我看伊是一个誠古錐的小姐。｣賓利講。｢古錐是古錐啦！毋過，你愛承認伊生做普普仔，呂卡斯夫人嘛定定講伊誠欣羨珍生做得媠。這就毋是我咧膨風的，全庄仔頭的人攏嘛講比阮珍較媠的姑娘仔是無地通揣矣。早前，珍才十五歲爾爾，去倫敦蹛佇阮小弟仔遐，隨有人去愛著伊，阮弟婦仔叫是這个人會向伊求婚，後來無按呢做的原因，可能是因為珍傷少歲矣！",
    "paragraph_id": 121,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "是講，這个人捌寫誠濟情詩予伊呢，而且閣寫甲不止仔媠氣喔。｣ 聽著家己的阿母五四三的講甲規米籃，伊俐莎白實在無耐性閣聽落去矣，就開喙接落去講：｢我咧想，這就是人咧講的情關，啥人想會到？這款批寫寫咧，竟然會共感情全寫無去矣！｣ 達西講：｢詩是愛情的米糧。這，一直是我的信念。｣ 伊俐莎白講：｢若是這份情是美麗、堅心又閣健康的愛，這句話無定著有影，橫直，只要有意愛，無論做啥攏是甜蜜的。",
    "paragraph_id": 122,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "若無，干焦小可仔動心爾，就去收著這款毋知咧寫啥的詩，感情莫怪會予煞鼓去。｣ 達西聽了干焦笑笑，後來就無閣再開喙。伊俐莎白驚阿母毋知閣欲舞佗一齣，想欲先講先贏，煞想袂出有啥物話題通講，所以在場就無人講話。過一睏仔了後，班奈太太閣再一擺向賓利說多謝，講，感謝𪜶遮照顧珍，惜花連盆，連伊俐莎白嘛受著遮爾仔好的款待。賓利誠心誠意表達出伊足歡迎班奈兩位小姐來。",
    "paragraph_id": 123,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "因為賓利已經都遮爾仔好禮矣，賓利小姐姑不將激客氣綴咧講，伊嘛足歡喜有人來做伴，只是伊的態度誠無自然。過一觸久仔，班奈太太就吩咐安排馬車，準備欲轉去矣。綴班奈太太來的彼兩个細漢查某囝，早就嗤舞嗤呲會誠久矣，最後佇欲離開的時，上細漢的俐蒂亞向賓利先生開喙，叫伊愛照品照行，著定愛佇尼德菲山莊開一擺舞會。",
    "paragraph_id": 124,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "俐蒂亞才十五歲爾爾，生做肥軟仔肥軟，身材發育甲誠大人款，是班奈太太的掌上明珠，寵倖甲強欲𬦰上天，毋才會遮少歲就放伊出來咧交際應酬。這个查某囡仔做代誌無站無節，定定去𪜶姨丈遐參加酒宴，彼篷的軍官看伊有嬈，就若胡蠅黏牛屎，予伊的身軀邊定定綴誠濟姼仔詼。",
    "paragraph_id": 125,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "本底就無啥捌代誌的俐蒂亞，予這篷軍官詼甲毋知家己幾兩重，叫是家己有資格去要求賓利先生開舞會，而且閣誠無禮貌對賓利講：伊若無照品照行，未來佇好德福郡就歹徛起矣！｢等恁阿姊身體好原全，我一定會佇遮開舞會，做你放心！｣ 賓利的回答予班奈太太誠滿意，全然無智覺著家己的查某囝衝碰講遮的話有偌爾仔無禮貌。",
    "paragraph_id": 126,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "𪜶母仔囝三个人一離開尼德菲山莊，伊俐莎白就隨入去珍的房間，伊知影，除了賓利之外，這陣人一定會佇尻脊後將早起發生的代誌講甲足歹聽。伊料想袂到的是，無論別人按怎使弄，達西一句歹聽話嘛無講。就算講賓利小姐一直用伊俐莎白彼對活靈靈的目睭來剾洗伊，達西對伊俐莎白的思慕，一點仔都無去予減著。【第十章】 佇尼德菲的這一暗，珍的病情有較穩定矣，所以伊俐莎白就落去客廳佮賓利這一家人坐做伙。",
    "paragraph_id": 127,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "這一暗就無人咧跋筊矣，達西當咧寫批，賓利小姐坐邊仔看伊寫，磕袂著就愛達西佇批內底，替伊向達西小姐請安問好。伊俐莎白那紩衫那聽賓利小姐和達西的對談。伊不時聽著賓利小姐共達西褒嗦，毋過達西攏誠冷淡，欲插若毋插仝款。𪜶的對話，聽入伊俐莎白的耳空內，予伊感覺足趣味的！賓利小姐講：「達西小姐若收著這張批，毋知會偌爾仔歡喜咧！」 達西先生恬恬無講話。賓利小姐又閣講：「你寫批的速度，哪會遮爾仔緊！",
    "paragraph_id": 128,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」 達西應講：「你講重耽矣！我寫的速度誠慢。」 「你一年愛寫的批一定足濟，閣加公事上愛寫的，定著是更加濟咧囉！」 「佳哉！這款批干焦我愛寫，你毋免。」 「愛共恁小妹仔講，我誠想欲見伊的。」 「這你才拄吩咐過爾爾，我已經有寫矣。」 「彼支筆已經鈍去矣乎？我來替你修修咧。」 「感謝你的好意，我的筆家己修較慣勢。」 「喔！你的批哪會寫甲遮整齊？」 達西又閣無應聲矣。",
    "paragraph_id": 129,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "賓利小姐講：「你敢會使替我共達西小姐講，講我聽著伊的琴愈彈愈進步，實在是足歡喜的。閣愛請你替我落去，伊寄來的彼張圖，我有夠佮意，誠實無人會比得。」 達西回伊講：「你這馬所講的，敢會使後擺才閣寫，這張批紙已經寫袂落去矣。」 「無要緊，橫直正月我就會當閣佮伊見面矣。是講，達西先生，你敢捷寫遮爾仔媠氣的長批予恁小妹？」 「我寫的批一向攏誠長無錯，猶毋過，是毋是媠氣？這我毋敢講。",
    "paragraph_id": 130,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」 「有法度寫遮爾仔長的批，彼是有才情，哪會袂媠氣咧？」 到甲這時，賓利實誠是聽袂落去矣，就大聲對伊的小妹講：「你按呢扶達西無路用啦！伊寫的批，並毋是逐字攏清楚，若拄著較長音節的字，嘛愛頓蹬誠久才有法度寫出來，達西，你講是毋？」 達西回賓利講：「咱兩个人寫批的作風完全無仝。」 賓利小姐回講：「你嘛較拜託咧！阿兄！你寫的批，字有夠潦草，定定寫到一半就共皂掉，另外一半猶寫袂齊全，閣敢講人！",
    "paragraph_id": 131,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」 賓利應講：「這是我的頭殼動傷緊矣！手綴袂著毋才會按呢！所以，有當時仔人收著我的批，完全毋知我咧寫啥貨。」 伊俐莎白笑笑仔對賓利講：「賓利先生，你遮謙虛，予原本想欲責備你的人，攏歹勢講落去矣。」 達西聽著伊俐莎白開口矣，就隨攑頭表達出伊的意見：「枵鬼假細膩，假謙虛的人，無定著是真膨風！」 賓利應講：「若按呢，拄才我講遐的話，是謙虛抑是膨風？」 達西講：「你是轉彎踅角咧褒家己啦！",
    "paragraph_id": 132,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "你講你的字潦草是因為腦筋紡傷緊，這意思敢毋是講你的批寫甲足好的，所以字的好䆀無人會去要意。下早仔，你毋是才和班奈太太講你若想欲搬離開遮，五分鐘就會當做決定，這嘛是咧展你家己是偌爾仔有才情！閣再講，人若急性，會予該做的代誌做重耽去，這對人對事攏無好處，嘛無啥物通誇口的。」 賓利聽達西按呢講，誠不服。「你嘛好矣！透早的代誌到今猶記牢牢？",
    "paragraph_id": 133,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "講較坦白的，我對家己的看法毋捌重耽過，到今猶是按呢，所以講，毋是我想欲佇小姐的面頭前展風神，才刁工表現出我做代誌緊氣。」 伊俐莎白講：「達西先生，你講遮的話，拄好是咧予賓利先生機會，通好說明伊是按怎會按呢做。」 賓利講：「我實在是足歡喜的！我這个朋友講遮的話，予你按呢轉一下，煞變做是咧幫贊我。毋過，這絕對毋是伊的本意！是講，伊的本意是啥？我嘛講袂清楚，達西，你家己來講！",
    "paragraph_id": 134,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」 「我的意思是，一个人千萬毋通無佮人參詳，就大主大意隨落決定，若無，事後定著會後悔。賓利這个人就是按呢，所以不時做毋著代誌，毋過伊毋但無欲承認，閣講是家己做代誌緊氣。」 伊俐莎白對達西講：「若照你按呢講，伊毋就做任何代誌攏愛佮朋友參詳過？朋友叫伊往東，伊就袂使往西？」 「你若欲共你講的這，硬講是我的意思，彼我毋承認！",
    "paragraph_id": 135,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "是講，班奈小姐，就算你講的是真的，你嘛千萬毋通袂記得，這个朋友會叫伊按呢做，定著是有伊的理由，而且，伊並無堅持賓利一定愛照伊的意思去做。」 「會聽人的苦勸這點，佇你的身軀頂，可能猶揣無，敢毋是？」 「若是凊凊彩彩就耳空輕，這對講話的人佮聽話的人，攏袂當算是啥物優點。」 「達西先生，我感覺你傷主觀矣！你無考慮著友情對一个人的影響。愛知呢！若是看朋友有夠重的人，毋免加講啥，伊就會聽朋友所有的建議。",
    "paragraph_id": 136,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "通常是按呢，這个人若本底就拍算欲按呢做矣，朋友萬一無認同，毋免開喙，彼个人就會改變家己的想法。話閣講倒轉來，這款人敢有啥物毋著的？」 「咱先慢且討論這个議題，先來研究看覓咧，這个人的朋友所提出的建議是啥物？敢有合理？這兩个人的交情，敢誠實好甲按呢？」 聽伊俐莎白佮達西一句來一句去，賓利是笑甲足大聲，講：「班奈小姐，坦白對你講，若毋是達西先生比我較懸，漢草比我較好，我才無咧共伊信篤咧！你就毋知影！",
    "paragraph_id": 137,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "達西這个人有當時仔誠予我誠刺鑿。」 達西的喙角若像有文文仔笑一下，毋過，伊俐莎白煞感覺伊是咧受氣，害家己想欲笑閣毋敢笑。達西講：「我了解你的意思，賓利，你無愛人相諍，所以用這款話叫阮莫閣講落去矣。」 賓利講：「無定著就像你講的按呢喔！若是恁會當小緩咧，等我行離開房間，看恁欲按怎講，我攏無要緊。」 伊俐莎白講：「好矣！到遮煞！達西先生猶是緊去共你的批寫予好勢較要緊。",
    "paragraph_id": 138,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」 達西先生隨聽伊俐莎白的意見，繼續去寫批。後來，達西請賓利小姐和伊俐莎白彈琴予逐家欣賞。賓利小姐一下聽著達西按呢講，就隨倚去鋼琴邊仔，假意客氣講欲請伊俐莎白先彈，伊俐莎白用更較客氣的言語共伊推辭，尾手，賓利小姐就大大方方坐落來矣。虎斯太太替伊的小妹伴唱，這兩个人咧表演的時陣，伊俐莎白就坐咧看琴譜，這時，達西先生的兩蕊目睭，一直相對伊的身軀頂來。",
    "paragraph_id": 139,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊俐莎白心內咧想：若是講，這个了不起的人對伊有意愛，這款代誌，伊是連想都毋敢想；毋過，若講達西是因為看伊鑿目才一直相對遮來，這嘛講袂通。賓利小姐彈幾首仔慢歌了後，就彈一寡仔較活潑的歌曲來改變氣氛。無一觸久仔，達西就行來伊俐莎白的面頭前，對伊講：「班奈小姐，你敢有想欲趁這个機會，跳一下仔舞？」 伊俐莎白干焦笑一下，無共伊應。達西先生感覺足奇怪，就閣共伊問一改。伊俐莎白講：「拄才我就有聽著你咧問矣！",
    "paragraph_id": 140,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "只不過，我毋知影愛怎樣仔應你較好。若是應你講想欲跳，你一定會笑我哪會佮意這款下等人的娛樂。誠可惜，你的奸計予我看出出，所以，我欲共你講，我誠實無愛跳舞，這馬，你就毋敢看我無矣，敢是？」 「我真正毋敢。」 伊俐莎白原底欲借這个機會予達西先生歹看，想袂到，達西竟然會遮爾仔紳士，予伊雄雄煞愣去。伊俐莎白本底就是誠溫柔的人，雖然佮達西一句來一句去，毋過，煞一點仔攏無影響著達西對伊的好感。",
    "paragraph_id": 141,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "達西從來都毋捌遮爾仔佮意一个人，伊心內咧想，若毋是伊俐莎白的家庭佮親情予伊無法度接受，若無早就採取行動矣。這款情景，予賓利小姐看佇眼內，心內誠怨妒，伊足希望伊俐莎白會當趕緊轉去，所以不止仔希望珍會當緊好起來。賓利小姐為著欲予達西討厭伊俐莎白，磕袂著就咧共伊詼，講伊佮伊俐莎白一定會結成良緣，而且，這層婚事絕對會足趣味的。隔轉工透早，賓利小姐和達西先生佇樹林散步的時，賓利小姐又閣共伊消遣。",
    "paragraph_id": 142,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "賓利小姐講：「另日仔恁的親事若有成，愛會記得共恁丈姆小提醒一下，飯會當亂食，話是毋通亂講。猶閣有，若是你的能力做會夠，叫恁彼幾个姨仔莫遐嬈，痟翁嘛袂當像𪜶按呢！猶閣有，尊夫人若親像性地無蓋好，以後請叫伊愛較有禮貌淡薄仔。」 達西講：「毋知你對我未來婚姻的幸福，猶閣有啥物指教？」 「猶有咧！結婚了後你就愛共𪜶阿姨和姨丈的畫像，囥佇你彼个做法官的伯公邊仔，橫直仝攏是法律界的。",
    "paragraph_id": 143,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "上重要的是，你愛好好仔交代替尊夫人畫像的人，若無，彼兩蕊你心愛的目睭，欲按怎畫會出來咧！」 當當講了紲拍的時，雄雄看著虎斯太太和伊俐莎白對另外一條路行過來。賓利小姐就隨恬去，招呼講：「毋知影恁嘛出來散步！」 「啥人叫恁家己出來，也無欲揣我！」 虎斯太太一下講煞，隨共達西先生另外一肢手勾牢咧，三个人做伙行，將伊俐莎白一个人放佇咧後壁面。達西先生感覺按呢誠無禮貌，就建議講欲去行較大條的彼條路。",
    "paragraph_id": 144,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊俐莎白本成就無想欲和這幾个人行做伙，隨笑微微講：「恁三个行做伙的畫面，實在是足好看的！加我一个就破壞去矣。我家己行就好，再會！」 一行離開跤了後，伊俐莎白規个人攏輕鬆起來矣！看著珍的身體好甲欲離矣，想著兩三工過了後就會當轉去厝裡，伊俐莎白的心情真正歡喜甲想欲呼噓仔。【第十一章】 暗頓食飽了後，伊俐莎白隨起去樓頂，看珍已經共衫穿好勢矣，袂去寒著，就陪伊落去客廳。",
    "paragraph_id": 145,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "賓利小姐佮虎斯太太看著珍，攏講家己是偌爾仔心悶，這馬看著伊好起來矣，實在是足歡喜。佇查埔人猶袂入來的彼點鐘，這對姊妹仔不止仔親切閣熱情，佮珍講的話題攏誠詼諧，𪜶的態度是伊俐莎白從來到今毋捌看見的；只是講，佇男士行入來了後，賓利小姐就無閣要意珍的代誌矣。達西一入門，隨就引起賓利小姐的注目，一直想欲開喙佮伊講話。",
    "paragraph_id": 146,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "達西先客氣恭喜珍的身體有較好矣；虎斯先生小可仔頕頭，講會當看著珍誠歡喜；毋過，若是欲講有真情實意，是無人佮賓利會當比並得，伊和珍所講的每一句話，攏充滿愛意佮關心。賓利驚客廳寒，會予病人袂堪得，所以就一直添柴火，閣叫珍坐離門口較遠、較倚近火爐的這爿，伊嘛佇珍的身軀邊坐落來，專心致意咧照顧珍。這款情景，予伊俐莎白伊那繡花那歡喜咧看。茶啉煞，因為無人欲奕牌仔，虎斯先生無代誌做，只好坐佇膨椅盹龜。",
    "paragraph_id": 147,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "達西提一本冊咧看，賓利小姐嘛隨去提一本冊囥佇手裡。伊一面看達西咧讀冊，一面咧讀家己的冊，磕袂著就問達西看到佗位？彼本冊內容是啥？賓利小姐問一句，達西就應一句。想欲起話頭並無遐簡單，達西一直專心咧看伊的冊。賓利小姐所看的這本冊，是達西彼本的下集，原本伊會揀這本冊，是為著欲佮達西有話講，想袂到家己讀無路來，就直直哈唏。賓利小姐講：｢親像按呢規暗恬恬仔咧看冊，無啥物娛樂會當比會過這！",
    "paragraph_id": 148,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "若是阮兜以後無一間較成樣的書房，我一定會足遺憾的。｣ 在場的人攏無人應伊。過無偌久，賓利小姐哈唏的聲又閣出現，這改，伊規氣共冊抨佇邊仔，徛起來佇客廳踅玲瑯。伊聽著賓利對班奈大小姐講著欲開舞會的代誌，隨閣開喙提出意見。｢你敢誠實欲佇尼德菲山莊開舞會？我勸你愛問一下仔在場的人才來做決定。佇咱這內底，就有人認為跳舞毋是議量，是受罪。若無人按呢想，你會當罵我。",
    "paragraph_id": 149,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ 賓利回伊的小妹講：｢若你講的是達西，我才無欲管待伊咧！橫直我就是欲佇尼德菲山莊開舞會！｣ 賓利小姐講：｢若是你誠實欲開舞會，敢會使翻新？舞會舞來舞去，攏干焦咧跳舞，跳久嘛會厭！規氣咱趁這个機會來開講，按呢，敢會較有意思？｣ 賓利講：｢是較有意思無毋著啦！只是講，這款舞會敢有算講是舞會？｣ 賓利小姐無應伊，干焦繼續佇達西的身軀邊行過來、行過去，希望達西會當欣賞伊行路的姿態佮體格。",
    "paragraph_id": 150,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "可惜，達西連頭都無攑，誠專心咧看冊，所以賓利小姐按呢做，誠實是白了工。後來，賓利小姐想著一个辦法，伊叫伊俐莎白嘛起來行，閣講驚伊坐傷久會鬱牢咧，像家己按呢行行咧、敨敨咧，精神會較好。這步確實有效，達西隨攑頭看這兩个人佇客廳行來行去，看一下久了後，連冊都囥佇邊仔無閣再讀。兩位小姐看著伊按呢，就招伊做伙來行，毋過，達西拒絕𪜶矣。",
    "paragraph_id": 151,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "達西講，伊臆這兩位小姐會佇客廳行來行去，上主要的動機有兩个，伊若是加入，無論是佗一个動機，齊會去予伊拍歹去。｢伊俐莎白，你敢聽有達西講遮的話是啥物用意？｣ ｢聽曷有！伊一定是存範欲刁難咱的，莫插伊就好！予伊失望一下。｣ 可惜，賓利小姐根本都聽袂入耳，一直叫達西愛解說予清楚，伊講的彼兩个動機是啥？所以達西就開破予這兩位小姐聽。",
    "paragraph_id": 152,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｢恁會按呢做，有可能因為恁兩个人是好朋友，有腹內話欲講；嘛有可能是恁感覺家己行路的模樣特別好看，希望別人來欣賞。若是第一種，我若加入，就是攪擾恁；若是第二種，我坐佇遮欣賞，敢毋是拄好合恁的意？｣ ｢哎唷！遮爾毒的話我從來就毋捌聽過，伊哪講會出喙？咱愛按怎共罰？｣ 賓利小姐越頭按呢問伊俐莎白，煞予聽甲起愛笑。",
    "paragraph_id": 153,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｢你若有心欲共伊罰，一定揣有辦法，恁兩个人遐爾仔熟，詼來詼去、互相創治，你百面有才調對付伊的。｣ 賓利小姐講：｢天地良心喔！我是講真的喔！阮兩个人雖然誠熟，毋過我從來都毋捌去對付伊。袂當！哪會使！親像伊這種個性冷靜、頭殼變竅閣遮緊的人，我哪有才調對付伊咧！若是講欲共伊詼，講一句較得失你的話，咱做人若無理由，千萬毋通烏白笑--人，萬不幸予人笑倒轉去，按呢就漏氣矣！",
    "paragraph_id": 154,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ 伊俐莎白講：｢原來達西先生是予人袂詼得的啊！真正是鞏金的，佳哉，親像伊這款條件的朋友我無蓋濟，若無，親像我遮愛詼諧，損失毋就傷大矣！｣ ｢賓利小姐共我褒甲傷過頭矣！｣達西掠伊俐莎白金金看，講：｢若是共詼--人、恥笑--人當做是正經代誌來看待，按呢，這个人就算巧、反應閣緊，嘛無啥好通誇口的。｣ ｢彼是當然的！｣伊俐莎白講：「佳哉我毋是這款人！",
    "paragraph_id": 155,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "做代誌老實、抑是聰明有智慧的人，攏毋是我詼諧的對象；毋過，悾歁、無聊、譀呱呱、矛盾的言論，聽佇咧耳空內，我愛承認，若無去共詼兩句仔，我誠實袂過癮！我咧想，你一定無我這款欠點。」 達西應講：｢人無十全，欠點加減攏嘛有，我這世人攏咧研究：著愛按怎，才會當共欠點抾㧒捔。｣ 伊莉莎白講：｢你講了誠著！虛華佮驕傲，敢算是欠點？｣ ｢無錯！虛華當然是欠點。不過，驕傲……若誠實是巧巧人，驕傲就會較有撙節。",
    "paragraph_id": 156,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ 伊俐莎白聽著達西按呢講，險仔笑出來，隨就共頭越去邊仔去，驚去予人發現。賓利小姐無通插喙，早就袂堪得矣，所以誠無客氣就對伊俐莎白講：「我想你已經問煞矣，敢是？結論是啥？」 伊俐莎白講：「我完全同意達西先生是一个媠十全的人，伊家己嘛大大方方承認矣。」 「無！」達西講：「我無講這款話，我家己的症頭有夠濟，毋過，我的症頭和我的頭腦一點仔關係都無。若講個性，我是袂為著別人來委屈著家己。",
    "paragraph_id": 157,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "別人的侗戇佮錯誤，凡勢有人會講：代誌過就好；若這，我真正是無法度；而且，若有人得失我，我一定會記牢咧。我這款個性，無定著有人看著會猌，毋過我這个人就是按呢！只要對一个人無好感，就會永遠無好感。」 伊俐莎白笑笑仔對達西按呢講：「按呢聽起來，若親像任何人都顧你怨呢！凡勢這就是你的缺點。」 達西嘛笑笑仔共伊應轉去：「啊若你的缺點，就是刁故意欲去誤解人。",
    "paragraph_id": 158,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」 賓利小姐看這局無伊講話的份，就無耐性閣聽落去矣，隨大聲咻：「咱猶是來聽音樂好矣！蕊莎，你應該袂驚我共恁翁吵精神啦，敢是？」伊的阿姊表示講無差，所以賓利小姐就開始彈鋼琴。達西那聽琴那咧想，伊感覺按呢嘛袂䆀。若無，伊閣和伊俐莎白繼續講落去，恐驚會更加貪戀這段感情，這是伊真無願意發生的代誌。【第十二章】 伊俐莎白佮珍參詳了後，第二工透早就寫批予班奈太太，叫伊隨派車來接𪜶轉去。",
    "paragraph_id": 159,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "猶毋過，班奈太太早就按算欲予珍佇遐蹛一禮拜貼貼，所以就挨推講：厝裡的馬車愛到後禮拜二才有通用，猶閣佇批後吩咐，若是賓利兄妹仔有欲叫𪜶加蹛幾工仔，厝裡絕對贊成。伊俐莎白是苦袂得較緊轉去，伊煩惱若閣按呢落去，會予人認為講是厚面皮、蹛落來就毋肯走。伊按算好勢，就算班奈太太無欲派車來，伊嘛趕欲轉去。所以，伊俐莎白就拜託珍隨去共賓利先生借馬車，順紲告辭，講早起就欲離開尼德菲山莊矣。",
    "paragraph_id": 160,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "賓利一聽著𪜶趕欲走，百樣關懷，萬般慰問，直直苦勸𪜶閣蹛落來，上無愛閣加蹛一工。賓利小姐嘛尪姨順話尾，叫兩位人客閣留落來。聽著主人遮爾仔好禮，珍誠歹勢推辭，所以只好佮伊俐莎白繼續留落一工。賓利小姐一聽著珍的決定，隨就反悔矣！伊足怨妒伊俐莎白，當然希望伊緊走緊好。",
    "paragraph_id": 161,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "賓利聽著𪜶遮緊就欲走，一遍閣一遍，講了閣再講，伊講珍的身體好猶袂離，即時離開無啥妥當，落尾，珍猶是感覺愛冗早轉去較好，堅持明仔載定著愛離開尼德菲山莊。達西顛倒感覺這是好消息，伊感覺伊俐莎白佇尼德菲山莊蹛傷久矣！予達西按怎想就想袂到，這擺伊俐莎白來遮蹛，煞予伊的心規个迷落去矣。",
    "paragraph_id": 162,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "加上賓利小姐不時就會提伊的愛慕來滾耍笑，毋才予達西決定欲注意家己的態度，無欲予伊俐莎白知影家己的心意，避免日後予伊食夠夠，將這世人的幸福搦牢咧。達西一下定決心，拜六規工就和伊俐莎白講無十句話，就算這兩个人有單獨佇房間內坐欲半點外鐘，毋過達西誠專心咧看冊，連攑頭一改去看伊俐莎白都無。隔轉工透早做禮拜了後，珍佮伊俐莎白就隨告辭矣。這時，賓利小姐對伊俐莎白就有較客氣，對珍的態度嘛有較親密矣。",
    "paragraph_id": 163,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "賓利小姐共珍攬一下，閣講希望以後猶會當見面，嘛有和伊俐莎白握手，就按呢，伊俐莎白就歡歡喜喜向逐家講再會。轉到厝，班奈太太起毛䆀一直咧踅踅唸；班奈先生看著這兩个查某囝轉來矣，雖然喙裡無講啥，心內有影是真歡喜。班奈先生早就有體會，這兩个大漢查某囝對這家庭是偌爾仔重要！",
    "paragraph_id": 164,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "珍和伊俐莎白轉來厝了後，發覺瑪俐猶是和以早仝款，規心咧探討人性的問題；綺蒂和俐蒂亞的喙直直講袂煞，講來講去攏是民兵團的代誌，尤其是福斯徹上校欲結婚的這个消息。【第十三章】 佇珍佮伊俐莎白轉去厝的隔轉工，班奈先生對𪜶某講：｢我的好牽手，咱中晝頓愛攢較腥臊咧，我咧想，可能有一个人客今仔日會來。｣ ｢我的好老爺，敢會使予我知影是佗一个人客欲來？｣ ｢這个人客是查埔的，而且，閣是第一擺來。",
    "paragraph_id": 165,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ 班奈太太聽一下目睭齊金起來：｢查埔的？閣是第一擺來？這百面是賓利先生！喔！珍！你的喙哪會遮密咧？賓利先生欲來，我實在足歡喜的！毋過……天公伯仔！哪會遮無拄好！今仔日連一尾魚仔都無地通買，看是欲按怎才好？｣ ｢毋是賓利先生！欲來的這个人，從我出世到今，猶閣毋捌看過。｣ 班奈先生這句話予規家伙仔攏驚一趒！所有的人攏圍倚來，問伊到底是啥人欲來？",
    "paragraph_id": 166,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "看著𪜶遐好玄佮著急的模樣，予班奈先生誠樂暢，過一觸久了後，伊才開喙解說。｢差不多佇一個月前，我就收著伊寫批講欲來，過兩禮拜了後，我才回批答應伊。會按呢做，是因為我感覺伊來，是一層予人頭殼疼的代誌。欲來的這个人就是我同祧的外甥仔，嘛是恁的表兄-高林先生。照理來講，我若死，我所有的財產攏是伊的，所以，伊若想欲將恁戽出去，恁嘛著照辦。｣ 班奈太太一下聽著，隨趒跤頓蹄講：｢講著這！我就規腹肚火！",
    "paragraph_id": 167,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "世間哪有這款代誌！財產袂當放予家己的囡仔，煞愛留予無底代的人！我若是你，早就想辦法來解決矣！這真無道理！｣ 珍和伊俐莎白佇邊仔，寬寬仔向班奈太太解說有關英國繼承權的規定，但是，毋管𪜶按怎講，班奈太太猶是受氣受觸，將連看都猶袂看著的高林先生，予伊詈甲無一塊仔好，餾來餾去，一直罵、一直詈、一直講這誠無天理，班奈先生後來聽袂落去，就開喙矣。",
    "paragraph_id": 168,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｢高林先生欲繼承浪保恩的產業，這確實是誠無道理，毋過，伊佇批內有講著，未來伊會想辦法來彌補，你敢有欲聽看伊是欲按怎彌補？｣ 班奈太太講：｢我才毋信咧！你彼時毋是和伊的老爸有㧎空？伊閣會寫批予你？講欲彌補阮？假仙假觸！有夠無禮貌的！我上慼這號人！｣ ｢閣按怎講，伊嘛是好意啦！這馬就予我來共這張批讀予恁聽。『令吾所敬尊長在上： 向時，先父與貴府情誼未盡和睦，令後輩不安。自先父棄世之後，吾極欲彌補。",
    "paragraph_id": 169,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "然，因一時躊躇，錯失良機，論其原由，實因有驚先父在天之靈，見我與伊所怨之人，有所交插……』 聽著這款半文白的批信，班奈太太閣較受氣，講：｢伊是咧講啥痟話咧？我攏聽無！｣ 班奈先生笑笑仔對班奈太太講：｢好太太，你詳細聽落去啦…… 『今，吾已有良策，此因吾受著蒂寶夫人之庇蔭，不吝提拔，令吾擔任該教區的牧師之職。從今開始，吾仰夫人恩澤，受伊的牽教，實是三生有幸！",
    "paragraph_id": 170,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "因此，以吾現今身份，表達欲與貴府重修情誼，貴府該當重視。有關吾繼承浪保恩一事，對貴令嬡之利益，定然有所損蕩，實令吾不安，抱歉萬分。然，請貴府安心，吾定有所補償，日後，可勻勻仔參詳。若無反對，吾欲登門拜訪，量約佇十一月十八號拜一下午四點到位，將佇府上，攪擾數日，直至後禮拜六。對吾而言，並無不便之處，此因蒂寶夫人並無反對之意。請向尊夫人以及貴府諸位小姐請安問好。誠心的祝福！後輩高林敬上。",
    "paragraph_id": 171,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "』 ｢若照按呢看來，下晡四點這个有心的好人就欲來矣！｣班奈先生那將批收入批殼，那對𪜶講：｢伊閣誠有良心佮禮貌喔！我相信這款少年人，值得咱去佮伊交陪，若是蒂寶夫人願意大發慈悲，予伊會當定定來，按呢，就穩妥當的！｣ 班奈太太講：｢我是感覺伊講咱查某囝彼段話，講甲對對！若是伊有拍算欲補償阮，我當然是袂反對囉！｣ 珍講高林先生願意補償的這件代誌，雖然毋知影內容是啥，毋過有這款心嘛是真難得。",
    "paragraph_id": 172,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊俐莎白聽著這个人遮爾仔以蒂寶夫人為重，感覺誠不可思議。伊俐莎白講： ｢阿爸！伊批內底所講的代誌傷譀古！伊講這是啥意思？就算繼承財產這款代誌會當取消，伊敢就誠實願意？咱猶是莫向望較好！伊敢是頭殼怪怪的彼款人？｣ 班奈先生講：｢我咧想，拄好倒反！對伊佇批內彼款又閣謙虛、又閣臭屁的口氣就看會出來，這款人，我誠想欲捌一下。",
    "paragraph_id": 173,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ 瑪俐講：｢就文章來看，伊寫了袂䆀，雖然有一寡詞己經較罕得用矣，毋過伊用了算誠好。｣ 另外彼兩个姊妹仔對欲來的人一點仔興趣都無，因為伊毋是民兵團的人。班奈太太的反應上無仝，這張批予伊的怨氣攏齊敨矣，所以就誠平靜咧等待這个人客來，伊的這款態度嘛予班奈先生感覺誠意外。高林先生準時來矣，班奈這家人攏誠客氣咧接待伊。高林先生是一个二十五歲的少年人，看起來躼躼肥肥，派頭不止仔大，毋過，又閣激一个謙虛款。",
    "paragraph_id": 174,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊拄坐落來就一直褒嗦班奈太太誠有福氣，飼遮濟查某囝，伊講，早就捌聽人講起，班家的查某囝攏媠甲若天仙仝款。才頭改見面爾，就講這款予人聽著會起雞母皮的話，誠實是袂堪得。干焦班奈太太聽甲足歡喜，應講：｢我相信你是一个好心的人，向望你講會到、做會到！我當然知影我彼幾个查某囝是比風聲的閣較媠，未來，一定揣會著好對象！你若無照品照行，你講講這攏是加的！哼！世間上哪會有遮奇怪的代誌咧？",
    "paragraph_id": 175,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ 高林問講：｢你敢是咧講產業繼承權？｣ 班奈太太講：｢確實就是這項，愛知呢！這對阮這幾个查某囝來講，誠實是有夠食虧的。我是無想欲怪你啦！世事就歹按算啦！產業繼承的條件都欲按呢限制，你嘛無通知影日後欲繼承的人是圓抑是扁。｣ ｢這我了解，這件代誌，害苦咱這幾个表小妹矣！我是有誠濟想法，一時煞毋敢衝碰講出來。我會當向這幾个表小妹保證，我來遮，就是欲來表達我的心意的。",
    "paragraph_id": 176,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "目前我猶無拍算欲講，無定著等咱較熟的時……｣ 這時班奈先生來請伊食晝，高林的話才不得已結束。看著這款情形，班奈所有的小姐攏互相眼一下，微微仔笑。高林毋但呵咾這幾个小姐爾，伊閣將客廳、飯廳佮厝內所有的家具攏看甲誠詳細，隨个仔隨个全呵咾著。本底班奈太太聽伊按呢呵咾，心內就會不止仔得意，後來雄雄煞想著，伊誠有可能是咧呵咾家己未來的財產，所以，班奈太太的心肝就變做若像針佇咧揻仝款。",
    "paragraph_id": 177,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "食晝的時，高林嘛呵咾甲，伊問講：「這桌好菜到底是佗一个表小妹煮的？」 班奈太太聽伊按呢問，即時就聽袂入耳矣！隨見怪高林哪會先無去探聽，現此時的班家猶倩會起好廚子，根本就免查某囝去扞鼎灶。高林聽著按呢，就請求班奈太太一定愛原諒伊，千萬毋通見怪伊。班奈太太聽伊會失禮，隨就原諒伊矣。只是講這件代誌，予高林磕袂著就講歹勢、會失禮，足足有十五分鐘遐爾仔久。【第十四章】 拄咧食飯的時，班奈先生是無話無句。",
    "paragraph_id": 178,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "等甲下跤手人離開，伊就足想欲和高林講話。班奈先生咧想，若伊一開喙就將蒂寶夫人提來做話題，這个貴客一定會歡喜甲講袂煞。講起來，班奈先生的話頭實在是揀得好，高林果然褒嗦話講規擔，予原本就不止仔嚴肅的態度，愈講人就愈威嚴。高林提起蒂寶夫人的時，是遐爾仔靠勢，講伊這世人毋捌看過遮爾仔有身份地位的人，有法度親像夫人按呢，對人親切又閣謙虛。",
    "paragraph_id": 179,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "高林講家己誠榮幸，有兩改機會佇夫人的面頭前講經說道，夫人對伊的表現誠肯定，閣請伊去羅辛大樓食過兩擺飯。高林講誠濟人認為蒂寶夫人個性實膜，毋過，在伊來看，顛倒是親切甲，平常時夫人佮伊咧講話，是共伊當做是上等人咧看待。而且，一點仔都袂反對伊佮厝邊隔壁有往來，嘛無阻擋伊離開教區去探訪親情，不時苦勸伊愛冗早結婚，揣一个好對象通成家。",
    "paragraph_id": 180,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "高林講蒂寶夫人捌去伊的寒舍行踏，對伊的厝有提出誠濟寶貴的意見，又閣親身來指示，叫伊愛將樓頂的壁櫥款款咧，買幾个仔柴架仔通貯物件。聽高林按呢講，班奈太太誠好奇，就開喙問伊。｢聽起來，這位夫人閣誠𠢕扞家！伊遮爾仔親切閣好鬥陣，有影無一个貴夫人綴伊會著。伊敢有和你蹛足近？｣ 高林講：｢寒舍的花園和羅辛大樓的花園，拄好隔一條巷仔。｣ 班奈太太問講：｢聽你講伊咧守寡，敢有囡仔？或者是有其他的親情做伙蹛？",
    "paragraph_id": 181,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ ｢夫人干焦一个查某囝爾，伊嘛是羅辛大樓的繼承人，未來，所有的財產攏是伊的。｣ ｢啥？｣班奈太太聽一下趒起來，一直幌頭講：｢伊哪會遮爾仔好運！伊是啥款人物啊？敢生做有媠？｣ 高林講：｢伊生做足古錐的！蒂寶夫人嘛定定咧講，蒂寶小姐是全世界無人會比得的。蒂寶夫人講若毋是伊身體荏，無法度操勞，若無，伊的各種才華是無人綴伊會著的。",
    "paragraph_id": 182,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "這馬，𪜶有倩一个家庭教師來教伊讀冊，家庭教師嘛蹛佇羅辛，三不五時就會和蒂寶小姐坐一台馬車來阮兜的花園行行看看咧。｣ 班奈太太又閣問：｢伊敢捌去倫敦拜見過皇上？｣ 高林應講：｢因為伊身體荏，真可惜無法度去倫敦，這就親像我彼一工向蒂寶夫人所講的，無蒂寶小姐的倫敦，若親像煮菜無摻鹽，閣較豐沛嘛是無滋無味！蒂寶夫人對我這款講法足滿意！",
    "paragraph_id": 183,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "我就是這款人，任何場合攏會準備一寡褒嗦的話，予聽著的人心花開，蒂寶夫人逐擺攏聽甲不止仔歡喜！予我決定欲佇這方面，定定愛進步！｣ 班奈先生講：｢你講了誠著！你既然有這款才華，遮爾𠢕共人扶扶挺挺，對家己嘛誠有幫贊。敢會使請教一下，你這款好聽話，是臨時想出來的？抑是早就準備好的？",
    "paragraph_id": 184,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ 高林講：｢多數攏是便看，臨時才去想著的；毋過有當時仔，我嘛會先想一寡褒嗦的話起來囥，若拄著機會就會當提出來用，這是有技巧的喔！一定愛假做是對心內自然講出的。｣ 班奈先生果然料著矣！伊這个表親確實親像伊所想的遐爾仔譀古，所以感覺足心適。只是講，好歹在心內，喙脣皮相款待，伊干焦有當時仔會和伊俐莎白互相眼一下爾，並無加講啥。真無簡單才等到啉茶的時間，高林的譀古話嘛才有通煞鼓。",
    "paragraph_id": 185,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "茶啉煞，班奈先生請人客讀一本仔冊予逐家欣賞，高林隨就答應，不而過，伊看著提來的冊是小說，伊大驚小怪閣請逐家愛原諒伊，伊毋是無欲替𪜶朗讀，是小說無值得伊開喙。後來高林選一本叫《予女青年的講道集》的冊，然後用伊無聊甲強欲予人睏去的聲調朗讀。拄讀到第三頁的時，俐蒂亞誠實忍袂牢矣，就講話矣！｢母仔！你敢知影姨丈欲叫李的轉去食家己？若是姨丈無欲倩，福斯徹上校一定會倩！",
    "paragraph_id": 186,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "頂禮拜六我有聽姨丈講起這件代誌，我拍算明仔載欲閣去探聽看覓，順紲看展尼先生啥物時陣會轉來。｣ 珍佮伊俐莎白攏叫俐蒂亞緊恬去。高林受氣甲，就共冊囥落來，講：｢這馬的查某囡仔，對正經冊一點仔興趣都無，其實這款冊對𪜶來講才是有路用的！當然，對表小妹仔來講，欲叫伊讀這種冊，若欲愛伊的命，這嘛是袂勉強得的。｣ 高林講煞就隨越頭，講伊想欲佮班奈先生行棋。班奈先生表示贊成，講：｢這確實是好辦法！",
    "paragraph_id": 187,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "咱行咱的棋，查某人就據在 𪜶去，看欲按怎講話攏在𪜶講，咱就莫插𪜶。｣ 班奈太太和五个查某囝攏誠有禮貌向高林會失禮，請伊愛原諒俐蒂亞無禮貌的行為。高林聽遮的話了後，就請在座的女士免掛意，講伊是袂去怪罪表小妹，嘛袂因此懷恨在心。伊解說了後，就去坐佇班奈先生的對面，準備欲和伊做伙行棋。【第十五章】 論真講起來，高林先生並毋是一个通情達理的人，雖然有受過教育、出過社會，毋過，這對伊的個性完全無幫助。",
    "paragraph_id": 188,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "高林的老爸是一个毋捌字的錢貫，自細漢對伊的管教就誠嚴格，所以自細漢到大漢，高林看起來攏是膽膽、謙虛的這款形。高林雖然捌讀過大學，嘛蹛過學寮，可惜並無交著啥物朋友。後來伊得著老爸的遺產，生活變較富裕，遮爾仔少年就有財產，所以伊的目睭就開始生佇咧頭殼頂。彼時，嘛是伊好運，佇漢斯福教區有一个牧師的缺，高林先生有蒂寶夫人的提拔，就允著這个職務。",
    "paragraph_id": 189,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊看這个贊助人的身份地位遐爾仔懸，心內誠崇拜，共伊尊敬甲敢若神仝款；另外一方面，伊因為做牧師了後，感覺家己和別人無仝，做任何代誌就誠講究階級的權利，所以這个人就有靠勢佮謙虛這兩款無仝的雙重人格。高林這馬已經有一間厝，收入嘛誠好，就想欲揣一个對象來成家。伊會翻頭和浪保恩這家重新交陪，就是想欲對五个班奈小姐內底，揣一个來做家後，這就是伊佇批內所講著的補償計畫。",
    "paragraph_id": 190,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "高林認為這是贖罪的計畫，目的是將來欲繼承班奈先生遺產的時，較免去予外人講閒仔話。伊認為這是誠周至的做法，毋但對家己有利，免會當予班奈這家伙仔看來，又會感覺伊誠慷慨。高林看這的五个表小妹，一个是比一个閣較媠，尤其是珍，就想欲娶伊來做某。不而過，高林的拍算第二工就改變矣！伊對班奈太太的話意內底聽會出來，珍已經有對象矣，而且誠緊就會訂婚。",
    "paragraph_id": 191,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "雖然高林感覺淡薄仔無彩，毋過，這溪無魚別溪釣，伊隨就換伊俐莎白來做伊未來的牽手。班奈太太一下知影高林的意思，當然暢甲！只要想著連鞭就有兩个查某囝欲嫁出去矣，伊哪會袂暢咧！毋才高林這个佇幾工前，伊連講都無想欲講的人，這馬予煞予班奈太太足重視的。這一工的下晡，俐蒂亞講伊想欲去麥里鎮，除了瑪俐之外，所有的姊妹仔全講欲陪伊做伙去。",
    "paragraph_id": 192,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "班奈先生想欲較清靜咧，伊苦袂得高林較緊離開書房，書房是班奈先生的地盤，實在無法度予高林這款侗戇的人，一直咧烏白掀伊的冊，閣講一寡五四三的。所以一下聽著查某囝欲去麥里鎮，班奈先生就隨鼓舞高林做伙去。規路，高林攏咧講廢話，所有的班奈小姐干焦會當客氣順伊的話尾。行到麥里鎮的時，兩个較細漢的表小妹就完全無欲插伊矣，沿路若毋是掠軍官金金相，若無，就是看店面的帽仔，佮花草上新的布。",
    "paragraph_id": 193,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "忽然間，班家所有小姐的眼光，全予一位少年家吸引過去。這个生份人，看起來誠有紳士的風度，伊當咧和一位軍官佇街仔邊散步，這位軍官就是展尼先生，也就是俐蒂亞咧問轉來抑未的彼个人。這个生份人向𪜶行一个禮，逐家看伊生做不止仔飄撇，對伊的印象就誠好，綺蒂和俐蒂亞就決心欲去探聽這个人是啥人，所以借口欲去買物件，就直接行對遐去。軍官展尼看著𪜶兩个人，隨就探頭兼擛手，順紲紹介這个飄撇的少年家。",
    "paragraph_id": 194,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊叫做蔚克漢，是前日仔對倫敦來的，連鞭嘛加入民兵團做軍官矣！講起蔚克漢的人範實在是將才，毋但面模仔幼秀，體格閣讚，講話嘛誠合人的意，予人感覺真有禮貌。蔚克漢拄和班家的人講甲足歡喜的時陣，一陣聲音傳過來，予𪜶攏靜落來，全咧斡頭看到底是啥物人來。原來是達西佮賓利一人騎一隻馬對這爿行過來。賓利遠遠看著班奈小姐就趕緊過來打招呼。賓利講伊才想欲去浪保恩去看珍的身體有較好無，想袂到會佇遮拄著。",
    "paragraph_id": 195,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "達西嘛應講𪜶誠實是欲去浪保恩看珍。達西的目睭一直佇伊俐莎白的身軀頂，突然間，雄雄看著蔚克漢，面色變甲白蔥蔥；蔚克漢仝款驚一趒，規个面是紅記記。毋知過偌久去，蔚克漢才用手摸一下仔帽仔，達西嘛誠勉強頕一下仔頭，準做是有相借問矣。這个情景，予伊俐莎白的印象不止仔深，嘛感覺足好奇。這兩人之間到底有啥物代誌？伊俐莎白無地探聽，嘛想攏無。後來，賓利就當做無事人仝款，和達西騎馬做伙離開矣。",
    "paragraph_id": 196,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "菲立太太足佮意班家這幾个查某孫，看𪜶來就誠歡喜。珍先向伊介紹做伙來這个是高林先生。高林一下開喙就是先會失禮，共菲立太太講講家己按呢無通知就衝衝碰碰綴來，實在足無禮貌，又閣哩哩囉囉講一大拖，予菲立太太聽甲花花，毋知愛按怎應。佇菲立太太猶咧想這个高林先生到底是佗一路遠親的時，綺蒂和俐蒂亞誠無禮貌就插喙，問講拄才見面的蔚克漢，伊是啥款背景？毋知阿姨敢會有較了解。可惜菲立太太所知影的嘛是無濟。",
    "paragraph_id": 197,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "是講，明仔載有幾个軍官欲來厝裡食飯，若是班奈規家伙仔明仔暗會當來，伊就欲叫菲立先生先去拜訪蔚克漢，順紲約伊來食飯。聽著阿姨遮爾仔替𪜶設想，當然所有的查某孫仔就齊同意矣！菲立太太講，伊明仔載會攢一寡趣味好耍的予𪜶落注，逐家先鬧熱一下，耍煞才來閣食暗頓。想著明仔載的代誌，班家所有的查某囡仔攏誠期待，逐家齊歡頭喜面。欲轉去浪保恩的路裡，伊俐莎白一面行，一面將拄才所看著的情景講予珍聽。",
    "paragraph_id": 198,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊俐莎白咧臆，達西定著佮蔚克漢有恩怨，準講這兩个人誠實有結怨仇，珍百面會替𪜶想辦法，看欲按怎敨開誤會。可惜珍佮伊俐莎白仝款，對達西和蔚克漢之間的代誌，完全捎無頭摠。高林轉來了後，直直呵咾菲立太太誠好客，對伊誠好，這款話班奈太太聽著是真滿意。",
    "paragraph_id": 199,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "高林講，除了蒂寶夫人𪜶母仔囝之外，伊猶毋捌看過遮爾雅氣的婦人人，雖然佮菲立太太是頭擺見面，毋過，對伊仝款是誠有禮數，甚至閣邀請伊明仔載做伙過去食暗，遮爾仔好禮的人，猶是伊從出世到今，第一擺拄著。",
    "paragraph_id": 200,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "【第十六章】 欲去菲立太太遐食飯的代誌，班奈翁仔某攏無反對；高林雖然表示伊是人客，共主人抨佇咧厝裡，家己去予人請，實在誠袂過心，毋過，班奈翁仔某叫伊免要意，所以，高林就大大方方佮五位班奈小姐，做伙坐馬車去麥里鎮矣。這幾个班奈小姐一行入去客廳，就聽人講蔚克漢有接受菲立先生的邀請，而且，人已經到矣，聽著這个消息了後，逐家就安心仔佇客廳坐落來。",
    "paragraph_id": 201,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "高林是四界行四界褒，共這間厝的隔間佮裝潢攏呵咾有著，閣提羅辛大樓彼間歇涼的小飯廳來做比喻。聽著這款比喻，菲立太太寢頭仔有淡薄仔受氣；後來，聽著蒂寶夫人的身份佮地位，講干焦一个壁爐架著愛八百英磅，才知影羅辛大樓是偌爾仔豪華的所在，嘛才了解高林先生是有影咧褒伊的厝。",
    "paragraph_id": 202,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "高林發覺菲立太太足斟酌咧聽伊講話，就愈講愈歡喜，連家己大大細細的代誌，攏講甲喙角全波，予菲立太太感覺這个人實在誠了不起，並且下定決心，一定欲共伊講的遮的話放送予厝邊聽。後來，所有邀請來的男賓攏齊到矣。這擺來鎮裡駐軍的軍官，全是名聲誠好有紳士氣派的人物。受著邀請來的軍官，佇這个軍團內底若毋是龍就是鳳；尤其是蔚克漢先生，無論是體格、面模仔抑是風度，攏是一粒一的。",
    "paragraph_id": 203,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "這一暝，蔚克漢會當講是在場的查某囡仔上蓋注目的查埔人，伊俐莎白小姐因為按呢，變做是所有的查某囡仔上蓋欣羨的查某人，因為蔚克漢行來行去了後，最後坐佇咧伊俐莎白的身軀邊。蔚克漢坐落來了後，就隨和伊俐莎白開講，講的雖然只不過是一寡天氣的話題，是講，伊喙笑目笑，講話的聲調閣不止仔好聽，予伊俐莎白的規个心聽甲綿綿綿，就算是閣較無聊的話題，伊嘛足想欲和這个查埔人閣再講落去。和蔚克漢比起來，高林就輸濟咧！",
    "paragraph_id": 204,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "在場所有的人攏對伊無要意，干焦菲立太太會款待伊食一寡餅和啉咖啡，後來牌桌仔撨好勢了後，高林就坐落來和人耍牌仔，因為伊認為講這是報答菲立太太好意的辦法。高林講：「我誠實袂曉奕牌仔，毋過我誠願意來學，以我這款身份地位來講……」聽伊講這款話，後來連菲立太太都無啥聽袂落去矣。蔚克漢無佮這陣人做伙耍，因為伊予另外一群小姐請去坐佇另外一桌。",
    "paragraph_id": 205,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "拄開始的時，俐蒂亞一直纏伊講話，若親像欲共霸牢彼款形，後來拄好有人講欲耍硩三六仔，俐蒂亞規个心才踅去咧硩注，若硩贏就歡喜甲吱吱叫。這時，蔚克漢才有機會佮伊俐莎白講寡仔話。其實，蔚克漢嘛綴咧硩三六仔，伊那硩那和伊俐莎白講話。伊俐莎白足想欲了解伊和達西過去到底發生啥物代誌，閣驚蔚克漢毋肯講。當猶咧躊躇，毋知愛按怎開喙的時，想袂到蔚克漢先生家己主動先起這个話頭。",
    "paragraph_id": 206,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "蔚克漢一開喙就問尼德菲山莊離麥里鎮有偌遠，聽伊俐莎白應了後，伊頓蹬一觸久仔，就問起達西先生來遐偌久矣？「大概有一個月矣！」既然已經起話頭矣，伊俐莎白哪無掠這个機會問予清楚咧？所以就紲咧講：「聽人講伊佇德比郡是田僑仔。」 「是啊！伊誠有錢……逐冬至少有一萬英鎊的收入。講著這，應該無人比我較清楚，因為自細漢我和伊的關係就真特殊。」 聽著蔚克漢按呢講，伊俐莎白感覺誠意外。",
    "paragraph_id": 207,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "「班奈小姐，你昨昏無定著有看著，阮見面的時，彼款田無交水無流的模樣。莫怪你聽著這會意外。你佮達西先生敢有誠熟？」 「我敢遐好運？會當佮伊誠熟？」伊俐莎白規腹火攏夯起來矣，講：「我是捌和伊佇尼德菲山莊蹛四工，毋過，我感覺這个人足顧人怨的。」 「伊到底是得人疼抑是顧人怨，這，我是無權利來做判斷，嘛無方便來表示我的意見。畢竟我捌伊傷久，對伊傷了解，所以，誠歹有公平的評論；愛我對伊公平，彼是無可能的！",
    "paragraph_id": 208,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "嘛無的確你一喙掛雙舌，對我講伊的話，和佇外口講的是無仝的，遮攏是恁家己人。」 袂堪得蔚克漢這款試探的口氣，伊俐莎白規氣就將話講予清楚。「老實講，除了尼德菲山莊的人以外，若講著伊，這附近任何人講的絕對會像我所講。佇阮遮，根本都無人會佮意伊。伊自高的態度，人看人倒彈，你無可能聽會著人講伊的好話。",
    "paragraph_id": 209,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」 過一睏頭了後，蔚克漢才對伊俐莎白講：「講較無輸贏的，任何人攏無應該去共伊扶，毋過達西這个人，我相信應該無人會去扶伊才著。只是講，人看伊有錢有勢，無定著會尊敬伊；毋過，伊目頭遐爾仔懸，又閣看人無夠重，多數的人就會離伊離甲遠遠，毋知愛按佮伊接接。」 「雖然我和伊無蓋熟，毋過，我感覺伊的性地誠歹。」 聽著伊俐莎白按呢講，蔚克漢干焦是幌頭，問講：「敢知影伊欲佇遮蹛偌久？」 「我毋知影！",
    "paragraph_id": 210,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "猶毋過，我佇尼德菲的時，無聽著伊講欲離開。你既然有佮意這个所在，嘛拍算欲佇遮食頭路，希望你莫因為伊佇這附近行踏，就來影響著你原來的計畫。」 「喔！才袂咧！我才袂去予達西先生趕走咧！若是伊無想欲看著我，按呢伊就愛家己離開。阮兩个人的感情早就拍歹了了矣，我看著伊就袂爽，毋過，嘛無理由愛我讓伊啊！我只是欲予逐家知影伊對我做偌濟虧心事爾。」 伊俐莎白愈聽愈興，感覺眼前的這个人實在傷克虧矣！",
    "paragraph_id": 211,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "「班奈小姐，伊彼个過身去的老爸，老達西先生，是全世界上蓋好心的人，嘛是我這世人上真心的好朋友。每一擺只要和這馬這个達西先生做伙的時，過去伊對我酷刑的記持就會浮佇心肝頭，予我誠痛苦，不而過，我帶念老達西先生的情份，攏嘛原諒伊。」 遮的話講煞，蔚克漢就換話題，伊講伊足愛麥里鎮，講這个所在的人誠古意，和伊接接的時攏對伊誠好禮。伊講起麥里鎮的人事物，聲調聽起來足溫暖，感受會著伊的誠懇佮熱情。",
    "paragraph_id": 212,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "蔚克漢後來閣將家己是按怎欲來做軍官的因端，講予伊俐莎白聽。「我本成無拍算欲來做兵的，這全然是環境所逼，干焦來參加民兵團，才有一碗飯通食。原底，我是應該做牧師的，厝裡的意思嘛是想欲栽培我做一个牧師，若早前我會曉巴結咱拄才講的彼个人，現此時，我無定著就有一份好頭路矣！」 「敢有影？」 「哪會無影！老達西先生的遺囑內底有講明，牧師若欠缺，一定著愛留予我。",
    "paragraph_id": 213,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊是我的契爸，足疼我的，對待我若親生囝仝款，伊希望我一世人食穿免煩惱。老達西先生叫是世事會當照伊所安排的，啥人知後來煞毋是按呢。」 「天公伯仔！哪會有這款代誌咧？哪會當無照遺囑辦事？你哪會無去共伊告？」 「遺囑內底寫著遺產的部份，寫甲含的糊的，所以欲行法律這條路，無一定行會通。照理來講，所有的人攏看會出老達西先生的意思。",
    "paragraph_id": 214,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "但是，達西先生烏龍踅桌，硬欲講遺囑內底有交代，若欲提拔我是愛有條件的，達西先生不時講我放蕩兼討債，所以伊才會來取消我所有的權利。總講一句，是我袂曉講話，得失著伊，若毋是按呢，我實在想無，到底我是犯著啥物罪，才予伊遮抾恨。」 「從我出世到今，毋捌聽過遮譀古的代誌！你應該將遮的代誌攏講講出來，予伊的面底皮卸了了。」 「早前就有人叫我愛共伊煏空矣！",
    "paragraph_id": 215,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "毋過，看在老達西先生的面子上，我無拍算欲按呢做，因為我毋是彼款忘恩背義的人，是絕對袂去佮伊做對頭的。」 聽著蔚克漢竟然腹腸遮大，予伊俐莎白誠敬佩，感覺這个人毋但緣投閣有品，就開喙問講達西先生是按怎會遮惡質，按呢來蹧躂人咧？蔚克漢講：「我咧想，伊百面是咧怨妒我，因為老達西先生共我當做家己的囝仝款，予伊看在眼內就抾恨矣，達西遮爾仔甕肚，我佮伊有通比並，當然是伊無法度吞忍的代誌。",
    "paragraph_id": 216,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」 「誠想袂到達西先生會遮爾仔狼毒！我叫是伊干焦目睭生佇咧頭殼頂爾，想袂到閣會遮卑鄙！用這款漚步來凌治人，足無天理！」 伊俐莎白想一下仔，又閣紲落去講：「有影，有一改我佇尼德菲山莊捌聽伊講起，伊若是和人結怨仇，就永遠無法度消敨，因為伊的個性就是會抾恨。講這款話的時，伊閣誠得意咧！」 蔚克漢講：「這件代誌，聽我講的袂準，因為我對伊有成見，加減會走精去。",
    "paragraph_id": 217,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」 伊俐莎白翻頭閣再想這層代誌，愈想愈受氣，就大聲講：「你是𪜶老爸的契囝，是老達西先生所器重的人，伊哪通按呢蹧躂你咧？恁兩个是自細漢鬥陣大漢的，恁的關係佮別人比起來是無仝的。」 「阮少年的時確實是做伙大漢的，阮蹛佇仝一棟厝做伙耍、受仝一个序大人的疼惜。原底阮阿爸佮恁姨丈是做仝途的，後來，去翩堡理做管家了後，就將翩堡理大樓管甲足好勢的，所以阮老爸欲過身的時，老達西先生毋才主動提起講欲栽培我。",
    "paragraph_id": 218,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "我相信伊會按呢做決定，一方面是欲報答阮老爸對伊的付出，另外一方面嘛是因為疼惜我。」 「有夠可惡！我誠實想無，伊按呢對待你，對伊家己敢有啥物好處？別人敢講攏看無這个人遮爾仔惡質？」 「因為伊好額，開錢又閣大出手，對待伊佮意的人誠大範，三不五時嘛會幫助佃戶，救濟艱苦人。伊會按呢做最主要的目的，是欲維持老達西先生的名聲，莫失去伊佇翩堡理家族的聲望。",
    "paragraph_id": 219,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊有一个小妹，為著欲予別人講伊是一个好阿兄，就誠照顧伊這个小妹仔，所以，你嘛四界聽會著伊對伊的小妹有偌爾仔照顧。」 「若按呢講，達西小姐是一个啥物款的姑娘仔？」伊俐莎白對達西小姐嘛誠好玄，蔚克漢干焦是幌頭。「我嘛誠希望會當講伊是一个古錐可愛的姑娘仔，毋過，這對兄妹仔傷仝種，攏是苛頭的人。伊細漢的時猶誠親切，佮我特別親，我定定會陪伊去𨑨迌，毋過，伊已經這馬袂記得我矣！",
    "paragraph_id": 220,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊差不多是十五、六歲仔，生做誠媠嘛誠有才情，會曉彈琴嘛會畫圖，聽講老達西先生過身去了後，有一位女士佮伊做伙蹛佇咧倫敦，教伊讀冊。」 伊俐莎白後來閣再問伊：「誠奇怪，達西這款人竟然會有賓利先生這款死忠的知己，賓利先生這个人性地遐爾仔好，對人親切又閣好鬥陣，哪會去交著這款人咧？你敢捌賓利先生？」 蔚克翰應講：「我毋捌伊，嘛無了解𪜶兩个人是按怎會變知己。",
    "paragraph_id": 221,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "毋過，達西先生若想欲佮人交陪，嘛誠有手路，伊若認為這个人有值得交，嘛是會講會笑。有身份有地位的人和伊所看袂起的人，佇這兩款人的面頭前，伊是無仝態度的。達西誠自高，是講，佇好額人的目睭內，顛倒是捌道理、敢擔當又閣公正的表現。無定著伊為著面子，對人加減會淡薄仔客氣，這攏是愛看彼个人的身份佮地位來做決定。」 另外彼桌咧奕牌的煞場矣，所以就齊攏倚過來開講。",
    "paragraph_id": 222,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "高林徛佇伊俐莎白佮菲立太太的中央，菲立太太問伊敢有贏？高林回答講無，攏輸。伊講家己根本都無咧看重錢，叫菲立太太毋免心內不安。「跋筊無分大細漢，好歹字運看隨人。這个道理我知！佳哉，我根本都無將這點仔錢看在眼內，彼是我才按喔！若是別人，一定會疼搐搐！講起來，這嘛是蒂寶夫人的致蔭，有伊佇咧，我就免為著這咧艱苦。",
    "paragraph_id": 223,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」 遮的話，引起蔚克漢的注意，伊看對高林遐去，後來就共聲音放低來問伊俐莎白，問伊講這个人是毋是佮蒂寶夫人誠熟？伊俐莎白回蔚克翰講，是蒂寶夫人替高林允著一个牧師的職務，毋過，伊感覺這个夫人定著是佮高林無夠熟，毋才會去替伊允頭路。聽著伊俐莎白按呢講，蔚克漢就笑笑仔問伊敢知影蒂寶夫人是達西的阿妗。「阿妗？我完全毋知呢！蒂寶夫人這个名是前日仔才對高林先生遐聽著的，這个人生做啥款，我攏毋知影。",
    "paragraph_id": 224,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」 「蒂寶小姐未來會有一筆足大筆的遺產，所以，逐家攏相信未來伊佮達西先生一定會兩家變一家，財產嘛會因為按呢就會濟甲驚死人。」 聽著蔚克漢按呢講，伊俐莎白心內咧偷笑，因為伊去想著彼个可憐的賓利小姐。若是達西已經有對象矣，按呢，賓利小姐閣較按怎用心計較嘛白了工。",
    "paragraph_id": 225,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊俐莎白講：「高林先生對蒂寶夫人這對母仔囝是呵咾甲會觸舌，毋過愈聽愈譀古，若照伊所講的，這个夫人雖然對高林先生有誠大的恩情，不而過在我聽來，伊應該是一个聳鬚閣聳勢的查某人。」 蔚克翰講：「我相信伊這兩款症頭攏帶誠重，雖然已經誠濟年毋捌看過伊矣，到今猶是感覺伊足顧人怨的，因為伊誠愛攏權又閣無禮，做代誌勥跤，會去巴結的人攏嘛是看伊有錢有勢，才會講伊通情達理。」 伊俐莎白承認伊講遮的話足有道理。",
    "paragraph_id": 226,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "這兩个人愈講愈投機，一直到所有的筊場攏煞筊欲食暗頓矣，別个小姐才有機會和蔚克漢先生講一兩句仔話。佇咧轉去厝的路裡，伊俐莎白規心干焦想著蔚克漢先生，猶閣有伊所講的遐的話。沿路俐蒂亞和高林的喙直直喋，毋才予伊俐莎白連甲一改提起蔚克漢名字的機會都無。俐蒂亞是一直講伊硩三六仔的代誌，佗一注贏、佗一注輸，規路攏伊的聲。",
    "paragraph_id": 227,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "高林一下仔講菲立翁仔某對伊有偌好，一下仔閣講伊輸彼點仔錢根本就袂要意，又閣將暗頓的菜單背來予逐家聽，伊欲講的話實在傷濟矣，所以到浪保恩門跤口的時，伊的話講猶袂了。【第十七章】 隔轉工，伊俐莎白就共前一暝蔚克漢先生所講的代誌，全部講予珍聽。珍聽甲愣去，無法度相信賓利所信任的達西，竟然會遮爾仔惡毒；是講，親像蔚克漢遮爾仔媠範的人，若欲懷疑伊講話無老實，這嘛講袂得過。",
    "paragraph_id": 228,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "想著蔚克漢予人欺負甲遮忝，珍就足毋甘，伊認為蔚克漢和達西攏是好人，這款無法度理解的代誌，一定是有啥物誤會。珍講：｢事實到底是按怎？哪會予𪜶誤會甲遮爾仔深，這是咱臆無的代誌。敢會是有人使弄？或者是受人欺瞞？總講一句，若無確實的證據，咱毋通去責備佗一爿。｣ 伊俐莎白笑講：｢若你的話講了無錯，珍，你又欲替這个使弄的人揣啥借口咧？你嘛著愛替這个人辯解一下，若無，怪來怪去，咱又閣會怪去某乜人遐去。",
    "paragraph_id": 229,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ ｢凊彩你按怎笑攏無要緊！橫直你是無可能共我的想法佮意見笑無去的。親愛的俐絲，只要小想看覓咧，達西先生的阿爸，在生的時遮爾仔疼魏克漢先生，而且閣答應欲栽培伊，現此時達西先生煞會虧欠伊遮濟，這實在講袂過。我愈想愈無可能，只要是人，哪有可能做出這款代誌咧？而且，這款人閣會予朋友信任？這我毋相信！｣ ｢我猶是認為賓利先生是予達西先生騙去的！",
    "paragraph_id": 230,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "蔚克漢先生對我所講的種種，一件過一件的代誌，一个閣一个的人名，逐項攏講甲有跤有手，哪有可能是假的咧？若無，就予達西先生家己來解說，只要看著蔚克漢先生的表情，你就知影伊無講白賊。｣ ｢這確實是誠歹講……這若有影是事實，這一定會予信任伊的賓利先生，足傷心的。｣ 珍和伊俐莎白佇小樹林當討論甲誠熱的時，厝裡有人來叫𪜶轉去，講尼德菲山莊有人客來矣。",
    "paragraph_id": 231,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "原來是賓利按算欲佇後禮拜二，欲踮尼德菲山莊舉辦舞會，所以，賓利先生就和兩位姊妹仔，專工來浪保恩來送請帖。這兩位姊妹仔一看著珍，表現甲足熱情、足歡喜。不而過，這款熱情和歡喜干焦珍看會著爾，因為𪜶對其他的人連插都無欲插，連伊俐莎白佮𪜶相借問，嘛誠冷淡回一兩句爾爾。尾手，尻川都坐猶未燒咧，這兩位姊妹仔就隨喝講欲走矣！共賓利先生驚一趒足大趒的。",
    "paragraph_id": 232,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "看起來，𪜶毋知偌驚班奈太太會來膏膏纏，所以走敢若飛咧，趕緊離開浪保恩。尼德菲山莊欲開舞會的這件代誌，予班奈的查某人有夠歡喜。班奈太太認為這場舞會是為著珍才欲開的，而且，閣毋是寄帖仔來，是親身來請，這予伊更加歡喜。珍想著彼暝就會當和這對姊妹仔破腹相見，又閣會當受著賓利的好禮，珍心內的花蕊，就一蕊一蕊開袂停。",
    "paragraph_id": 233,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊俐莎白所想的，是會當佇舞會佮蔚克漢跳舞跳予盡磅，又閣會當對達西的表情內底，看出事實到底是按怎，想著這兩件代誌，伊就足樂暢。班奈所有的人對這場舞會攏有家己的寄望，連無啥愛參加舞會的瑪俐嘛講，伊對這場舞會嘛誠有興趣。本成無啥咧和高林講話的伊俐莎白，因為舞會的代誌，予伊歡喜甲戇去，竟然開喙招高林彼工做伙去，閣問伊，若去參加舞會，敢會違背教會內底的規定？",
    "paragraph_id": 234,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "想袂到高林歡頭喜面，一聲就應好，完全無去顧慮蒂寶夫人、或者是大主教，會去責備伊參加舞會袂？高林講：｢親像這款舞會，主人遮爾仔高尚佮正派，來的貴賓閣遮爾仔有體面，我毋但欲參加，閣欲請伊俐莎白和我跳頭二曲舞。我咧想，我閬過伊煞來邀請伊俐莎白，珍應該袂反對，因為無偌久，伊就會知影，我是按怎欲按呢做。｣ 伊俐莎白聽著伊按呢講，佇心內直直罵家己真正是戇癮頭！這聲真正去了了矣！",
    "paragraph_id": 235,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "原底拍算欲和蔚克漢跳舞跳規暝，煞去予高林這箍菁仔欉破壞了了。代誌都已經按呢矣，伊俐莎白只好將家己的幸福先按下，姑不而將答應高林的要求。是講，只要想著高林的用意，伊俐莎白就規身軀無自在，伊咧臆，高林若親像愛伊去做漢斯福的牧師娘的範勢，若是羅辛大樓的主人奕牌仔揣無跤，伊嘛會當對漢斯福過去塌跤。",
    "paragraph_id": 236,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "雖然高林表現甲足明顯，好禮甲予伊俐莎白倒退幾若步，予人按呢扶是誠風神無錯，只不過，高林這个人，伊俐莎白仙看都袂佮意。尤其班奈太太磕袂著就講起伊佮高林的親事，予伊見擺若聽著，攏恬恬毋敢出聲，因為伊知影，家己若開喙，定著會和老母冤起來。閣再講，日後高林先生嘛無一定會向伊求婚，這馬就煩惱起來囥欲創啥？為著毋知敢會發生的代誌，來和阿母拍歹感情，伊俐莎白感覺是真袂和。",
    "paragraph_id": 237,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "自從賓利來邀請的彼日開始，一直到開舞會彼工為止，雨一直落袂煞，予班家彼兩个上細漢查某囝，無法度去麥里鎮阿姨遐探探消息、揣軍官開講，若毋是猶有舞會這件代誌通好講，這兩个早就鬱甲強欲臭殕矣。伊俐莎白對這款天氣嘛誠厭𤺪，就是一直落雨，才會害伊無法度和蔚克漢先生有啥物進展。",
    "paragraph_id": 238,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "【第十八章】 伊俐莎白一行入去尼德菲山莊的會客室，就咧揣蔚克漢的形影，揣來揣去齊揣無，到甲這時伊才開始起憢疑：敢會佇舞會內底根本就看袂著蔚克漢先生？本底伊俐莎白叫是蔚克翰會來，所以特別梳妝打扮，拍算欲佇這場舞會內底，將伊的心搦牢咧，啥人知，煞連人都無看著。伊俐莎白的心內雄雄去想著：敢會是賓利先生咧邀請軍官的時，為著尊存達西先生的感受，才刁故意無請蔚克漢先生來？其實，代誌並毋是伊俐莎白所想的按呢。",
    "paragraph_id": 239,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "會知影內情，是因為俐蒂亞一直咧問講蔚克漢怎樣仔會無來，軍官展尼才向俐蒂亞來解說講，是蔚克漢是臨時有代誌，愛去城裡一逝，毋才無法度通來。展尼閣向達西的方向大聲講：｢若毋是無想欲看著某乜人，這改的舞會，較遠伊嘛會趕轉來參加。｣ 這幾句話予伊俐莎白知影，蔚克漢無來舞會，原來是達西的緣故。因為按呢，伊俐莎白對達西的反感就愈來愈深，致使著達西行過來佮伊問好的時，伊激一个歹看面予達西看。",
    "paragraph_id": 240,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊俐莎白感覺家己若對達西好禮，就親像咧傷害蔚克漢，所以伊決定佇這个舞會內底，一句話都無欲和達西講。伊俐莎白頭越咧就走，連賓利嘛予伊怨慼在內。伊俐莎白毋是一个會使性地的人，雖然佇舞會內底見袂著伊等待的人，予伊誠失望，毋過，伊的心情猶算袂䆀，猶有氣力將心內對達西的不滿，全敨予好朋友謝露提聽。伊俐莎白閣將伊彼个表兄所有離經的代誌講予謝露提知影，順紲報予看這个怪人是生做啥款。",
    "paragraph_id": 241,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "啥人會知，舞會一下開始，伊俐莎白就隨去食著鹼矣！頭兩塊舞，伊早就答應欲陪高林跳，哪會知，這个表兄毋但口才䆀，連舞都跳甲離離落落，幾若擺，若毋是踏著伊俐莎白的跤盤，就是跳毋著步，啥物攏袂曉，干焦會曉大聲會失禮，害伊俐莎白面子盡掃落地，誠實是一个足顧人怨的舞伴。好佳哉，伊俐莎白紲落去是佮一个軍官跳舞，聽這个軍官講蔚克漢四界攏誠有人緣，予伊俐莎白聽了心肝足輕鬆。這場舞跳煞，伊俐莎白就行轉去謝露提遐矣。",
    "paragraph_id": 242,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "這時，達西無張持行過來欲邀請伊俐莎白跳舞，伊俐莎白掣一趒，頭殼猶紡袂過來，就答應矣。達西先生離開了後，伊俐莎白才開始後悔，是按怎家己會遮爾仔無主張，竟然答應欲和達西跳舞。謝露提看伊俐白按呢懊惱，就安搭伊講莫想遐濟。｢無定著這擺過了後，你會發覺講達西人嘛誠好，會對伊有好感。｣ 伊俐莎白講：｢拜託咧！敢有遐衰？啥人會去佮意這號人？千萬莫講這款咧咒讖我的話。",
    "paragraph_id": 243,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ 就佇這个時陣，音樂聲響起，達西過來請伊俐莎白做伙去跳舞。謝露提佇伊俐莎白的耳空邊輕聲提醒伊，千萬毋通為著一个猶無啥熟似的人，去得失著親像達西先生這款有地位的人，伊俐莎白並無應喙。伊俐莎白和達西先生雙雙行落舞池的時，對眾人的眼光內底，伊感受著逐家對伊是有偌爾仔欣羨。嘛是有影！會當和遮爾仔有身份的人面對面跳舞，對任何人來講攏是誠有面子的代誌。",
    "paragraph_id": 244,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "頭起先，伊俐莎白一句話都無想欲佮達西講；後來閣再想，若是有辦法予這个苛頭的人無話通應，一定會予伊誠無爽快！所以，伊俐莎白就決定欲先開喙，講一寡佮舞會有關的話題，達西應一兩句仔了後，喙就隨窒咧。幾分鐘仔過，伊俐莎白誠實袂忍得矣。｢這馬換你揣話題矣！達西先生，拄才我已經先開喙講跳舞的代誌，你嘛愛加減講一寡仔親像舞池大細啦、或者是舞伴有偌濟啦……這款五四三的來應，毋才有合禮數。",
    "paragraph_id": 245,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ 達西聽伊按呢講，煞笑出來，講伊俐莎白想欲講啥話題，伊就來講啥。伊俐莎白講：｢你按呢應誠巧呢！無的確我會講足無聊的話題喔！毋過，你免先煩惱起來囥，咱先恬恬跳一睏仔舞。｣ 達西講：｢你咧跳舞的時，敢攏愛揣話題開講？｣ ｢通常是愛啦！一場舞跳落來上無愛規半點鐘去，兩个人若恬恬跳舞無講話，按呢毋是足礙虐？只是講，有一寡人是苦袂得舞伴的喙予針紩牢咧，若是欲替這款人設想，應該莫厚話才妥當。",
    "paragraph_id": 246,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ ｢聽你按呢講，你是希望照你的心願做，抑是按我的想法做？｣ ｢我的想法是：一兼二顧！因為我體認著咱兩个人攏主張：一定愛金言玉語才欲開喙，若無，甘願恬恬莫開金口才好。咱這款個性確實是佮別人較無仝。｣ ｢你講的，有關我家己是甲對同對同，毋過我感覺你的個性並毋是按呢！｣ ｢是毋是，我家己講哪會準？｣ 達西聽伊俐莎白按呢講，又閣恬去矣。一直到甲第二段舞開始，達西才閣問伊俐莎白是毋是定定去麥里鎮。",
    "paragraph_id": 247,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "這个時陣，伊俐莎白就忍袂牢矣，講：｢是啊！彼工拄著你的時，阮拄好咧熟新來的朋友。｣ 這句話的力頭誠飽，達西聽了後，規个面攏皺去！連半句話都講袂出來。伊俐莎白佇心內責備家己，是按怎連家己的喙都管袂牢？後來，猶是達西勉強開喙講：｢蔚克漢先生，伊人緣投，喙水閣好，欲交朋友是桌頂拈柑。只不過，朋友是毋是有法度做會久長，這就誠歹講矣。｣ 聽著按呢，伊俐莎白的聲頭就有淡薄重矣，講：｢伊誠不幸！",
    "paragraph_id": 248,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "竟然會失去你這个朋友，而且閣共場面變甲遮歹看，無定著會予伊後悔一世人，這嘛無的確！｣ 達西無應聲，若親像足想欲換話題。就佇這當陣，呂卡斯先生拄好欲行過舞池，看著達西和伊俐莎白咧跳舞，就停落來和𪜶講兩句仔話。｢達西先生，親像你遮𠢕跳舞的人實在誠罕見，會當講是一流的。",
    "paragraph_id": 249,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "論真來講，你這个舞伴嘛誠配你會得過，希望未來我定定有這款眼福，尤其是等這層好事辦成的時……｣ 呂卡斯先生特別向珍和賓利彼个方向看過去，講：｢來祝賀的人一定比今仔日閣較濟。親愛的伊俐莎白，時到我欲請求達西先生……我看，我猶是莫閣攪吵恁跳舞好矣，若無，會去予這對遮媠的目睭睨後擴喔！｣ 後半段的話達西根本都聽無入耳，伊予呂卡斯先生講的話驚一下心肝嚓一趒！敢誠實所有的人攏按呢想？",
    "paragraph_id": 250,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "認為賓利佮珍的婚事是百面成的？這時，達西的心就一直綴賓利佮珍踅來踅去跳舞的形影，心內是愈想愈驚。毋過，達西連鞭就閣鎮靜落來，越頭過來對家己的舞伴講：｢拄才予人拍斷去，咱原底是咧講啥物話題？｣ ｢哪有啥話題通講！規間厝揣透透，別人凊彩講話嘛講比咱較投機，咱已經換幾若个話題去矣，猶是無啥話通講，這才毋是去予別人拍斷去的。咱閣欲講啥？我實在是想無矣！｣ ｢無，來講冊敢好？｣達西笑笑仔講。｢冊？千萬毋通！",
    "paragraph_id": 251,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "愈講會愈怨慼！咱讀的冊無仝，感想嘛會無仝。｣ ｢是喔？我叫是講會當來交流一下仔無仝的感想，這敢毋好？｣ 伊俐莎白講：｢佇舞會內底講經論道？這我誠實做無路來，眼前的代誌就予我想袂了矣。｣ 達西講：｢你不時會為著眼前的代誌咧操煩，敢是？｣ ｢是……｣ 伊俐莎白的三魂七魄早就毋知飛對佗去矣，伊根本都毋知家己咧講啥，後來這幾句話就雄雄對喙裡走出來矣。",
    "paragraph_id": 252,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｢達西先生，會記得你捌講過你誠甕肚，得失你的人，你是永遠袂原諒伊的。所以我咧想，你和人結怨仇的時陣，定著愛誠謹慎！敢是？｣ ｢正是！｣達西回答甲足堅定。｢敢袂受著偏見或者是別人瞞騙的影響？｣伊俐莎白又閣問。｢我想應該是袂！｣ ｢像你遮有主張的人，敢毋免自頭起先的時，就愛較斟酌咧？｣ ｢敢會使請教你，你問我遮的問題，用意何在？｣ ｢我只不過是想欲將你的個性，了解甲較清楚爾爾。",
    "paragraph_id": 253,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ ｢若按呢，這馬，你清楚矣未？｣ 伊俐莎白輕輕仔幌頭，盡量予家己看起來無啥物特別的用意。伊俐莎白講：｢一點仔都無清楚，別人對你的看法和你家己所講的完全無仝，我毋知愛信佗一个較好。｣ 達西先生誠嚴肅對伊俐莎白講：｢別人的看法無仝，我相信其中一定是有誠大的重耽。班奈小姐，希望你對我的個性先慢且做定論，我驚你按呢做，目前對你、對我攏無啥物好處。",
    "paragraph_id": 254,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ 後來，𪜶兩个人閣有跳一段舞，只是攏無講話，結束就恬恬分開矣！講遐的話了後，這兩个人攏有小可仔激氣，只是程度無仝爾爾。達西因為心內對伊俐莎白有好感，所以一下仔就原諒伊的無禮，將規腹肚的火全搧對另外一个人遐去。這時，賓利小姐行向伊俐莎白遮來，態度是假客氣真輕視，一開喙就予伊俐莎白誠無爽快。｢喔！伊俐莎白小姐，聽講你對蔚克漢先生閣不止仔有意思！恁阿姊拄仔才和我講著伊爾，閣問我一大堆問題。",
    "paragraph_id": 255,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "蔚克漢雖然啥物代誌攏講予你聽，煞袂記得講伊的老爸是達西老爺所倩的管家。講啥物達西先生對伊有虧欠，這全全是烏白講的，看在咱兩个是朋友，我著愛來苦勸你，千萬毋通凊彩相信伊的話。內情雖然我無清楚，毋過我知影，達西先生袂堪得聽人講著蔚克漢。阮阿兄這擺請人客，佳哉伊有自覺無來，啊若無，阮阿兄煞毋知愛怎樣仔安排喔！伊會來這个庄仔內，講起來嘛足譀！我都想無，伊哪敢按呢做咧？真歹勢呢！",
    "paragraph_id": 256,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊俐莎白小姐，我按呢講你的意中人，毋過，看伊彼款出身，你講伊會有偌好，這嘛無人會信！｣ 伊俐莎白實在是袂堪得氣，就應講：｢聽你的意思，蔚克漢先生最大的錯誤，就是出世佇散凶人的家庭，敢是？對你的話內底，我攏無聽著蔚克漢先生有啥物缺點，干焦直直聽你講伊是管家的囝，若這，伊早就共我講過矣！｣ ｢若是按呢！你著愛原諒我呢！算我加管閒仔事，我只不過是好意欲來提醒你爾。",
    "paragraph_id": 257,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣賓利小姐對伊俐莎白冷冷仔笑，頭越咧就離開矣。伊俐莎白誠受氣，佇遐喃講：｢你這个無禮貌的查某！按呢講人的尻川後話敢有啥路用？足卑鄙！足無品！你所講的話，拄好是咧替你的無知佮達西的陰鴆做見證爾！｣ 後來，伊俐莎白後來就去揣珍。伊俐莎白看著珍滿面春風，就知影，這馬伊一定足快樂！伊俐莎白無想欲影響珍的心情，就共對達西和賓利小姐的怨慼全部硩佇心肝內，規心干焦希望珍會當有幸福的將來。",
    "paragraph_id": 258,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊俐莎白對珍講：｢我欲來問你，毋知敢有聽著任何有關蔚克漢先生的代誌？喔？無定著你傷樂暢，無去想著其他的人！若誠實是按呢，我絕對會當諒解！｣ 珍歹勢甲，講：｢哪有彼款代誌啦！只不過，我嘛無啥較滿意的消息會當佮你講。賓利先生嘛無完全了解內情，無清楚蔚克漢先生是佗位去得失著達西先生。",
    "paragraph_id": 259,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "賓利先生講這兩个人比起來，達西先生人足正派，達西的人格，伊家己是會當掛保證的；顛倒是蔚克漢先生，根據伊和賓利小姐的看法，毋是啥物好人。。｣ ｢賓利先生早前敢捌蔚克漢先生？｣ ｢毋捌咧！頂逝佇麥里鎮是伊頭一擺見著蔚克漢先生。｣ ｢若按呢講起來，伊對蔚克漢先生的印象一定是對達西先生遐來的！莫怪！有關牧師職務的代誌，伊是按怎講的？｣ ｢伊干焦捌聽達西講過幾擺仔爾，詳細嘛已經袂記得矣！",
    "paragraph_id": 260,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "只不過，根據伊的了解，牧師這个職務若欲予蔚克漢先生，是愛有某乜條件的。｣ 聽著珍講遮的話，伊俐莎白誠不服嘛足激動，就對阿姊講出家己心內的憢疑。｢賓利先生當然是一个君子，毋過，你著愛原諒，伊所講的這幾點，我無法度相信。人免不了會大細目，伊所講的彼幾點，聽起來當然誠有力。只不過，賓利先生的看法攏是對別人遐聽來的，內情到底如何，伊嘛無蓋清楚，憑這點，我對蔚克漢先生和達西先生的看法就毋願改變。",
    "paragraph_id": 261,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ 為著無愛拍歹氣氛，伊俐莎白就換話題來講。伊問阿姊和賓利敢有啥進展？珍滿腹攏是快樂的話句，雖然今對賓利猶毋敢傷向望，毋過，嘛是會偷偷仔佇心肝內，將家己未來的幸福，寄託佇賓利的身軀頂。一觸久仔過，伊俐莎白看賓利行對遮來，就緊閃出去通予𪜶兩个人做伙。伊俐莎白行去謝露提遐。謝露提問伊和達西跳舞的感想啥款，伊俐莎白猶未赴回答，高林就歡頭喜面行過來，大驚小怪一直講伊發覺一件足重要的代誌。",
    "paragraph_id": 262,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "高林講：｢佇這間厝內底，竟然有蒂寶夫人的至親！這誠實是上天的安排！啥人料想會到佇這个小所在的舞會，會有一个遮爾仔偉大的人物咧？謝天謝地！我猶會赴去向伊請安問好，猶有法度去會失禮，解說我是按怎會毋知蒂寶夫人的親情嘛有來遮。｣ 伊俐莎白問講：｢你是按算欲去向達西先生自我介紹？｣ ｢我當然愛去！愛去求伊原諒！原諒我無較早過來請安！",
    "paragraph_id": 263,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊一定會足關心伊的阿妗，我就會報告予聽，講頂禮拜我看著蒂寶夫人的時，身軆猶閣真勇健。｣ 伊俐莎白一直苦勸高林千萬毋通按呢做！伊講，若無人介紹就青磅白磅去向達西先生請安，這毋是禮貌，是撞突！若真正想欲有交陪，嘛著愛予地位較懸的達西先生主動來打招呼。高林聽伊俐莎白按呢講，規面攏是：｢恁查某人毋捌啦｣這款表情，堅持伊欲按呢做。高林講：｢親愛的伊俐莎白小姐，你講的我攏知影，嘛知你顧慮的是啥。",
    "paragraph_id": 264,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "毋過，請你愛聽我講：世俗的禮節對教士來講是會當有例外的。一个教士的尊嚴佮地位，和國王會比並得的你敢知？只是，教士了解謙虛是美德，才會無親像國王遐爾仔奢颺。所以這見你應該愛予我順家己的意，去做我想欲做的代誌。請原諒我無聽你的話，任何代誌，只要你吩咐，我就會共伊當做聖旨仝款；毋過，這件代誌我總--是比你較捌，禮數嘛有研究過，比聽你這个查某囡仔人的意見閣較妥當。",
    "paragraph_id": 265,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ 高林向伊俐莎白行一个禮了後，就隨去共達西膏膏纏。伊俐莎白看著這个若𢯾壁鬼的表兄，向達西誠恭敬行一个禮了後，一下開喙就喋袂煞。因為離甲不止仔遠，伊俐莎白聽袂清楚伊到底咧講啥；毋過，對伊的喙型來看，大概料想會著，伊所講的定著是：｢歹勢｣、｢漢斯福｣、｢蒂寶夫人｣、｢羅辛大樓｣……種種的話。伊俐莎白看著家己的表兄遮爾仔見笑見觸，誠實是有夠氣惱。",
    "paragraph_id": 266,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "對達西的表情來看，伊俐莎白會當了解伊彼款輕視的眼神，應付的態度。高林毋知通煞，又閣開喙想欲佮達西開講，這見，達西連插都無插伊，規氣離開遐。高林誠歡喜行轉來，向伊俐莎白講：｢你看！達西先生聽著我呵咾伊，看起來真歡喜。伊誠有禮貌應我的話，閣講，蒂寶夫人真正無看毋著人，這个人，我有佮意！｣ 既然這場舞會無啥物予人會期待得的，伊俐莎白就規心來觀察珍和賓利先生這兩个人感情的發展。",
    "paragraph_id": 267,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "看著珍遮爾仔快樂，連帶著家己嘛感受著這款幸福，甚至替珍開始夢想未來：這間厝的女主人若是伊，兩个翁仔某糖甘蜜甜，若真正有這工，惜花連盆，伊會連賓利彼兩位苛頭的小妹，嘛願意佮意摻落去。伊俐莎白看著班奈太太若親像嘛按呢想，就決定無欲倚過去，較免閣聽伊佇遐囉嗦袂煞。食暗頓的時，伊俐莎白看著家己的阿母坐佇咧達西的斜對面，心內誠不安。",
    "paragraph_id": 268,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊不時聽著班奈太太和呂卡斯太太咧烏白亂講話，而且，愈講閣愈大聲，予伊俐莎白愈聽是愈齷齪。班奈太太一直咧大聲講，若珍嫁予賓利，這件婚事的好處就講袂盡矣！賓利是遐爾仔緣投閣有錢，尼德菲山莊離後頭厝閣遮爾仔近，這實在足好的。而且，賓利兩位姊妹仔攏遐爾仔佮意珍，姑嫂感情好，相信𪜶嘛誠向望珍較早嫁過去。",
    "paragraph_id": 269,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "上蓋重要的是，珍有法度嫁甲遮爾仔好，後壁猶未嫁的彼幾个，若有阿姊來牽成，按呢就免伊這个序大人出來交際應酬，以後欲嫁好翁，就會親像桌頂拈柑。後來，伊俐莎白實在聽袂落去矣！就提醒伊的阿母聲頭莫遐重，因為達西先生就坐佇伊的斜對面，伊講的話攏予人聽了了去矣。這款話，班奈太太根本就聽袂入耳，顛倒罵家己的查某囝無路用。｢無啊！小借問一下，達西先生是阮啥物人？我曷著驚伊？猶著看伊的面腔才會當講話？｣ ｢阿母！",
    "paragraph_id": 270,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "得失著達西先生對你有啥物好處？你按呢做，賓利先生嘛會看你無呢！｣ 伊俐莎白的話班奈太太根本都無欲信篤，所以愈講閣愈刁故意，一支喙講無停，予伊俐莎白聽甲面紅面赤，見笑甲無地通覕。伊俐莎白有去注意著達西的反應，果然像家己所臆的按呢，達西先生對班奈太太的言語足受氣，不管時都眼對家己的身軀頂來，滿面全全是棄嫌佮憤慨的表情。",
    "paragraph_id": 271,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "好佳哉，班奈太太後來就恬去矣，呂卡斯太太毋才有通食一下仔物件，達西的面腔嘛漸漸平靜，這時，伊俐莎白的心才有法度沓沓仔安搭落來。伊俐莎白的耳空都靜無十分鐘咧，隨就有人建議講欲聽歌。瑪俐因為有人來邀請，毋知客氣先推辭，隨就欲起去彈琴。伊俐莎白感覺誠害，三番兩次向瑪俐使目色，叫伊毋通按呢做，但是，瑪俐根本都無咧插伊，有這款風神通展，伊早就是求之不得，急欲展伊的琴藝佮歌喉。",
    "paragraph_id": 272,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "講實在的，瑪俐根本都無唱歌的才調，閣將人叫伊閣唱第二條歌的客氣話，當做是真的，繼續紲咧唱。唱第一條歌的時，伊俐莎白就感覺足痛苦矣；唱第二條歌的時，瑪俐更加無氣脈，彼款歌聲若親像雞仔刣無死仝款，予伊俐莎白見笑閣煩惱，足驚去予賓利先生看著𪜶厝裡的人這款模樣。伊俐莎白又閣看著兩位賓利小姐佇遐偷笑，直直對達西使目色，予達西是懊一个面 𫞼佇邊仔看。最後是班奈先生開喙共瑪俐喝：｢你是唱煞未？",
    "paragraph_id": 273,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "規暗聽你咧刣雞就好！留寡予別人唱！｣ 任何人聽著這款話攏會誠無自在，班奈先生按呢卸家己查某囝的面子，場面有小可仔歹看。尾手，隨就有人來請其他的人唱歌矣。高林佇這時閣開喙矣：｢若我拄好會曉唱歌，我誠願意為逐家唱一首歌曲；我認為音樂是一項高尚的娛樂，佮做牧師這个職業，一點仔都無礙著。毋過我的意思並毋是叫咱愛佇音樂這頂頭用傷濟時間，因為確實，咱猶有足濟代誌愛做。",
    "paragraph_id": 274,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "像我這款負責一个教區的牧師，代誌是濟甲若山咧，首先愛制定稅法，這是愛對家己有利，又閣袂使得失地主的代誌。嘛愛編寫講道詞，按呢落來，時間就賰無偌濟矣！又閣愛利用這有限的時間來安排事務、款厝內……厝內總是愛共款予四序。猶有一點我認為嘛誠重要，對每一个人攏愛和順、捷來往，尤其是捌提拔伊的人。我認為這是應該盡的責任。閣再講，拄著恩情人的親情朋友，只要做會到，攏應該愛表達尊敬，無，講實在的，誠毋是款！",
    "paragraph_id": 275,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ 伊講到遮，深深向達西行一个禮，算是一个結束。高林講甲這篇遮大篇，閣講甲遮大聲，規間厝一半較加的人攏聽著矣！有的人看甲愣去，有的人笑出來，毋過，無一个人親像班奈先生聽甲遐趣味。班奈太太閣呵咾講高林先生的話講了誠有道理，伊倚過去和呂卡斯太太講這个青年人確實是聰明閣優秀。伊俐莎白感覺這暗厝內的人若親像全攏約束好矣，做伙來遮落氣的，而且會使講從來毋捌落氣甲遮拚勢、遮成功的。",
    "paragraph_id": 276,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "佳哉，珍和賓利有夠好運，有一寡歹看的場面看無著，更加安慰的是，就算賓利先生有看著失體面的情景，嘛袂按呢就來見怪𪜶。只是講，竟然會予賓利彼兩个姊妹仔和達西有機會來看這款笑詼；面對達西無聲的藐視，佮這兩位查某人無禮貌的恥笑，到底是佗一个更加予伊艱苦，伊俐莎白嘛毋知愛按怎講。舞會後半段的時間，並無予伊俐莎白較快活淡薄仔。",
    "paragraph_id": 277,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "高林仝款猶是黏牢牢，欲佮伊講笑，雖然已經無辦法閣和伊俐莎白跳舞矣，猶是共伊俐莎白霸牢咧，害伊無法度和別人跳舞。就算伊俐莎白三姑情四拜託，叫伊去和別人跳舞，甚至講欲紹介舞伴予伊，高林無愛就是無愛，閣講伊對跳舞一點仔興趣都無，伊主要是欲陪伴伊俐莎白、予伊歡喜爾爾，所以絕對袂離開伊的身軀邊。",
    "paragraph_id": 278,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊俐莎白是有喙講甲無瀾，猶是無伊的法，好佳哉，呂卡斯小姐時常會行對遮來，好心來佮高林揣寡話題開講，伊俐莎白才無遐爾仔痛苦。這講起來衰是衰，毋過達西就按呢袂閣來惹伊受氣，嘛是好代。達西定定徛離家己誠倚近的所在，邊仔嘛無人，不而過，煞一直無行過來和伊講話。伊俐莎白咧想，這有可能是因為伊提起蔚克漢的緣故，所以心內暗暗仔歡喜。",
    "paragraph_id": 279,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "佇所有的賓客內底，浪保恩這家人上慢走，而且班奈太太閣使一寡仔手段，講欲等馬車來，一直等到所有的來賓攏告辭矣，這家伙仔猶踮佇人兜。佇等待的這段時間，看會出來有人苦袂得𪜶趕緊離開。彼兩位賓利小姐連話都貧惰講，直直喝講有夠忝。班奈太太閣想欲和這兩个姊妹仔講話，想袂到一下開喙就予人拍銃，害班奈這家人攏感覺無意無思。最後馬車來矣，欲告辭進前，班奈太太邀請賓利全家會當來𪜶兜予𪜶請。",
    "paragraph_id": 280,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "賓利先生對這个邀請是誠歡喜閣感謝，只是無拄仔好，隔轉工伊愛去倫敦一逝，伊答應講誠緊就會轉來，時到才閣去浪保恩齪嘈。班奈太太心滿意足離開尼德菲山莊，佇伊的心內，珍和賓利的婚事算講是已經定矣，只要嫁妝款好，新娘衫做好，免三、四個月，就聽好嫁來遮做女主人矣！另外一層婚事嘛予班奈太太誠歡喜，雖然佇五个查某囝內底，伊俐莎白上無伊的緣，毋過親像高林這款有人範佮地位的人欲來娶，已經予伊歡喜甲貼底矣。",
    "paragraph_id": 281,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊感覺這个查埔人來配這个查某囝已經誠會得過矣！當然，親像這款囝婿，若想欲佮尼德菲的主人相比並，彼是杉仔行－差濟咧！【第十九章】 佇尼德菲開舞會的隔轉工，浪保恩發生一層大代誌！高林正式向伊俐莎白求婚矣！因為高林的假期佇後禮拜六就欲結束，伊無想欲閣延延落去，隨就照計畫向伊利莎白求婚。早頓拄食煞，高林看著班奈太太、伊俐莎白佮綺蒂坐佇客廳，伊就問班奈太太，伊敢會使和伊俐莎白單獨講一寡仔話？",
    "paragraph_id": 282,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "班奈太太共物件收收咧，講：「當然嘛好！我相信俐絲嘛誠願意……來！綺蒂，你綴我來去樓頂。」 伊俐莎白直直哀求：「阿母莫走啦！我拜託恁！千萬毋通走！高林先生欲和我講的話，逐个人攏會當聽得！恁若無欲留佇遮，我嘛欲綴恁去樓頂！」 班奈太太講：「俐絲，你是咧亂啥？你一定愛留落來，好好仔聽看高林先生共向你講啥物話！",
    "paragraph_id": 283,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」 一方面，伊俐莎白毋敢違抗班奈太太的命令；另外一方面，伊嘛發覺這件事，是愛緊解決緊好，所以伊就坐落來想，想看等一下欲按怎去應付高林。班奈太太𪜶一下走，高林就開喙矣。「講真的！伊俐莎白小姐，拄才你的反應是歹勢款，予我感覺你實在有夠溫馴佮美麗，若是你無按呢小可仔挨推一下，會予我感受袂著你的古錐。毋過，你愛知影！我這擺對你求婚，是經過恁阿娘的同意，就算你閣較歹勢，佯做毋知，我對你的用心嘛已經足明顯的！",
    "paragraph_id": 284,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "你定著知影我想欲娶你做牽手，這是我來浪保恩早就按算好的代誌。我對你的感情強欲控制袂牢矣，所以，愛趁這馬猶閣有理智，予我先來講明，我欲佮你結婚的理由是啥物；更加愛予你知影，是按怎我會來浪保恩揣家後。」 聽著高林遮爾仔正經，講強欲控制袂牢伊對家己的感情，予伊俐莎白感覺誠好笑，所以佇伊的話停落來彼站，煞袂赴阻擋伊閣講落去。",
    "paragraph_id": 285,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "高林繼續講：「我欲結婚的理由有以下三點：第一，像我這款生活富裕的牧師，愛建立一个婚姻的模範予全教區的人看。第二，相信我若結婚，我就會得著幸福。第三，啊！這點應該愛較早講的，我三生有幸，遇著一个遐爾仔高貴的女施主，伊已經對我講過二改矣，叫我愛緊結婚。尤其是欲來浪保恩進前，蒂寶夫人閣特別對我講：『高林先生，你一定愛結婚，親像你這範的牧師，一定愛結婚。",
    "paragraph_id": 286,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "你去揀一个門風較好的查某囡仔，毋但是為著我，嘛是為著你家己。你的家後愛生做活潑，閣愛會做，出身毋免偌好，只要會曉扞家，會當將每一角銀攏安排甲好勢好勢。緊娶一个這款某轉來，我會好好仔共伊照顧。』 伊俐莎白表小妹，親像蒂寶夫人對我遮爾仔照顧閣體貼，嘛會當講是一个比人閣較好的條件。伊的做人實是袂嫌得，總有一工你就會知影。",
    "paragraph_id": 287,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "我咧想，親像你遮巧又閣活潑，一定會誠得伊疼，只要你佇伊的面頭前愛較大端、較穩重淡薄仔，伊就會特別佮意你。閣來，就是欲講我是按怎無佇阮庄裡揣家後，顛倒走遮爾遠來揣牽手咧？這是考慮著日後恁老爸若死，所有的財產攏我的，為著未來恁所發生的損失，我毋才會來遮揀一个做某，按呢恁兜就袂損失傷濟矣！當然，這無的確愛足久才會發生的代誌，現在，我就先來講予你知！這馬我已經將我欲結婚的理由講煞矣。",
    "paragraph_id": 288,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "若講著嫁妝，這，你免煩惱，我袂去看重你有偌濟嫁妝，嘛袂對恁老爸提出啥物要求，因為我足了解，以伊的能力，就算我講出喙，伊嘛做袂到。日後你會當得的遺產，嘛干焦一筆一千英鎊的寄金，利息一年才四厘爾爾，猶著愛等恁母仔死了後才會到你的手頭。這个問題，做你放心，咱結婚了後，我絕對袂對這層代誌囉哩囉嗦。」 聽伊講甲躼躼長，伊俐莎白有影袂忍得，就拍斷伊的話。「先生，你敢捌聽過人咧講：『食緊挵破碗』？",
    "paragraph_id": 289,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "，到今，我猶未答應你呢！莫閣浪費時間矣！就予我來回答你的求婚好矣。多謝你的呵咾！你的求婚予我感覺誠榮幸，可惜，我除了謝絕以外，無別條路通行。」 高林一點仔都無受氣，擛手講：「恁查某囡仔的空頭我知知咧！就算心內是怎樣仔願意，第一擺人來求婚的時，喙裡攏嘛愛拒絕，上無閣愛拒絕兩三擺咧。人咧講：『枵鬼假細膩』就是按呢，所以，我袂要意你講無欲和我結婚的話，相信閣過無偌久，我就會共你的手牽咧，行出教堂矣！",
    "paragraph_id": 290,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」 看伊講袂伸捙，伊俐莎白只好大聲共伊嚷：「你是聽無人話，是毋？我都已經開喙講無愛矣！你猶咧向望啥？論真來講，若是世間上誠實有遮爾仔好膽的姑娘仔，提家己的幸福去冒險，欲予人求第二擺婚，這个人嘛絕對袂是我！我是講正經的，你無法度予我幸福，而且，我相信我嘛無法度予你幸福！喔！若是你的恩情人-蒂寶夫人有捌我，相信伊嘛會講我這个人無論是佗一方面，攏無資格做你的太太。",
    "paragraph_id": 291,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」 高林聽了後，面色嚴肅：「就算蒂寶夫人有這款想法，我想伊老大人嘛絕對袂反對的！做你安啦！另逝，若有機會閣見著伊的時，我一定會佇伊的面頭前，共你恬靜又閣勤儉、以及你全部的好，攏講予知影。」 「坦白對你講，高林先生！無論你怎樣仔呵咾我，攏是白了工。我的心肝頭已經掠足定矣，拜託你相信我所講的攏是真的，只要按呢就好！今仔日，我予你這个向我求婚的機會，主要的目的，只是為著欲予你知影我無想欲嫁你！",
    "paragraph_id": 292,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "這馬，你已經有求過婚矣！對阮厝就有交待矣！你免感覺有啥物虧欠，這層代誌就按呢決定！」 伊俐莎白那講那徛起來，若毋是高林閣紲咧講，伊早就行離開房間矣。高林講：「若是後擺我閣有機會佮你講起這層婚事，我希望你會當予我較滿意的答覆！我袂去怪你，怪你哪會遮冷淡佮無情！因為我知影，恁姑娘仔對查埔人第一見的求婚，定著是愛拒絕的。你講遮的話，就是欲鼓舞我，予我繼續追求你。",
    "paragraph_id": 293,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」 伊俐莎白聽著這款話，誠袂堪得氣，隨大聲講：「高林先生，你是按怎攏聽無咧！我話已經講甲遮明矣，你猶閣咧想：這是我對你的鼓舞？你若誠實按呢想，我就毋知愛按怎予你了解：咱兩个人是絕對無可能的！」 高林講：「親愛的表小妹，我相信你拒絕我，只是講講爾！會按呢想，上蓋主要有這幾个原因：首先，我感覺我的求婚並毋是遐爾仔無價值，我的財產你更加無可能無看在眼內。",
    "paragraph_id": 294,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "閣來，就是我的社會地位、我和蒂寶夫人的關係誠爾仔好的條件。所以，我請你著愛考慮再考慮：就算你閣較迷人，只要你無錢，就會共你的優點攏拍無去！除了我，絕對袂閣再有人會向你求婚。所以講，你拒絕我，干焦是欲鼓舞我，閣向你求一擺婚爾爾！枵鬼假細膩！恁查某人就是按呢！我知知咧！」 伊俐莎白應講：「先生，這，做你放心！我會當保證：我絕對袂刁故意來戲弄，像你遮有地位的紳士！誠實的！你愛相信我！",
    "paragraph_id": 295,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "你向我求婚予我足有面子，我誠感謝！毋過，若欲愛我做你的牽手，彼是絕對無可能的！敢講我猶講甲無夠白？我誠實對你一點仔感覺都無，請你莫閣將我當做是咧戲弄你的高貴女士！我甘願你將我看做是：講實在話的坦白人！」 聽著伊俐莎白按呢講，高林的面腔有夠歹看，又閣愛佯做毋知。高林講：「你真正有夠古錐！我相信只要恁父母做主，你就袂閣再講毋嫁這款話！」 伊俐莎白看伊按怎講都無了解，就無想欲閣講落去矣！",
    "paragraph_id": 296,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊俐莎白決定欲去共班奈先生講清楚，叫伊千萬袂當答應這層婚事。【第二十章】 高林猶一个人留佇遐咧眠夢，猶閣咧數想伊佮伊俐莎白美滿的姻緣。無偌久，班奈太太就行入來恭喜高林先生，又閣講𪜶會當親上加親，這有影是足好的代誌。",
    "paragraph_id": 297,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "高林滿面春風接受班奈太太的好意，紲落來伊就將伊俐莎白所講的話，全部講予班奈太太聽，閣講伊對求婚的結果非常滿意，因為表小妹雖然一直共回無愛，毋過，伊相信，這只不過是查某囡仔人咧張身勢爾，日後絕對會答應！聽高林按呢講，班奈太太隨知影，這聲害矣！家己生的查某囝，伊俐莎白的個性做老母的哪會毋知咧？這層婚事看起來是咧欲烏有去矣，這馬，伊無緊來安搭高林先生哪會使咧？班奈太太講：「高林先生，你做你放心！",
    "paragraph_id": 298,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "予我來共伊講，我會叫俐絲較捌代誌咧！伊這个毋知影好歹的實頭查某，無予伊聽我的話哪會使得！」 高林講：「誠失禮！先予我插一下仔喙。若是伊誠實是一个實頭查某，我就毋知影伊敢有這个資格來做我的家後，因為親像我這款身份地位的人，結婚當然是為著幸福。若伊是真正欲拒絕這層婚事，按呢猶是莫傷勉強。無，伊的性地有這款欠點，對我的幸福嘛無啥物幫贊。」 「你完全誤會我的意思矣！",
    "paragraph_id": 299,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "俐絲干焦對這款代誌小可仔轉踅袂過來爾，若拄著別項代誌，伊是足精光的。我隨來揣阮翁婿，我有把握，無二三下手，百面會安排妥當的！」 班奈太太兇兇狂狂傱去𪜶翁遐，一下踏入去書房就足大聲咻。「哎唷！我的好老爺！較緊咧啦！天地咧欲顛倒反去矣！你緊來苦勸俐絲和高林先生結婚，因為伊咒誓兼呸瀾講無欲嫁高林先生啦！看欲按怎才好！細漢是煩惱伊袂大，大漢煞煩惱伊無人欲娶！我哪會遮歹命啦！",
    "paragraph_id": 300,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」 聽家己的太太按呢趒，班奈先生是連目眉都無振動，頭攑起來，恬恬閣微微仔笑，等伊的某趒煞了後，才沓沓仔開喙。班奈先生講：「這，我哪有法度咧？看來這層婚事已經是火化去矣！」 班奈太太講：「你去共恁查某囝講，叫伊一定愛嫁高林先生。」 班奈先生講：「你去叫伊落來，我來共伊講。」 班奈太太一聽著伊的翁按呢應，隨叫人去請伊俐莎白。伊俐莎白行入來了後，班奈先生就大聲問：「來！",
    "paragraph_id": 301,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "查某囝，叫你來是欲講一件足要緊的代誌。聽講高林先生有向你求婚，敢誠實有這回事？」 伊俐莎白回答講，真正有這層代誌。班奈先生講：「誠好！聽講你共伊拒絕，敢是？」 伊俐莎白講：「無毋著！阿爸！」 班奈先生講：「好！咱現此時來講正經的！恁阿母叫你一定愛嫁予伊。好某的，你的意思敢是按呢？」 班奈太太講：「無錯！規欉好好！若無，伊以後就莫叫我阿母！」 班奈先生又閣講：「看起來這確實是誠困難的選擇！",
    "paragraph_id": 302,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊俐莎白，自今仔日開始，你若毋是愛和恁老爸斷路，無，就是愛和恁老母切。因為，你若無欲嫁予高林先生，恁母仔就無愛看著你；毋過，若是你嫁予伊，換我無愛見你！」 頭起先伊俐莎白聽家己的阿爸按呢講，猶有小可仔膽膽；想袂到後來變做按呢，煞笑出來。班奈太太聽著家己的翁婿煞和伊咧做對頭，毋但受氣閣失望，氣掣掣一直罵班奈先生。「你是咧講啥痟話！你毋是有答應我，講欲共恁查某囝講？」 「好某的！",
    "paragraph_id": 303,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "小予我拜託一下：第一，我拜託你恬去；第二，嘛拜託你離開我的書房。這馬，我苦袂得家己一个人安安靜靜佇書房看冊！」 班奈太太誠實足毋甘願！一遍閣一遍，伊一直想欲去改變伊俐莎白的想法：連鞭用騙的，連鞭用放刁的。伊俐莎白確實知影欲按怎應付班奈太太，伊有時笑、有時吼，有時用充滿感情的話來應，有時又閣會激皮皮，橫直，無論班奈太太按怎逼，伊俐莎白講無愛就是無愛。",
    "paragraph_id": 304,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "一直到這陣，高林才沓沓仔共想倒轉來：拄仔咧求婚的時，表小妹是按怎會拒絕咧？原因到底是啥？高林誠實是想無：親像伊家己遮好的對象，閣會予人戽轉來，這百面是對方的問題！雖然伊的自尊心有去傷著，毋過，只要想著伊俐莎白定著會予𪜶老母罵甲臭頭，伊就無遐爾仔艱苦矣。佇班家亂操操的時，謝露提拄好來拜訪。俐蒂亞佇門口埕看著伊，隨傱過去共伊講這件代誌。俐蒂亞講：「你來了誠拄好！你敢知影早起發生啥物代誌？",
    "paragraph_id": 305,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "高林向俐絲求婚！俐絲煞偏偏應講無愛。」 謝露提都猶袂赴應咧，綺蒂就閣行過來，將仝款的新聞又閣放送一改。𪜶做伙行進去廳裡的時，干焦看著班奈太太家己坐佇咧客廳，無偌久，這陣人又閣講著這个話題。班奈太太一直姑情謝露提去苦勸伊俐莎白。班奈太太講：「你予我拜託咧！你去共伊俐莎白講，叫伊無論如何一定愛嫁予高林先生。佇這間厝裡，無半个人和我徛做伙，逐家攏按呢蹧躂我，對我遮酷刑，敢誠實有人體諒著我的腦神經衰弱？",
    "paragraph_id": 306,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」 謝露提拄欲應爾，珍和伊俐莎白就行入來矣，所以伊就無開喙。班奈太太有夠激動，講：「你共伊看，按呢激外外，一點仔都無將阮囥在眼內，若像冤仇人咧！家己大主大意！俐絲小姐，我老實共你講，你若磕袂著就拒絕人，這世人你攏免嫁矣！另日仔恁老爸若曲去了後，看啥人欲飼你！我先共你講，我是飼你袂起喔！按今仔日起，咱就田無交、水無流！拄才我就講過矣，我這世人攏無愛閣佮你講話，我是講會到做會到！",
    "paragraph_id": 307,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "啥人欲佮不孝的查某囝講話？我無愛和任何人講話啦！講實在的，親像我這款腦神經搐搐疼的人，本成就無愛講話，無講逐家就攏毋知影我的艱苦，就攏無人會來可憐我！」 班家所有的查某囝攏恬恬聽班奈太太佇遐踅踅唸，𪜶攏知影，若是這時和伊講道理，或者是想欲安慰伊，干焦是予伊花袂煞爾爾。最後，高林先生入來囉！",
    "paragraph_id": 308,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "高林規个人看起來比平常時仔閣較莊嚴，班奈太太看著伊，就對所有的查某囝講：「恁隨个仔隨个攏共我恬去，通予高林先生和我講一睏仔話。」 伊俐莎白恬喌喌先行出去，珍和綺蒂嘛綴咧行出去，干焦俐蒂亞徛佇咧遐攏無振動，聽看𪜶欲講啥貨。謝露提嘛無走，一開始是因為高林行過來，佮伊和呂家莊的人請安問好，所以歹勢離開；後來是家己好玄，所以就徛佇咧窗仔邊來偷聽𪜶的講話。",
    "paragraph_id": 309,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "班奈太太一開始就用哀怨的聲調，想欲共家己準備好的彼套話講出來：「喔！高林先生。」 想袂到，伊才開喙爾，高林就隨共拍銃，講：「這層代誌咱攏莫閣提起矣！令千金按呢做，我是絕對袂怨恨的。」 高林的口氣，一下聽就知影伊誠無歡喜：「千算萬算毋值天一劃！咱攏愛接受這个結果！尤其是像我這款人。我遮少年就得著貴人的器重，更加愛去接受這个事實。",
    "paragraph_id": 310,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "就算阮美麗的表小妹無棄嫌，日後想欲允我這層婚事，無定著我猶閣會懷疑：按呢敢誠實會當得著真正的幸福？因為我總--是認為，幸福若予人拒絕，就無值得咱閣再重視！這無定著是天公伯仔對我上蓋好的安排。班奈太太，我欲收回對令千金的求婚！希望你莫叫是我無尊存恁兩个老大人，嘛莫見怪我，見怪我無求恁去替我講好話！因為拒絕我的是令千金，毋是你。",
    "paragraph_id": 311,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "我對這層婚事自頭到尾攏好意，目的就是欲揣一个可愛的家後，而且閣考量著貴府的利益。若準我的態度有啥物毋著的所在，就予我佇遮向你會一个失禮！」 【第二十一章】 高林求婚這件代誌，予伊莉莎感覺足礙虐，尤其不管時閣愛聽班奈太太佇遐詬詬唸，終其尾，這場的風波總算是過去矣。講著這改求婚的男主角，看起來並無按呢就餒志，嘛無欲閃避伊俐莎白的範勢，干焦氣怫怫激一个屎面，一句話嘛無想欲和伊俐莎白講。",
    "paragraph_id": 312,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "高林本底彼款燒唿唿的熱情，對伊俐莎白的身軀頂，全部攏徙對謝露提遐去，因為謝露提一直誠有禮貌咧聽伊講話。看著高林無因為按呢掠狂，才予班家的人有較安心淡薄仔。隔轉工，班奈太太仝款猶誠無歡喜，身體嘛無較好。高林的態度仝款是氣掣掣又閣自高的模樣。伊俐莎白叫是講伊定著會較早離開浪保恩，啥人知，高林煞無欲改變計畫，講伊仝款欲留甲這禮拜六。早頓食煞，班家的這幾个小姐就去麥里鎮探聽蔚克漢轉來抑未。",
    "paragraph_id": 313,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "一下到麥里鎮，班家這陣查某囡仔隨去拄著蔚克漢，所以，伊就陪班家的小姐行去𪜶阿姨遐。蔚克漢共伊無法度參加尼德菲山莊舞會的因端佮顧慮向這幾个小姐解說兼會失禮，閣特別向伊俐莎白講，彼一暗佇尼德菲的舞會，伊是刁工無愛去的。蔚克漢講：｢最後我猶是認為莫和達西先生見面較好！",
    "paragraph_id": 314,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "若無，欲佇仝一个所在、仝一个舞會，和伊做伙幾若點鐘，這會予我接載袂牢，無定著閣會舞寡有的無的，予人看笑詼，若按呢，顛倒會予阮雙方面攏無歡喜。｣ 伊俐莎白實在足敬佩蔚克漢，講伊的修養誠好。轉去浪保恩的時，蔚克漢和另外一个軍官佮𪜶做伙行。沿路蔚克漢對伊俐莎白特別照顧，閣講，伊會想欲送伊俐莎白轉去，主要有二个原因：第一是希望伊俐莎白會歡喜；另外一方面嘛希望會當拜會伊俐莎白的序大人。",
    "paragraph_id": 315,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "轉去厝了後，珍就收著一張對尼德菲山莊寄來的批。珍隨共批殼拆開，內底有一張細細張仔、做甲誠幼路又閣熨甲平平平的批紙，內底的字嘛誠幼秀，看會出來是一位小姐所寫的批信。伊俐莎白看著阿姊咧讀批的時，表情齊變，閣看會出來，伊對某幾句話，看了閣再看。過一觸久仔，珍就鎮靜落來矣。珍共批囥佇咧邊仔，和平常時仔仝款，喙笑目笑佮逐家繼續開講。這予伊俐莎白看著心內誠著急，所以就無遐爾帶念蔚克漢矣。",
    "paragraph_id": 316,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "蔚克漢和伊的朋友一下走，珍就對伊俐莎白使一个目箭，叫伊綴起去樓頂。入去家己的房間仔內了後，珍就共批提出來予伊俐莎白看。珍講：｢這是賓利小姐寫來的，內底的話予我誠著驚，伊講𪜶已經搬離開尼德菲山莊，而且無拍算欲閣轉來矣！你來看伊批內是按怎寫的。『親愛的好朋友，離開遮，除了你的友誼之外，對我來講實在無啥值得留戀的。總--是，希望咱未來猶閣有來往的這一工，而且，誠向望咱猶會當寫批聯絡。",
    "paragraph_id": 317,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "今，言而不盡，以解思念，萬分期待。』 伊俐莎白對這款浮冇的鋪排話，感覺聽聽咧就好。雖然無講無呾就搬離開遮，誠予人料想袂到；毋過，伊俐莎白認為這嘛免可惜，因為這兩姊妹仔搬離開尼德菲山莊，並無表示賓利就無閣欲蹛佇遮矣！而且，只要賓利和珍不時見會著面，和這兩个姊妹仔欲有交陪抑是無，其實嘛無差。伊俐莎白講：｢誠無拄好，𪜶欲走進前，你趕袂赴通去告別。",
    "paragraph_id": 318,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "毋過，既然賓利小姐都認為恁未來猶有見面的機會，敢講，咱袂當向望伊講這一工，會比伊所想的閣較早到？未來若做姑嫂，敢毋是會比這馬做朋友閣較妥當？賓利先生是無可能予𪜶留佇咧倫敦無轉來的。｣  珍講：｢賓利小姐講甲足明，今年的寒人，𪜶兜無人會轉來遮的。",
    "paragraph_id": 319,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "我來唸予你聽好矣： 『昨昏阮阿兄欲離開的時，叫是這改去倫敦，量約三四工仔就有法度轉來；毋過，阮攏感覺這是無可能的，嘛相信阮阿兄若入城，絕對會毋肯走，所以阮才會決定欲綴佇伊後壁去倫敦，較免伊一个人蹛佇旅社咧孤單。阮有誠濟朋友今年會佇倫敦歇冬，親愛的好朋友，我原本叫是你嘛有計畫欲來倫敦，結果煞是我失望。",
    "paragraph_id": 320,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "我誠心誠意向望你會當佇恁庄裡好好仔過聖誕節，嘛希望你會當閣拄著緣投仔桑，若無，阮一下走，驚你會因為按呢來失去三个好朋友，難免就有遺憾。』 珍對伊俐莎白講：｢這个意思就是講：賓利先生今年的寒人袂閣轉來矣。｣ ｢這只是講，賓利小姐無愛伊轉來遮爾爾。｣ ｢你哪會按呢想？彼一定是賓利先生家己的意思，伊是會當做主得的，這是你猶毋知。我一定欲共這段，這段予我特別傷心的內容來讀予你聽。",
    "paragraph_id": 321,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "『達西先生著急欲去看伊的小妹，其實，阮嘛是仝款。阮認為達西小姐無論是外表、內才、氣質各方面，攏無人比伊會得過，我和阿姊私底下攏誠希望伊會當做阮的阿嫂。這層代誌，毋知早前阮敢捌將這款想法講予你聽過？這馬欲離開這个所在矣，若閣無講出來，誠實是講袂得過。阮阿兄對達西小姐已經足煞心矣！這馬，伊會當定定去看達西小姐，所以，兩个人自然就會愈行愈近，阮雙方面的家庭齊向望這層姻緣，早一日會當成。",
    "paragraph_id": 322,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "毋是我家己咧褒，阮阿兄是誠得查某囡仔的緣。既然逐家攏贊成這層親事，而且無人會阻擋，若按呢，親愛的珍，我期待伊來做我的阿嫂，你講敢有啥物毋著？｣ 珍將批讀煞，講：｢你看，俐絲，伊的意思毋是講甲足明？這敢講了無夠清楚？這就是表明伊無希望、嘛無願意我做伊的阿嫂？說明賓利小姐相信伊的阿兄對我無要無緊，而且，嘛咧暗示我，若是我對伊的阿兄有感情，伊是好心苦勸我愛想較開咧！伊的話，敢毋就是這款意思？",
    "paragraph_id": 323,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ ｢當然會當另外解說啊！我所欲講的，就佮你所想的意思無仝，你敢願意聽看覓咧？｣ ｢當然嘛願意。｣ ｢這只要兩三句話就會當講甲真清楚的！賓利小姐看伊的阿兄已經愛著你矣！毋過，伊煞希望賓利先生會當娶達西小姐。伊會綴賓利先生去城裡，上主要的原因就是欲共伊縛牢咧，而且閣欲想辦法予你相信，伊的阿兄對你根本都無意思。｣ 珍聽了後，干焦幌頭爾爾。伊俐莎白講：｢珍，你愛相信我！",
    "paragraph_id": 324,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "只要捌看過恁兩个人做伙的彼款形，絕對無人會去懷疑賓利先生對你的感情！我相信賓利小姐嘛無咧戇，伊絕對看會出來。若是達西先生對伊，有親像賓利對你的一半仔好，伊早就嫁粧款好勢，等欲嫁矣！只不過，問題就出佇咧咱兜無夠好額，嘛無勢通倚！伊會遮著急欲將達西小姐和伊的阿兄捒做堆，猶有另外一个拍算，彼，就是想欲「姑換嫂」！若伊的阿兄娶達西小姐，伊想欲嫁達西先生這件代事，就會較簡單矣。",
    "paragraph_id": 325,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "這當然猶誠費氣，因為蒂寶夫人嘛想欲將家己的查某囝嫁予達西先生，若毋是按呢，這門親事確實有可能會成功。毋過，珍，你莫因為賓利小姐按呢講，就叫是賓利先生已經深深愛著達西小姐矣；千萬莫因為按呢，就叫是伊的阿兄對你的感情有變卦；更加毋通相信，賓利小姐有彼款才調，會當叫伊的阿兄無欲愛你，換去愛達西小姐。｣ 珍講：｢假使我對賓利小姐的了解，佮你是仝款的，當然，你遮的話定著會予我不安的心，安搭落來。",
    "paragraph_id": 326,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "只是講，我知影你講的話，攏是較倚我這爿的想法，賓利小姐是袂刁工去瞞騙任何人的。我對這件代誌干焦有一个向望爾，彼就是希望賓利小姐，想毋著去矣。｣ 伊俐莎白講：｢你的話講了有影。就算我的想法無法度安慰你，你家己嘛有才調踅出這款結論，按呢是上好的，咱就相信是伊家己想毋著去。你對伊已經盡心矣，莫閣煩惱矣！",
    "paragraph_id": 327,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ 珍又閣講：｢只是，親愛的伊俐莎白，就算我對上蓋好的這方面來共想，我會當嫁予這个人，不而過，伊的姊妹仔和朋友攏希望伊佮別人結婚，若按呢，我敢會幸福？｣ 伊俐莎白回講：｢這，就愛看你家己按怎想矣！若是你斟酌想了後，發覺講得失著伊的姊妹仔的痛苦，比做伊的太太彼款幸福閣較大。若按呢，我勸你猶是較早放棄較好。｣ ｢你哪會講出這款話咧？",
    "paragraph_id": 328,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣珍文文仔笑講：｢就算講𪜶的反對予我萬分的痛苦，對這段感情，我猶是袂躊躇的。｣ ｢我的意思並毋是講你會躊躇！既然若按呢，我就免替你煩惱矣！｣ ｢若伊今年寒人無轉來，我就毋免閣想東想西矣！六個月的時間，代誌欲按怎變，實在無人會講得。｣ 若講賓利先生袂閣轉來，這，伊俐莎白並無認同。",
    "paragraph_id": 329,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊感覺這只不過是賓利小姐家己的認知，嘛認為賓利小姐想欲影響賓利先生的婚事，無論是直接講白的，或者是聊聊仔來苦勸，這對有定見的查埔人來講，是無法度產生任何影響的。伊俐莎白就將家己的想法，開破予伊的阿姊聽，果然，阿姊聽了後就較安心矣。",
    "paragraph_id": 330,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "珍的個性本成就較袂因為著觸就來失志，所以聽伊俐莎白講了後，對賓利先生會轉來尼德菲山莊這件代誌，就有產生向望；只不過伊這款向望，有時起有時落，有時嘛感覺賓利先生以後袂閣再轉來矣。最後，這對姊妹仔決定這項代誌莫予班奈太太知影傷濟，只要講起賓利這家已經離開遮矣，內情就莫共班奈太太講傷詳細。",
    "paragraph_id": 331,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "就算是按呢，班奈太太一聽著賓利離開的消息，心內就誠不安，甚至閣吼出來，怨嘆家己哪會遮爾仔歹運，拄才欲和兩位賓利小姐較熟爾，人就離開矣。傷心過了後，班奈太太就自我安慰，講賓利先生免偌久就會閣轉來矣！又閣會來浪保恩食飯矣。最後，伊直直唸講，若伊這擺來食飯，絕對袂使凊彩，伊定著愛準備兩項較工夫的手路菜來款待才會使。",
    "paragraph_id": 332,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "【第二十二章】 這一工，班奈全家攏去予呂卡斯這家請食飯，謝露提誠好意，規日陪佇高林的身軀邊佮伊講話。伊俐莎白誠袂過心，就利用機會向謝露提說多謝：｢佳哉猶有你咧陪伊講話，予伊會當較快活，實在令人感謝！｣ 謝露提講伊誠願意為朋友效勞，雖然愛開時間，是講，伊家己嘛有得著誠大的安慰。謝露提所講的「願意替朋友效勞」的話意，是比伊俐莎白所想的閣較複雜。",
    "paragraph_id": 333,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "事實是，謝露提存範欲共高林的心引過來伊家己的身軀頂，較免伊繼續佮伊俐莎白咧觸纏，按這款範勢來看，伊有影進行佮誠順利。暗時班奈這家欲告辭的時，謝露提心內已經有九成的把握矣，若毋是高林遮爾仔緊就愛離開遮，伊佮高林的婚事，百面會成。是講，謝露提誠無了解高林的個性，才會按呢想。高林會來浪伯恩，就是興欲娶某。所以高林佇第二工一透早，無講無呾就旋出去。伊趕去呂家莊，就是欲共謝露提表達伊的愛意。",
    "paragraph_id": 334,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "高林欲出門的時，閣足驚搪著伊的表小妹，伊咧想，若是予𪜶看著，定著會臆著伊的計畫。這一遍，佇家己猶未成功進前，絕對無欲予人知影。雖然昨暝高林有感受著謝露提對伊嘛有意思，感覺這件婚事應該是在穩矣，是講，自從向伊俐莎白求親失敗了後，高林就毋敢閣傷衝碰矣。事實上，予高林料想袂到的是：謝露提早就咧等伊來矣！",
    "paragraph_id": 335,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "謝露提假意佇散步的時，拄好去搪著高林，伊仙想都無想著，高林會遮爾仔著急，一見面就共準備好的愛慕詞，全部攏倒予家己聽。佇短短的時間內，高林毋知講偌濟情話去，最後伊佮謝露提這兩个人攏誠滿意，親事嘛就按呢講定矣。高林這个人，天生就是孝呆孝呆，逐女朋友足頇顢，查某人若搪著伊欲表達愛意，總是會予伊食膨餅。謝露提會來答應伊，完全是看伊有財產，對啥物時陣才會當提著班家的彼筆遺產，煞顛倒無遐爾仔要意。",
    "paragraph_id": 336,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "高林佇婚事決定落來了後，隨就欲去請求謝露提爸母的允准。呂家這兩个老大人聽著這个消息，歡頭喜面，隨一聲就答應矣！原本這對翁仔某就無啥嫁粧通予謝露提，高林會當講是一个上蓋四配的囝婿，何況，未來猶有一注大注的遺產通好得。一直到今，呂卡斯太太才對浪保恩彼間厝有興趣，嘛開始按算班奈先生猶有偌濟冬通好活；呂卡斯先生鐵口直斷，講，只要高林得著浪保恩的財產了後，𪜶兩个翁仔某就有機會去拜見國王矣。",
    "paragraph_id": 337,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "總講一句，這件大代誌予呂卡斯全家攏歡喜甲貼底。謝露提彼幾个小妹，早就向望會當出去交際矣；查埔的嘛足歡喜，毋免閣驚謝露提會變做老姑婆矣！謝露提本人顛倒較鎮靜，上起馬頭一步已經成功矣！伊猶有時間通去好好仔想一下。謝露提誠斟酌，自頭來想到尾，伊對這件婚事，算是有滿意的。",
    "paragraph_id": 338,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "雖然高林並毋是通情達理的人，又閣無人緣，若欲鬥陣生活，講較坦白的，這毋是啥物快樂的代誌；高林對家己的情意，看起來嘛是一時的爾爾，毋過，伊猶是需要高林來做翁婿。謝露提對婚姻的看法佮未來的生活，攏無誠懸的期待，不而過，結婚是伊著定愛達成的目標。一般來講，家境無好又閣受過教育的小姐，結婚是唯一的彼條有體面的退路。",
    "paragraph_id": 339,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "就算結婚無一定會予人幸福，總是，為著日後有一碗飯通食，謝露提會當為家己揣著一个棧間，上無未來食穿攏免煩惱矣。謝露提知影家己今年二十七歲矣，人閣生做普普仔，猶揣會著這个棧間，會使講是足好運。現此時，謝露提干焦有一項代誌予伊操煩：彼就是，伊俐莎白定著會對這門婚事驚一趒。謝露提一向共伊和伊俐莎白的交情看甲足重，伊煩惱伊俐莎白對這層婚事，毋但是會著驚爾，無定著閣會怨嘆伊。",
    "paragraph_id": 340,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "這件婚事，謝露提想欲對伊俐莎白家己親喙講，所以就吩咐高林，若轉去到浪保恩的時，千萬毋通先將這層婚事講出去。高林當然一聲就應好，伊答應會保守秘密。其實，對高林來講，欲保守這个秘密是誠困難的代誌，因為高林出去傷久矣，班家的人會問伊去佗位；閣來，伊是苦袂得將伊的婚事放送出去。毋才會講，愛高林保守這个秘密，有影是誠無簡單。高林隔轉工一透早就欲走矣！",
    "paragraph_id": 341,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊無才調隨个仔隨个向逐家講再會，所以彼暝欲睏進前，班家所有人攏倚過來佮伊相辭。班奈太太不止仔誠懇嘛誠有禮貌對伊講，另日仔若有閣來浪保恩，一定愛來坐坐咧。高林應伊講：｢敬愛的夫人，承蒙邀請，內心感激，好意領受。做恁放心，我若有閒，一定捷來。｣ 聽高林按呢講，逐家攏驚一趒！尤其是班奈先生，根本都無希望伊閣來。班奈先生講：｢賢姪，你敢毋驚蒂寶夫人會無贊成？",
    "paragraph_id": 342,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "你猶是莫共親情的關係看甲遐爾仔重，莫擔這个風險，才袂去得失著你的女施主。｣ 高林應講：｢你按呢好心提醒我，予我足感心。請你放心，親像遮重大的代誌，無得著伊老大人的同意，我是絕對袂衝碰的。｣ 班奈先生猶閣咧勸伊：｢細膩無蝕本。啥物代誌攏無要緊，你千萬袂當予這个老大人無歡喜。若是你想欲來阮遮，伊煞無想欲予你來（我是感覺這誠有可能），你就較乖咧，踮佇咧厝，你放心，阮絕對袂因為你無來就來怪你。",
    "paragraph_id": 343,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ ｢老長輩，請你相信我，你再三好心提醒，誠實使我感激不盡。你放心，你連鞭就會收著我的謝函，感謝恁予我蹛佇遮種種的照顧。咱諸位表小妹，雖然我真緊就會轉來矣，趁這馬，祝福恁身體健康，幸福快樂！這个祝福，是連伊俐莎白表小妹嘛有包括在內。｣ 逐家聽著高林講「誠緊就會轉來」攏感覺誠奇怪。班奈太太叫是伊閣欲來，是按算欲向其他某一个查某囝求婚，凡勢瑪俐會同意嘛無的確。",
    "paragraph_id": 344,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "瑪俐一向攏誠看重高林的能力，嘛誠肯定伊堅定的思想。雖然比起來，高林無瑪俐遐爾仔巧，毋過，只要有一个人來做模範，鼓勵伊讀冊長志，久了後嘛是有法度成做一个如意郎君。可惜，第二工透早，班奈太太這款向望就全部碎去矣！謝露提早頓食煞隨過來拜訪，私底下就將昨昏高林先生向伊求婚的代誌，全部攏講予伊俐莎白聽。佇一兩工進前，伊俐莎白是有去想著這兩个人的代誌，伊感覺高林誠有可能是家己咧興，叫是去愛著伊這个朋友。",
    "paragraph_id": 345,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "毋過，若欲講謝露提會來鼓舞高林，這未免傷譀！就親像家己嘛無可能會來鼓舞伊仝款。所以，現此時伊俐莎白聽著這件代誌，驚甲無顧禮數，竟然大聲叫出來。｢和高林先生訂婚！親愛的謝露提，這哪有可能！｣ 伊俐莎白的這一聲，謝露提拄聽著，原底鎮靜的表情有小可仔緊張；佳哉，這嘛是伊意料中的代誌，所以面色隨回轉來。謝露提勻勻仔講：｢親愛的伊俐莎白，你哪會遮爾仔驚惶？敢講，高林先生無上你的目，別人就袂使佮意伊？",
    "paragraph_id": 346,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ 這時，伊俐莎白的情緒已經有較平靜落來矣！所以就將家己的想法硩佇咧腹肚內，換用肯定的口氣來祝福謝露提，希望伊佮高林會當永結同心，幸福美滿。謝露提回講：｢我知你咧想啥，你一定會感覺奇怪，而且閣是不止仔奇怪，因為佇無偌久進前，高林先生猶閣想欲和你結婚。但是，只要你冷靜詳細來想看覓，你就會贊成我的做法。你足了解我，我並毋是一个注重愛情的人，我絕對毋是這款人。我干焦希望有一个四序的家庭。",
    "paragraph_id": 347,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "以高林先生的個性、社會關係佮身份地位，予我感覺佮伊結婚，我嘛有法度得著幸福，而且這款幸福，袂較輸別人選擇婚姻的時，所要意的彼款幸福。｣ 伊俐莎白誠平和回答伊講：｢這是一定的。｣ 了後，這兩个人無講一句話，互相攏感覺誠礙虐，閣坐一睏仔了後，謝露提就告辭離開矣。伊俐莎白將伊拄才所聽著的話，詳細翻頭來共想，遮爾仔無四配的姻緣，實在予伊看著誠艱苦。",
    "paragraph_id": 348,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "講著這个高林先生，竟然有法度佇三工內向兩个無仝的人求婚，這實在有夠譀；更加予人料想袂到的是：閣煞誠實有人會允伊！這才是真正譀古甲有賰。伊俐莎白雖然知影謝露提對婚姻的看法佮家己無仝，毋過，從來都毋捌想過伊會為著現實佮世俗的利益，來做這款選擇。謝露提做高林的家後，在伊看來，這是天下間上蓋卸面底皮的代誌。",
    "paragraph_id": 349,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊俐莎白毋但為著有這款現實的朋友感覺見笑，而且閣替這个朋友感覺悲哀，因為伊免拈龜卦就會當斷定，這層婚事絕對無可能帶予謝露提任何的幸福。【第二十三章】 伊俐莎白坐佇咧姊妹仔陣內底，心內直直咧躊躇，毋知敢愛將這个消息，講予厝裡的人知？就佇這个時陣，呂卡斯先生拄好到位。伊來遮是欲報喜的！伊將大漢查某囝欲和高林訂婚的消息報予𪜶知，閣講，未來會當和班家結親情，實在是足榮幸的代誌。",
    "paragraph_id": 350,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊俐莎白掠外，班家所有的人攏毋相信，尤其是班奈太太。伊一聽著，連禮數都袂赴顧，隨就講：「這無可能！一定舞重耽去！」 俐蒂亞本成就誠毋是款，聽著這个消息，隨大聲噭噭叫，講：｢呂卡斯先生，你是咧講啥痟話！你敢毋知高林先生是欲娶俐絲的？｣ 這款場面毋是一般人接載會牢的！毋著好哩佳哉！呂卡斯先生毋是一般人。呂卡斯先生誠有修養將遮濟歹聽話攏攬落來，講：「人情留一線，日後好相看。親事現此去都已經決落去矣！",
    "paragraph_id": 351,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "希望逐家著愛相信。」 伊俐莎白這時嘛徛出來，講這層婚事伊已經有聽謝露提講起矣。為著顧全逐家的面子，伊俐莎白誠心誠意先向呂卡斯先生道喜；珍嘛綴咧講這層婚事的好處，呵咾高林是品性好又閣蹛近，日後欲轉來後頭厝加誠利便，未來定著足幸福。班奈太太佇呂卡斯先生的面頭前是氣甲無話講；呂卡斯先生一下走，伊隨規腹火，大聲哭呻。",
    "paragraph_id": 352,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "頭起先，伊拍死都毋承認這層婚姻誠實有成；後來，又閣講高林先生定著是去予人諞去；紲咧，伊咒誓兼呸瀾，講這對新人絕對袂幸福；伊直直咒讖、直直詈…… 總講一句，對這層婚事班奈太太有兩个結論：第一，這一切的不幸，攏是伊俐莎白家己造成的；第二，所有的人攏咧蹧躂伊。彼一工，班奈太太罵來罵去、餾來餾去攏是遮的話，無論別人怎樣仔苦勸嘛無法度共安搭，嘛無彼款才調予伊莫閣受氣。",
    "paragraph_id": 353,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "班奈太太磕袂著就罵，想著就詈，到甲暗時，彼口氣猶是袂消敨。彼禮拜，伊便若看著伊俐莎白，一開喙就無好話。有月外日的時間攏氣掣掣，便若佮呂卡斯翁仔某講著話，聲頭就帶重，正剾倒削，話講甲足歹聽；對謝露提，嘛欲規半冬才漸漸原諒伊。謝露提的這件婚事，在班奈先生看來，誠實是感覺爽快閣趣味。",
    "paragraph_id": 354,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "班奈先生對伊俐莎白講，伊叫是謝露提是一个捌世事的人，哪知竟然和家己的某仝款侗戇；若閣欲和伊俐莎白這个查某囝比起來，更加是戇甲有賰，所以對這兩个人的婚事，予伊閣不止仔歡喜。珍講這門親事確實有淡薄仔奇怪，只是嘛無啥批評，珍個性好，誠心誠意祝福這對新人，未來會當足幸福。",
    "paragraph_id": 355,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "綺蒂佮俐蒂亞根本都袂欣羨謝露提，因為高林干焦是一个牧師爾爾，這件代誌和𪜶攏無底代，除非是去麥里鎮的時陣，才會將這件代誌當做是新聞，大聲放送。若講著呂卡斯太太，伊這个人不止仔古錐，伊想講，既然查某囝已經有美滿的歸屬矣，若無趁這个機會去共班奈太太展一下仔風神，哪會使得？所以，呂卡斯三不五時就去浪保恩，見品就品講伊這馬有偌爾仔歡喜。",
    "paragraph_id": 356,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "咱用跤頭趺想嘛知，班奈太太哪有啥好面腔通予伊看咧，伊和呂卡斯太太便若講著話，全全是三角六尖的言語，顛倒害呂卡斯太太感覺無意無思。伊俐莎白和謝露提這兩个人的感情，煞因為按呢就有㧎空矣！雖然𪜶兩个對這件親事攏無閣再講起，伊俐莎白就斷定家己袂閣親像較早按呢，對謝露提啥物腹內話攏敢講矣。對謝露提的失望，予伊俐莎白規心攏倚對家己的阿姊遮來。",
    "paragraph_id": 357,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "佇伊俐莎白的眼內，珍做人正派，有氣質閣修養好，相信每一个人攏會同意伊這款看法。伊俐莎白足關心阿姊的幸福，嘛一日比一日閣較緊張，因為賓利已經離開規禮拜矣，到今猶無聽著伊欲轉來的消息。珍誠早就回賓利小姐的批信矣。逐工伊攏咧算日子，算閣愛幾工才會當收著賓利小姐的批。高林事先答應欲寫的彼張感謝函，佇拜二早起就收著矣！伊的批是寫予班奈先生的，蓬心的感謝詞濟甲驚死人，內容講甲若像伊蹛佇遮攪擾規冬去仝款。",
    "paragraph_id": 358,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "無意義的話寫規畚箕，又閣規篇話屎，寫講家己欲結婚的代誌，尾手閣講，為著欲來看伊心所愛的人，伊會當順紲來看班奈這家人。落尾伊講，蒂寶夫人催伊愛較早結婚咧，而且是愈緊愈好。在班奈太太來看，高林閣轉來浪保恩，如今並毋是啥物予人期待的代誌，伊不時佮班奈先生怨嘆：這个人哪會閣欲來？班奈太太不時咧踅踅唸，啥物高林哪會無欲去呂家莊，顛倒欲來浪保恩，一點仔都無帶念著伊身體當咧無爽快？",
    "paragraph_id": 359,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "有人客欲來實在足煩，對造成這種麻煩的人伊上蓋慼…… 班奈太太規工都咧唸遮的代誌，若無，就是想著賓利先生無消無息，予伊更加痛苦，伊彼支喙才會恬去。珍和伊俐莎白仝款為著這个問題，心內起起落落。一工過一工，一屑仔消息都無，干焦有聽見麥里鎮有人咧風聲：賓利先生今年的寒人袂閣轉來尼德菲山莊矣！若是有聽著這款話，班奈太太攏會誠無客氣共戽轉去，罵講：這款話講了傷離經，絕對毋是事實！現在，連伊俐莎白嘛開始驚惶矣！",
    "paragraph_id": 360,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊煩惱的毋是賓利先生薄情，上驚的是這个查埔人會予姊妹仔纏牢咧，走袂開跤。伊俐莎白誠毋願按呢想，因為這對珍的幸福毋但勢面無好，更加會去侮辱著賓利對愛情的堅定。只不過，伊俐莎白便若想著這件代誌，見想都會想對遮去。賓利彼對無血無目屎的姊妹仔，連伊彼个上信篤的朋友嘛摻落去，閣加上美麗的達西小姐，而且倫敦的娛樂場所遐爾仔濟，就算賓利誠實對珍思思念念，恐驚嘛會船過水無痕，僥心愛別人。",
    "paragraph_id": 361,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "珍若像行佇咧暗毿的路裡，心內的驚惶佮不安比伊俐莎白濟閣較濟，只是講，伊的心事無願意予任何人知影，所以一直無佮伊俐莎白提起這件代誌。干干仔伊的阿母全無體諒著伊的苦情，磕袂著就提起賓利先生，講家己等甲心狂火著，是按怎攏等無賓利欲轉來的消息？甚至硬叫珍承認，講伊是咧犀牛望月…… 班奈太太這个做老母的不時咧唸講，若是賓利先生真正無閣轉來，伊就是一个薄情郎，叫珍莫閣向望矣。",
    "paragraph_id": 362,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "嘛是珍的性地好，個性溫柔閣恬靜，這款歹聽話毋才有法度吞忍落去。兩禮拜過去了後，高林準時又閣來浪保恩，毋過，班家所有的人攏無親像第一擺伊來的時，遐爾仔熱情款待。是講，高林一點仔就無要意！嘛是班家好運，這馬，高林的戀情當咧熱，多數的時間攏佇呂家莊，毋免佮伊接接，就省誠濟麻煩。高林逐工攏守佇咧呂家，一直到欲睏進前才會轉來浪保恩，伊向逐家會失禮，叫𪜶愛原諒伊規日無佇遮陪主人。",
    "paragraph_id": 363,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "班奈太太講起來嘛可憐，若講著高林先生的婚事，伊就會抓狂，閣較艱苦的是，無論伊行到佗位，攏有聽著人咧會這門婚事。伊便若看著謝露提就慼，只要想著未來謝露提會成做這間厝的女主人，班奈太太就怨妒甲咬牙切齒。逐擺若是謝露提來班家，班奈太太就會去想：謝露提是來考察的，順紲估計閣有偌久就會當搬入來。",
    "paragraph_id": 364,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "只要謝露提佇高林的耳空邊輕聲細說，伊就會想講這兩个人又閣咧拍算浪保恩的財產，定著咧參詳講等班奈先生一下曲去，就隨欲將伊和彼幾个查某囝戽出去。班奈太太不管時都將這款痛苦講予𪜶翁聽。｢老爺，早慢謝露提會變成咱這間厝的女主人，我一定愛讓位予伊，叫我目睭金金看這層代誌發生，實在袂忍得。｣ ｢好某的，猶是莫去想遮的傷心代。無，咱對較好的方面來共想，無定著我食比你較久嘛無的確，咱現此時，就先按呢自我安慰。",
    "paragraph_id": 365,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ 班奈先生講這款話根本都無法度安搭班奈太太，所以，伊毋但無共應，閣直直怨嘆落去。班奈太太講：｢我只要想著咱所有的財產攏愛交予高林翁仔某就足毋願！若毋是繼承權的問題，我才無欲管待伊咧！｣ 班奈先生問：｢你無欲管待伊啥？｣ 班奈太太回講：｢我啥物嘛無欲管待伊。｣ 班奈先生笑講：｢若按呢！我就愛謝天謝地！看來你猶無遐儑面。｣ 班奈太太氣怫怫，講：｢老爺，只要和繼承權有關的代誌，我是絕對袂謝天謝地的！",
    "paragraph_id": 366,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "凊彩人嘛仝款，哪有人願意違背家己的良心，無將遺產留予家己的查某囝？這款規定我誠實想無，而且，這个高林是有啥資格？憑啥物伊會當得著這份遺產？｣ 班奈先生講：｢這个問題，我就留予你家己沓沓想。｣ 【第二十四章】 珍逐日咧等待的批，終其尾猶是予伊等著矣！無論賓利小姐批內寫的是啥，好歹總是有一个結果。批一褫開，賓利小姐的第一句話就寫講：𪜶決定全家人攏欲踮倫敦歇冬。",
    "paragraph_id": 367,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "尾仔閣替伊的阿兄會失禮，講欲走進前，袂赴佮遮的朋友相辭，實在誠遺憾。看著這幾句話，珍全部的向望攏碎去矣，碎甲破糊糊。佇這張批內底，除了假仙假觸的鋪排話以外，一點仔予珍感覺安慰的所在都無。規篇寫的攏是有關達西小姐的代誌，若毋是呵咾伊人媠，無就是講伊溫柔閣才情。賓利小姐講伊現此時佮達西小姐愈來愈親，予伊不止仔歡喜，而且，伊有把握，未來達西小姐定著會親像頂擺佇批內所寫的按呢，誠緊就來做伊的阿嫂。",
    "paragraph_id": 368,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "賓利小姐閣講賓利已經蹛入去達西的厝裡矣。伊講，因為賓利蹛佇咧遐，達西閣拍算欲去蓄寡新的家具。珍共這張批的內容講予伊俐莎白知影。伊俐莎白無聽無受氣，一聽就氣血攻心，連話都講袂出來。伊俐莎白傷心閣失望，想著家己的阿姊因為這篷人的使弄，變甲遮爾仔可憐，伊就不止仔怨慼。批內底看著賓利小姐講賓利已經愛著達西小姐矣，伊俐莎白無法度相信，伊猶是認為：賓利真正的意中人，絕對是珍！",
    "paragraph_id": 369,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊俐莎白自來足看重賓利，到今才知，這个查埔人竟然會遮爾耳空輕！賓利就若像一隻予人貫鼻的牛仝款，予歹心烏漉肚的朋友佮小妹牽咧硞硞踅，將伊的幸福提來滾耍笑，予人叫是伊三心兩意…… 想到遮，伊俐莎白就不止仔氣，賓利這个查埔人愈想就予人愈看伊無。若是干焦犠牲賓利孤一个人的幸福，據在別人按怎舞攏會當；重點是，賓利佮珍這兩个人幸福是敆做伙的！這件代誌，敢講賓利會毋知影？",
    "paragraph_id": 370,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊俐莎白反過來、想過去，仙想都想無，到底是賓利僥心去愛別人？抑是伊根本都毋知頭毋知尾？伊俐莎白知影伊若欲斷定賓利這个人，該當先共其中的是非曲直理予清楚，只不過，這對珍來講，無論賓利這个人是好抑是歹，傷心總是免不了的。班奈太太猶原和平常時仔仝款，講著尼德菲山莊和遐的主人，就佇珍的面頭前，踅踅唸欲規半晡，唸甲忝矣、無力矣才離開。珍後來實在是袂堪得矣，才開喙對伊俐莎白講。｢謼！阿母敢袂當小控制一下！",
    "paragraph_id": 371,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "磕袂著就提起彼个人的代誌，予我的心真正絞咧疼。就算是按呢，我嘛袂怨嘆任何人。好佳哉！這層代誌袂牢傷久，誠緊就會放水流，咱的日子猶是會當親像早前仝款按呢過。｣ 伊俐莎白恬恬掠阿姊金金看，一句話都無講。珍予伊看甲面仔紅紅，就替家己解說。｢你是毋相信我的話乎？是！我承認伊是一个可愛的人，毋過，嘛干焦是按呢爾爾。這馬，既然我對伊都無向望矣，心內就袂閣掛礙，更加袂去見怪伊。感謝天公伯仔！予我袂傷苦惱。",
    "paragraph_id": 372,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "閣過一站仔，連這屑仔艱苦嘛會沓沓仔散去。｣ 珍講到遮，聲調隨變甲足堅強：｢我閣會當安慰講：佳哉！這一切攏是我家己所想的，無去害著別人。｣ 伊俐莎白是那聽那毋甘，講：｢珍！你哪會遮爾仔善良？凡事攏替人咧想，就算天頂的仙女嘛無你的一半仔好，這馬，我嘛毋知愛講啥較好。我干焦怨嘆家己早前哪會無較疼你、無較惜你咧！｣ 珍一直講家己無伊講的遐好。｢你莫按呢講！這對你實在足無公平的！",
    "paragraph_id": 373,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "珍，在你的眼內全無歹人，只要我講人一句歹，你就聽袂過心。若欲講你是一个高尚的人，你隨就來應講你毋是。免驚！我所褒你的話，絕對無超過！你欲將天跤下的人，攏看做仝款善良，這是你的意志，嘛袂干涉得。若是我，予我真正佮意的無幾个，佇心目中的好人，彼就閣較少矣！世事看愈濟，我就愈不滿；我愈來愈相信，人攏是會變的，反常就是人性。咱袂當因為一个人表面所看著的好處，就來相信這个人。",
    "paragraph_id": 374,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "最近我拄著兩件代誌，其中一件我毋願講出來；另外一件就是謝露提的婚姻。伊的婚姻誠實是莫名其妙！無論你按怎想、按怎講，想袂通嘛講袂過！｣ ｢親愛的俐絲，千萬毋通按呢烏白亂想！若無，你一世人的幸福就會烏有去。你對每一个人處境佮個性的差別，無夠諒情。你只要想看覓：謝露提是一位淑女，伊和高林先生的地位佮財產來比並，是配會得過的。你就顧全每一个人的面子，認為謝露提對咱彼位表兄，確實有淡薄仔敬愛佮尊重。",
    "paragraph_id": 375,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ ｢珍，我敬愛你，所以只要是你講的，我攏願意相信；只是講，現此時謝露提的這件婚事，予我加添對伊的認捌。謝露提根本都毋知影愛情是啥物！你叫我相信伊確實是去愛著高林先生，這若是真的，我又閣會想講伊這个人，哪會一屑仔頭殼都攏無。阿姊，高林先生是一个嚣俳、愛展風神、腹腸閣狹的實頭人，這，你佮我仝款清楚，相信佇你的心內，無定著嘛有仝款的想法：干焦彼款頭腦無清楚的查某人，才會去嫁伊。",
    "paragraph_id": 376,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "現在，雖然講這个查某人就是謝露提，你嘛免為伊來辯解，共伊這款自私自利叫做謹慎，講伊的糊塗好膽就是幸福的保障。｣ 珍講：｢你講甲傷超過矣！日後，若是你看著這兩个人過著幸福快樂的婚姻生活，你就會知影，我所講的並毋是假。咱莫閣講這件代誌！拄才，你毋是講有兩件代誌，現此時，就予咱就來講另外彼件。親愛的俐絲，請你千萬毋通共所有的過失，攏怪對彼个人的身軀頂去。嘛毋通講你看伊無目地，若無，我會足痛苦！",
    "paragraph_id": 377,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "咱絕對毋通認為講：這是伊刁故意欲傷咱的。咱更加莫向望一个跳踢的查埔人，凡事會斟酌，思考會周至，做代誌會細膩。這是咱的心，予家己的虛華所崁牢咧，才會將伊對咱的欣賞，來當做是愛情。｣ 伊俐莎白講：｢所以講，查埔人就會當刁工予咱查某人來產生這款誤會？｣ 珍應講：｢若準這件代誌，是伊早就計劃好的，彼當然是伊的毋著；不而過，世事敢誠實親像某乜人所想的按呢？齊是陰謀佮詭計？",
    "paragraph_id": 378,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ 伊俐莎白講：｢我的意思並毋是講賓利先生早就有陰謀。是講，就算無存範做歹代誌，嘛無意欲傷人的心，毋過，事實就是事實！伊所做的一切已經害你遮爾仔不幸矣！這个查埔人，無精光！無眼光！你的真情實意伊攏看袂出！這款個性嘛仝款會害人。｣ 珍講：｢以你的角度來看，這件代誌，敢親像你講的按呢，才來造成的？｣ 伊俐莎白講：｢彼是當然的……應該是講，最後講的彼个原因，才是上主要的。",
    "paragraph_id": 379,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "毋過，我若閣講落去，恐驚會予你無歡喜！趁這馬我猶有法度恬去，先共家己的喙窒咧好矣！｣ 珍講：｢你斷定伊是去予姊妹仔控制牢咧！若這點，我毋相信！一个查埔人哪有可能凊彩予人控制咧？而且，做姊妹仔的攏嘛希望阿兄會當幸福，若準賓利先生是真心愛我的，別个查某人敢有法度予伊幸福？｣ 伊俐莎白講：｢你頭一个就想重耽去矣！",
    "paragraph_id": 380,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "這對姊妹仔除了向望賓利先生會當幸福，上蓋重要的是𪜶猶有別款的按算：𪜶希望賓利會當因為結婚，予這个家族更加有錢有勢，所以就想欲揀一个門風好、身份閣高貴的千金小姐來結親情。｣ 珍講：｢免想嘛知，達西小姐就是𪜶為阿兄所揣的對象。只是，無定著𪜶是為著阿兄的幸福，並毋是你所講的遐現實。閣再講，賓利小姐和達西小姐已經熟似誠久矣，莫怪我和人袂比得。",
    "paragraph_id": 381,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "話閣講轉來，賓利先生若是真心咧佮意我，我想，應該無人會當改變伊的想法。假使，你一定欲講伊對我有感情，若是按呢，賓利小姐的做法，毋但孤佬又閣譀呱呱，想著就會予人更加傷心，猶是莫按呢想，才袂予我傷痛苦。所以，我甘願認為是家己毋知見笑，才來誤會賓利先生的意思。無，若想著賓利小姐對我遐爾仔無情無義，這款疼，比見笑閣較予我無法度接受。想想咧，我猶是對好的方面來共想，想這款較合世情的設想，嘛較袂予我艱苦。",
    "paragraph_id": 382,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ 伊俐莎白知影家己無法度改變珍的想法，所以，賓利的名字，伊就無閣再提起，嘛無閣討論這件代誌。班奈太太看賓利先生一去無回頭，猶是逐工問、逐日唸，就算是伊俐莎白一見閣一見、勻勻仔開破予伊聽，仝款無才調安搭班奈太太的操煩。班奈先生看待這層代誌的態度，就和班奈太太全然無仝矣。有一工，班奈先生對伊俐莎白講：｢俐絲啊！我看恁阿姊是失戀矣！敢是？若是，我愛來恭喜伊！",
    "paragraph_id": 383,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "一个姑娘仔，為著欲結婚的掠外，總是愛去試食弓蕉皮到底是啥滋味。按呢，才會當予𪜶有議量通好想，又閣會當佇朋友的面頭前展一下。當時欲輪著你？我想你嘛無願意予珍贏傷濟去，敢是？這馬，你的機會來矣！麥里鎮的軍官遐爾仔濟，聽好予咱庄裡全部的姑娘仔攏摔一下吭跤翹。我看！你來揀蔚克漢做對象好矣！伊這个人誠趣味，一定會用足體面的方式將你放捒。｣ 「多謝阿爸！就算較歹的人我嘛誠滿意！欲像珍這款好運，毋是人人有的呢！",
    "paragraph_id": 384,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」 「無錯！」班奈先生講：「無論你欲行啥物運，恁彼个好心的阿母定著會用心計較來助你完成。只要想著這點，你著愛足安慰！」 最近浪保恩因為行佇卯字運，厝裡每一个人攏有心事鬱牢咧，佳哉有蔚克漢定定來坐，將𪜶鬱悶的心情解敨袂少。麥里鎮的查某人不時看會著蔚克漢，攏講伊做人坦白、豪爽，直直呵咾袂煞。早前蔚克漢講予伊俐莎白聽的話，親像達西先生對伊偌爾仔苛、予伊食偌濟苦等等的代誌，這馬佇麥里鎮全湠開矣！",
    "paragraph_id": 385,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "行佇街仔裡，定定會聽著人咧會，每一个人便若想著家己，佇咧毋知頭毋知尾的時陣，就看達西先生足鑿目，這款未卜先知的感覺，予逐家的心肝內攏誠暢。所有的人，干焦珍無按呢想。伊的個性溫柔、穩重閣公正，便若聽著有人按呢講達西，總是拜託彼个人愛閣觀察，先慢且下結論，因為伊認為，代誌嘛有可能是舞重耽去。可惜，這款話無人聽會入耳，逐家猶是共達西看做是天下間上蓋歹心毒行的一个人。",
    "paragraph_id": 386,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "【第二十五章】 這規禮拜，高林先生是那談情說愛，那咧計劃家己幸福的未來。時間嘛過了誠緊，目一下𥍉，高林連鞭就愛轉去漢斯福矣。雖然欲佮謝露提分開誠毋甘，是講，只要想著真緊就欲結婚矣，伊就感覺時間無遐歹度矣！這馬，高林感覺家己是全世界上蓋幸福的查埔人。講起來，班奈𪜶兜嘛誠鬧熱，前跤的人客才走爾，後壁隨閣有人客欲來矣。班奈太太的小弟和弟婦仔—也就是嘉定𪜶翁仔某，就欲來浪保恩過聖誕節，予班奈太太有夠歡喜。",
    "paragraph_id": 387,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "嘉定先生是一个捌見過世面的紳士，無論是個性抑是教育，伊的兩位阿姊攏佮伊袂比並得。𪜶仝出世佇生理底的家庭，講起來，應該是若鼓井水雞仝款，無啥物見解；想袂到嘉定先生竟然是遮爾仔有才情，人看人呵咾，若尼德菲山莊的賓利小姐看見，一定無法度相信，伊竟然是班奈太太的小弟。嘉定太太是一个個性溫柔、有智慧又閣雅氣的查某人，班家的查某囝攏和伊特別親，不時會去倫敦𪜶兜做人客，嘛會定定佇遐蹛。",
    "paragraph_id": 388,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "嘉定太太一下到浪伯恩了後，就恬恬坐咧聽班奈太太講話。班奈太太滿腹的委屈，等的就是這个時陣。班奈太太是足怨嘆的：｢珍，我袂去怪伊！因為伊若有通嫁予賓利先生，早就嫁過去矣！我若講著俐絲，就會規腹肚火！弟婦仔你敢知？若毋是伊的個性敢若牛咧，早就變做高林夫人矣！高林先生彼工就是佇這間房向伊求婚的，伊煞講無愛！你都毋知喔！伊無愛，人是愛甲若啥咧！你看！",
    "paragraph_id": 389,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "呂卡斯太太就比我較好運，伊的查某囝比我的查某囝較緊嫁，我看！阮浪保恩的財產就按呢愛讓予𪜶矣啦！一定是按呢無錯！呂卡斯這家伙仔不止仔有手段，弟婦仔，𪜶就是咧按算阮浪保恩啦！我本成嘛毋願按呢講𪜶，毋過，事實就是事實！我佇厝都遮爾仔凝心矣，又閣搪著這款自私的厝邊，我腦神經哪會袂衰弱咧？這馬規組攏害了了矣。佳哉你來，予我足安慰的！",
    "paragraph_id": 390,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ 嘉定太太早前和珍佮伊俐莎白咧寫批的時，普普仔知影班家最近所發生的代誌，所以對班奈太太所講的，干焦凊彩應幾句仔，就將話頭牽對別位去矣。後來，伊俐莎白和伊單獨鬥陣的時，嘉定太太又閣講起這件代誌。嘉定太太講：｢看起來賓利先生確實是珍的好對象，有夠可惜！去予伊拍損去！是講，人生難免會去拄著這款代誌。",
    "paragraph_id": 391,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "像賓利先生這款少年家，毋免幾禮拜就去愛著一个姑娘仔，若無張無持煞分開去，我想，伊嘛真緊就會將這个姑娘仔放袂記得，看一个愛一个的這款代誌，會使講濟甲窒倒街。｣ ｢我知你按呢講，完全是好心。｣伊俐莎白講：｢可惜！這一點仔都無法度安慰阮。若是一个有想法的青年人，佇前幾工仔猶咧和這个姑娘仔愛甲欲死欲活，煞因為親情朋友的干涉，就共這个姑娘仔放捒，這是足罕見的。",
    "paragraph_id": 392,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ ｢你所講的『愛甲欲死欲活』這款話，未免傷粗淺、傷通俗閣離經，予我誠實捎攏無。這款話，若用來形容一見鍾情的男女，是講會通的；若是用來形容深刻的感情，嘛講會得過。只是我欲問：賓利先生對珍的愛情，是愛甲啥物程度？｣ ｢我毋捌看過任何的查埔人親像伊遮爾仔痴情的！伊的眼內干焦珍一个人爾爾。𪜶若有見著面，每一改賓利的感情就予人看甲足明顯。",
    "paragraph_id": 393,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "有一遍，伊辦舞會，規个舞會內底，伊干焦看著珍爾，其他的人，無甲半个上伊的目，就算是我嘛仝款，按呢敢袂當講是是愛甲入骨？甘願為著珍，去得失所有的人，這敢講猶無算是迷戀？｣ ｢確實！若照你所講的按呢，伊對珍的感情確實是真的。可憐的珍！我替伊誠艱苦，以伊的性，這件代誌一定會牢佇伊心肝內。俐絲，若換做是你，顛倒較袂予人操煩，你極加是笑笑爾爾，過無偌久就漸漸放無去。你來看，咱敢有法度叫伊去阮遐蹛一站仔？",
    "paragraph_id": 394,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "換一个仔環境無定著會較好，閣再講，離開這間厝，敨一下仔氣嘛是好。｣ 伊俐莎白誠贊成嘉定太太的這个建議，而且相信珍嘛會同意。嘉定太太閣講：｢我希望伊莫因為賓利佇倫敦，就躊躇毋敢去。阮彼个所在佮賓利先生蹛的是無仝區，往來的朋友嘛無仝，而且，你嘛知，阮誠少出門，所以，除非是賓利先生家己走來看珍，若無，𪜶兩个人是無機會會去見著面。｣ 伊俐莎白講：｢賓利無可能家己去揣珍！",
    "paragraph_id": 395,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "因為這馬伊予伊遐的親情朋友禁牢咧，達西先生是絕對袂允准伊去恁徛的彼款所在！阿妗，你哪會有這款想法咧？恁彼區雖然仝款佇倫敦城，毋過，對達西先生來講，若姑不而將愛去恁遐，我相信伊轉去到厝了後，規月日，逐工伊定著會用雪文將規身軀，拚死鑢予清氣，較免去穢著垃儳！做你放心！伊是無可能會予賓利一个人去遐的。｣ ｢按呢上好！我希望𪜶兩个人莫閣再見面矣。是講，珍毋是猶和伊的小妹仔咧寫批？無定著賓利小姐會來阮遐。",
    "paragraph_id": 396,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ ｢賓利小姐是絕對袂閣佮珍有來往。｣伊俐莎白話講甲遮斷定:「賓利先生百面是予小妹佮朋友拑牢咧！袂欲予伊佮珍見面」 講是按呢講，佇伊俐莎白的心內，猶是希望代誌猶有回頭的機會。伊俐莎白認為賓利對珍的感情會閣踅翻頭，伊對珍的愛情，無定著會當拚過這陣人的影響。",
    "paragraph_id": 397,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "面對嘉定太太的邀請，珍足歡喜就答應落來，這馬伊干焦希望賓利小姐無佮伊的阿兄蹛做伙，若按呢，伊就會當揣機會去𪜶遐坐一下早仔，嘛免煩惱會去搪著賓利先生。嘉定翁仔某佇浪保恩蹛的彼禮拜誠無閒，逐日攏有人來請欲食飯。只要有人來請食飯，在場就一定有幾个仔軍官，每一改蔚克漢攏會來參加。便若有蔚克漢，伊俐莎白就會一直呵咾伊這个人，伊俐莎白的表現，予嘉定太太有淡薄仔憢疑。",
    "paragraph_id": 398,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "就嘉定太太所看著的，伊俐莎白佮蔚克漢已經相互有好感矣，雖然猶袂到意愛的程度，嘛予嘉定太太足不安，伊就決定佇欲離開浪伯恩進前，瞭解伊俐莎白是按怎想的，而且將家己的建議講予伊聽。【第二十六章】 嘉定太太若有機會，就會提醒伊俐莎白。嘉定太太講：｢俐絲，你是一个巧巧囡仔，感情的代誌，我咧想，你毋是彼款愈講愈刁持的人，所以我才欲來共話講予清楚。你著愛較斟酌咧！",
    "paragraph_id": 399,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "若欲和這款無一塊瓦通徛的人談戀愛，有影足危險，你千萬毋通凊彩就蹽落去，嘛愛注心，莫去予伊對你跋感情較好。我毋是講伊無好，有影，伊是一个真心適的查埔人，若是伊有得著伊講的彼份頭路矣，這門的親事猶閣會考慮得；只是講，代誌已經都按呢矣，你嘛免閣想傷濟矣。阮是希望你毋通辜負你遮爾仔好的頭殼，千萬毋通予信任你的老爸失望。｣ ｢阿妗，你講甲有夠嚴肅。｣ ｢是啊！我嘛希望你會當用嚴肅的態度來看待這層代誌。",
    "paragraph_id": 400,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ ｢哎唷！阿妗你莫緊張啦！我家己會注意，嘛會替蔚克漢先生踏擋仔。這段感情，只要我有法度避免，就袂予伊跳落來。｣ ｢伊俐莎白，聽你按呢講，就知影你無共這當做一回事。｣ ｢失禮！予我慎重閣講一擺。一直到今，我對蔚克漢先生並無愛意，無就是無。是講，伊確實是我捌的人內底上蓋古錐的一个，是無人會比得的。若是伊真正欲愛我……這……猶是莫較好。我知影這件事確實是真懂嚇。喔！達西先生哪會遮爾仔可惡！",
    "paragraph_id": 401,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "若毋是伊……阮阿爸遮爾器重我，我無想欲予伊失望。總講一句，阿妗，我無希望任何人因為我煞來無歡喜。話閣講轉來，少年人若講著感情，是袂去要意伊是好額抑是散赤，總是，愛著較慘死。若我誠實去愛著矣，敢有法度通抽退？敢會知影著愛違背家己的感情，才是上蓋好的做法？所以，我干焦會當允你講，我絕對袂生狂！會寛寛仔來！袂一下仔就認定無嫁伊袂使！｣ ｢若是莫予伊捷捷來恁遮，無定著會較好！",
    "paragraph_id": 402,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "上無，你嘛莫刁工提醒恁阿母愛邀請伊來。｣ 伊俐莎白有淡薄仔歹勢，講：｢我知你講的是啥，著啦！是莫按呢較好！猶毋過，嘛毋是伊想欲來的。這禮拜是因為恁來，阮才會定定來邀請伊。你嘛知，阮阿母總是希望有人來做客，厝裡鬧熱滾滾，毋才會想欲去邀請蔚克漢先生。聽我按呢講，你敢有較放心？｣ 聽煞，嘉定太太就共伊俐莎白講伊有較安心矣，伊俐莎白嘛誠感謝阿妗的好心。",
    "paragraph_id": 403,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "講嘛有影，拄著這款代誌，若想欲替人出主意，閣袂去予人睨後擴，像嘉定太太和伊俐莎白的這款對話，確實是模範，無才調有人做會得到。珍綴伊的阿舅和阿妗拄離開爾，高林就閣隨轉來好德福郡。這擺伊蹛佇咧呂家莊，所以班奈太太終其尾猶是著愛看破，講起這層婚事，伊的話不止仔鹹閣澀：｢就保庇𪜶兩个人會幸福啦！｣ 禮拜四欲辦結婚典禮，拜三暗謝露提就來班家和逐家相辭。",
    "paragraph_id": 404,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "謝露提欲離開班家的時，伊俐莎白因為班奈太太講彼毋知是祝福抑是剾洗的話，予伊聽甲足歹勢；另外一方面，和鬥陣遮久的朋友分開，心內加減嘛會毋甘，所以伊就送謝露提到門跤口。落樓梯的時，謝露提講：｢伊俐莎白，你一定愛定定寫批予我喔！｣ 伊俐莎白講：｢彼曷著講！｣ 謝露提問講：｢若是有閒，你敢會來看我？｣ 伊俐莎白應講：｢我是較希望咱會當定定佇好德福郡見面。｣ ｢毋過，嫁了後可能我暫時無通離開遐。",
    "paragraph_id": 405,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "猶是你來揣我會較妥當。｣ 伊俐莎白雖然料想會到，若欲去遐拜訪，是誠無議量的代誌；是講，伊嘛揣無理由通挨推。謝露提又閣講：｢阮阿爸佮小妹，佇三月的時欲去阮遐，向望你嘛會當和𪜶做伙來！我一定會親像歡迎阮厝裡的人按呢歡迎你來。｣ 婚禮結束了後，新郎新娘隨就對教堂直接轉去高林佇漢斯福的厝矣！這件婚事，三不五時佇這个庄仔頭，猶攏有誠濟人咧提來做話題。無偌久，伊俐莎白就收著謝露提的批信矣！",
    "paragraph_id": 406,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "自彼時開始，𪜶兩个就又閣有批信的往來，而且，閣不止仔捷。只是講，若欲親像早前按呢，佇批內無禁無忌、想欲講啥就講啥，彼已經是做袂到矣。謝露提結婚了後，伊俐莎白對伊的頭幾張批是足期待的！這是一種好玄心理，伊不止仔想欲知影謝露提對新生活的感想。事實真正予伊俐莎白料甲準準，謝露提佇批內誠得意，若講著一項，就會呵咾一項，若親像伊有講袂了的快樂。謝露提閣講蒂寶夫人做人誠好，對伊誠親切。",
    "paragraph_id": 407,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊俐莎白感覺，謝露提不過是共高林一直咧品的代誌，講甲較有技巧爾爾，事實到底是按怎，嘛愛家己親目看著才會知影。除了謝露提的批，伊俐莎白嘛收著珍報平安的消息矣。珍寫講𪜶已經到倫敦矣，其他的並無寫啥物。所以伊俐莎白足希望佇後一張批內底，會當聽著有關賓利這家口仔的消息。珍的第二張批，予伊俐莎白等甲足著急，佳哉，珍誠緊就寫來矣。珍講伊已經佇倫敦一禮拜矣，毋但無看著賓利小姐，連半張批紙嘛無收著。",
    "paragraph_id": 408,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "珍家己咧臆，可能是頂一張佇浪保恩寫予伊的批，半路去予拍交落去嘛無的確。珍佇批內閣寫講：「明仔載阿妗欲去𪜶蹛的彼區，我嘛想欲趁這个機會去遐探望賓利小姐。」 過無偌久，珍的第三張批就閣來矣！這擺批內就有寫著伊和賓利小姐見面的過程。珍佇批內寫講：「我感覺賓利小姐的精神無蓋好，毋過看著我去，伊誠歡喜，閣唸我講是按怎這擺欲來也無先通知一下。真正予我臆著！頂改我寫予伊的批，伊無收著。",
    "paragraph_id": 409,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "我嘛有紲喙問起賓利先生的近況，聽講最近過了袂䆀，只是伊定定和達西做伙，所以𪜶兄妹仔嘛無捷見面。這逝我佇遐坐無久，因為賓姊妹仔攏欲出去，無定著過幾工仔，𪜶就會來看我。」 這張批，予伊俐莎白愈讀愈幌頭。伊莉莎心內咧想，除非是有啥物機緣，若無，賓利先生是絕對袂發覺著珍已經佇咧倫敦矣。四禮拜過去，珍連一个賓利先生的影跡攏無看見。",
    "paragraph_id": 410,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "珍一直安搭家己，講千萬毋通為著這款代誌傷心；日子一下久，賓利小姐所展現出來的冷淡佮無情，予珍沓沓仔了解賓利小姐真正的用意。珍逐日早起攏咧等賓利小姐，逐暗攏咧替這个無影無跡的朋友揣理由，一直到兩禮拜後，賓利小姐才真正行跤到，而且，尻川都坐猶未燒咧，隨就喝欲告辭。看賓利小姐對家己的態度和早前差足濟，這時，珍袂當閣欺騙家己矣！就將這回見面的情景寫做批信，將伊的傷心佮失望，全部攏講予伊俐莎白知影。",
    "paragraph_id": 411,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "珍佇批內又閣寫講：「親愛的俐絲，我的好小妹，現此時我著愛承認這个事實，賓利小姐對我的關懷確實是虛情假意。這馬，我相信你的目色比我較好，看人比我較準，無定著你看我按呢傷心，閣會講你未卜先知。我至親的小妹，如今，雖然已經證明你早前的看法是著的，猶毋過，若是對伊過去對我的態度來看，我會遮爾仔相信伊，嘛是有道理的，敢毋是？",
    "paragraph_id": 412,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "請你莫講我死鴨仔硬喙桮，一直到今，我猶是想無，是按怎早前伊會對我遐爾仔好，若是時間閣重來一擺，我相信我猶是會予伊所瞞騙。賓利小姐一直到昨昏才來看我。猶未來進前，伊連甲一張批、一句話都攏無予我；來了後，規个面又閣懊嘟嘟，看會出來是凊彩咧應付我爾爾，講伊無較早來有較失禮。伊嘛無講以後欲見我、或者是閣欲佮我聯絡，攏無，和早前對我的態度，是天差地，所以，賓利小姐欲離開的時，我就下定決心欲和伊扯矣。",
    "paragraph_id": 413,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "雖然我誠怨伊，毋過，我又閣可憐伊。當初時伊就無應該特別對待我，早前阮的交情會遐爾仔親，一切攏伊主動的。話閣講轉來，我嘛替伊誠可憐，因為明知影按呢做是毋著的，偏偏又閣做落去，我想，這全是為著家己的阿兄設想，伊才會按呢做，這个道理，嘛聽好來解說伊對我態度的改變。伊是一个好的阿兄，值得這个小妹替伊按呢咧操煩，這，我會當理解。只是講，我毋知賓利小姐到底是咧煩惱啥？若是伊的阿兄確實對我有意思，阮早就見面矣！",
    "paragraph_id": 414,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "聽賓利小姐的口氣，我誠肯定賓利先生早就知影我佇咧倫敦；毋過，對伊講話的態度看來，若親像閣較煩惱賓利先生無佮意達西小姐，這實在予我聽甲霧嗄嗄。若是我較好膽講一句較利的話：這內底一定有人咧創空！只不過，這款想法嘛無法度消敨我的痛苦，我會當做的，就是儘量去想寡歡喜的代誌，親像是：你對我的親切、阿舅阿妗對我的關懷……。",
    "paragraph_id": 415,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "賓利小姐講𪜶袂閣轉來尼德菲山莊矣，嘛講賓利先生拍算欲放棄彼間厝，毋過，我聽伊講甲含咧糊咧，應該毋是誠確定。我看，咱猶是莫閣提起這層代誌好矣！你對謝露提遐，有探聽著足濟予人歡喜的好代誌，這予我足安慰。請你定著愛綴呂卡斯先生做伙去漢斯福，我相信你佇遐一定會過甲足四序的。｣ 這張批予伊俐莎白看甲有夠艱苦。",
    "paragraph_id": 416,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "話閣講轉來，只要想著以後珍袂閣予𪜶瞞騙，上無，彼个歹心的賓利小姐無才調閣騙珍矣，想到遮，伊俐莎白就又閣歡喜起來矣。對賓利這个人，伊俐莎白是完全袂去期待矣，甚至閣希望伊莫佮珍有牽連。伊俐莎白愈想愈看伊無，心肝內顛倒希望賓利會當早一日和達西的小妹結婚，因為若照蔚克漢所講的按呢，日後，伊一定會後悔，後悔家己放捒意中人去娶千金小姐。",
    "paragraph_id": 417,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "就佇這个時陣，嘉定太太嘛寫一張批來提醒伊俐莎白，叫伊毋通袂記得頂逝答應伊的代誌，而且問伊最近過了按怎？伊俐莎白寫的回批，雖然看起來有淡薄仔失志，毋過，煞予伊的阿妗感覺不止仔滿意。原來，蔚克漢對伊俐莎白的熱度已經消退去矣！這馬無親像較早按呢，捷來揣伊。現此時，蔚克漢規个心攏佇另外一位小姐遐，這，伊俐莎白攏看在眼內，並無特別的艱苦。伊俐莎白只是有淡薄仔感慨，若是家己有一寡仔財產，蔚克漢早就是家己的矣！",
    "paragraph_id": 418,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "想到遮，伊俐莎白的心就會有小可仔安慰。這馬蔚克漢所要意的彼个姑娘仔，所吸引人的，只不過是得著一筆一萬英鎊的財產爾爾。這層代誌，伊俐莎白的看法煞和早前對謝露提的批評無仝，伊閣替蔚克漢揣理由，講伊做這个選擇一定躊躇誠久。伊俐莎白毋但對蔚克漢諒情，而且閣認為伊按呢做，對𪜶雙方面較好，所以，伊俐莎白就誠大方祝福蔚克漢會當幸福。伊俐莎白將所有一切攏寫佇批內，落尾伊是按呢寫的。",
    "paragraph_id": 419,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "「親愛的阿妗，我這馬誠確定，我根本都無愛伊！若是我對伊誠實有彼款高貴的感情，這馬我一定是聽著伊的名就會倒彈，閣會咒讖伊袂有好尾。毋過，我對伊毋但袂感覺礙虐，甚至對金小姐嘛袂見怪。我一點仔都袂怨恨伊，而且，閣願意將伊看做是一个誠好的姑娘仔。所以，我和蔚克漢的感情，根本都毋是愛情。若準我對伊有迷戀，這馬定著予親情朋友笑死矣！",
    "paragraph_id": 420,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "綺蒂佮俐蒂亞一直替我罵伊無情，𪜶猶少歲，毋知人情世事就是按呢，緣投仔桑和一般人攏仝款，嘛是著食、著穿才有法度過日子。」 【第二十七章】 浪保恩這幾个查某囡仔，佇寒甲貼底的正月佮二月，日子實在過甲誠無聊。除了去麥里鎮行行咧，平常時仔攏無較特殊的活動；正月和二月欲去麥里鎮的這條路，若毋是予雨沃甲澹糊糊，無，嘛會有霜風寒甲貫入骨，就算想欲去，嘛無遐爾簡單。",
    "paragraph_id": 421,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "這款無聊的日子就按呢一工過一工，終其尾，伊俐莎白前往漢斯福的日子嘛已經到矣。拄開始，伊俐莎白無啥想欲去漢斯福；只是講，伊想著謝露提確實誠看重這个約束，所以就用較正面的態度，來看待欲去漢斯福這層代誌。嘛佳哉有欲去漢斯福的這件代誌，予伊無聊的日子加減有期待；閣再講，厝裡有這款袂鬥搭的阿母和小妹仔，誠實歹鬥陣，換一下仔環境嘛是好；而且，伊會當趁這个機會順紲去看珍。",
    "paragraph_id": 422,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "離欲去漢斯福的日子愈來愈倚的時，煞予伊俐莎白有淡薄仔期待。若照謝露提所安排的，伊俐莎白是欲綴呂卡斯先生和伊的第二查某囝做伙去的，閣拍算欲佇倫敦蹛一暝，這對伊俐莎白來講，有影安排甲誠十全。實際上，班奈先生根本都無想欲予伊去，只是代誌人都已經安排好矣，只好放查某囝出門，閣吩咐愛定定寫批，而且講若有寫批轉來，伊一定會回批。伊俐莎白佮蔚克漢咧相辭的時，這兩个人攏誠客氣，蔚克漢甚至比伊俐莎白閣較厚禮數。",
    "paragraph_id": 423,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "雖然講這馬伊的對象已經換做別人矣，毋過，蔚克漢猶會記得當初時，伊俐莎白是第一个聽伊講話、可憐伊的處境的人。蔚克漢祝福伊俐莎白未來會當事事順心，閣對伊講蒂寶夫人是一个真好的人，相信伊一定會足佮意伊莉落白。這款喙脣皮相款待的言語，煞予伊莉莎聽著足感動，伊閣共這款話當做是蔚克漢的關懷，是伊一世人囥佇心肝穎的溫暖，伊俐莎白相信，未來毋管蔚克漢是有娶抑是無，伊永遠會是家己心目中上蓋貼心、得人疼的彼个人。",
    "paragraph_id": 424,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "隔轉工，伊俐莎白就和呂卡斯𪜶做伙出發。這段旅途，呂卡斯先生一直揣話頭欲和伊俐莎白講，只不過，和蔚克漢比起來，伊所講的話，無一句予伊俐莎白聽會入耳，聽𪜶講話就親像聽馬車咧行的聲，無聊甲會盹龜。伊俐莎白雖然誠愛聽人講古，毋過，呂卡斯先生逐擺所餾的，攏是伊去進見國王的代誌，會使講早就聽甲臭酸去矣！在伊俐莎白來看，呂卡斯先生所講的彼款禮數，就若親像伊的言語仝款，早就綴袂著時代矣。",
    "paragraph_id": 425,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "這段路干焦二十四英里爾爾，𪜶誠早就出門，所以正中晝的時就到倫敦矣。一下到位，就看著珍佇會客室向窗仔外貓貓相。行入去嘉定先生的厝，伊俐莎白看珍的面色，猶是佮早前仝款文雅平靜，不安的心，就較放落來矣。久無見面，這一工無閒𩑾𩑾、鬧熱滾滾，暗時規陣人閣做伙去看戲，伊俐莎白專工佇阿妗的身軀邊坐落來，伊想欲和嘉定太太仔那看戲那聊聊仔講話。伊俐莎白向家己的阿妗探聽珍現此時的情況。",
    "paragraph_id": 426,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "嘉定太太講，珍雖然誠儼硬，猶是捷看伊的頭頕垂頕垂。聽著這，伊俐莎白為珍誠煩惱，毋知伊當時才會當振作起來。嘉定太太嘛將賓利小姐來拜訪的代誌講予伊聽，在伊看來，珍這擺是下定決心欲和賓利小姐扯矣！後來，嘉定太太就提伊俐莎白和蔚克漢的代誌來講笑詼，笑講伊俐莎白誠會忍，予這个查埔人放捒，嘛無聽伊講長短跤話。嘉定太太問伊俐莎白講：｢這位金小姐，到底是啥款的姑娘仔？話閣講轉來，咱有這款看錢遮重的朋友，有夠見笑。",
    "paragraph_id": 427,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ 伊俐莎白講：｢阿妗，換我來問你，看錢結婚佮斟酌觀察對象才決定結婚，這兩款婚姻有啥物無仝？啥物款的程度才是斟酌？愛做甲按怎才算貪財？舊年的聖誕節你猶咧煩惱我無考量現實就來嫁伊，這馬，伊不過是想欲佮有財產的姑娘仔結婚，你就講伊重錢。｣ 嘉定太太講：｢你只要先講金小姐是啥物款人物，你的問題，我就會當回答矣。｣ 伊俐莎白應講：｢我相信伊是一个善良的查某囡仔，應該無啥物欠點通講。",
    "paragraph_id": 428,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ 嘉定太太又閣講：｢毋過，若無𪜶阿公留落來這筆手底，金小姐是蔚克漢連看都無欲看的人。｣ ｢若無遺產，伊當然看金小姐袂上目！話閣講轉來，若毋是我無錢，阮兩个人哪會行袂落去咧？若是金小姐佮我仝款無錢，伊哪著去追求一个伊無要意的人咧？｣ ｢毋過，金小姐一得著手尾，伊就隨親像胡蠅去黏著肉，這敢會傷毋是款？｣ ｢親像伊這款艱苦人，是袂去顧慮別人的看法，若是金小姐家己袂感覺無好，咱有啥物立場欲去反對咧？",
    "paragraph_id": 429,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ ｢伊袂感覺無好，並毋是講蔚克漢按呢做是著的。這干焦說明金小姐這个人見識不足，或者是感受有重耽去。｣ 伊俐莎白並無同意阿妗的看法：｢你欲講蔚克漢貪財也罷，欲講金小姐頭殼歹去嘛好，在你按怎講攏好。｣ ｢無喔！俐絲，我並無按呢講。你嘛知，我佮蔚克漢攏捌蹛佇德比郡，若欲我講德比郡的少年家貪財，這，我不忍講嘛毋願講。｣ ｢喔！若是按呢，我對所有德比郡的查埔人攏無好印象！對伊蹛佇好德福郡的朋友嘛看無夠重！",
    "paragraph_id": 430,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "謝天謝地！明仔載我就欲離開遮，去另外一个所在，佇遐，我無定著遇會著一个風度䆀，氣質差，見識閣無明的人。這款一無可取的人，上合我的意。｣ ｢俐絲，你看！你講這款話，毋是拄好咧證明你的慼心？｣ 戲看煞，欲轉去的時，阿舅和阿妗邀請伊俐莎白，講熱天欲招伊做伙去𨑨迌。嘉定太太講：｢欲行到佗位，阮這馬猶未決定，無定著會去大湖區遐嘛無的確。",
    "paragraph_id": 431,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ 這的邀請對伊俐莎白來講有影是足歡喜、足意外的，所以伊隨就答應落來，伊俐莎白有夠感激嘉定太太的好意。伊俐莎白講：｢阿妗！你哪會對我遮爾仔好！我實在是足幸福的！我袂閣再憂愁，嘛袂閣失志矣！人佮大自然哪有通比並咧？遊山玩水！這毋知有偌爾仔樂暢咧！",
    "paragraph_id": 432,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "我絕對袂親像別人按呢，干焦有行跤花的記持；我一定欲將咱這一路所看著的美景，一幕一幕，深深刻佇咧頭殼內，等咱日後閣再回想，抑是別人有提起遮的所在時，我會沓沓仔、寬寬仔將咱行過的這幾个所在，勻勻仔講來予逐家聽。｣ 【第二十八章】 珍的氣色看起來袂䆀，予伊俐莎白較袂遐爾仔操煩矣，第二工的旅途，伊才有心情去欣賞窗仔外的風景；而且，一想著欲佮家己的阿妗去旅行，心內就不止仔歡喜。",
    "paragraph_id": 433,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "無偌久，馬車斡入去往漢斯福的細條路去，坐佇內底的人，目睭皮攏毋甘瞌，因為馬車沿圍柵仔所行過的所在，就是足大的羅辛花園。花園內，是氣派的羅辛大樓，高林彼咧千呵咾、萬扶挺的蒂寶夫人就蹛佇內底。馬車行過一搭過一搭的樹林，終其尾，高林的徛家總算是看著矣。高林佮謝露提早就佇門口埕咧等矣！遠遠看著人客到，就一直頕頭、微微仔笑。看會出來高林是歡喜甲嚓嚓趒，自到位了後，伊就硞硞向伊俐莎白請安問好。",
    "paragraph_id": 434,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊俐莎白看眼前的這个表兄，並無因為結婚，個性就有改變，猶是佮較早仝款厚禮數。高林向浪保恩大大細細的人請安問好，予所有的人客佇門口延延誠久，定著愛聽著伊俐莎白隨个仔隨个應伊，高林才有滿意，才𤆬人客入去客廳坐。入去客廳了後，高林又閣再表示歡迎。伊用學仔先的口氣，講：｢蒙君不棄，光臨寒舍，榮幸至極。｣ 一下講煞，高林隨將謝露提準備好的點心，展予逐家看，閣叫大家莫客氣，盡量食。",
    "paragraph_id": 435,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊展寶的這款情景，予伊俐莎白足早就料著矣！高林只要是呵咾家己的厝宅佮裝潢的時，伊俐莎白就感覺，這是高林刁工欲講予家己聽的，若親像是欲予伊知影，彼當陣拒絕伊的求婚，損失的實在是不止仔濟。有影，漢斯福的一切攏誠四序，毋過，伊俐莎白共家己講：千萬毋通現出後悔的模樣，才袂予高林先生傷囂俳。伊俐莎白誠實是想無，像高林這款人，謝露提哪有法度佮伊鬥陣落去？閣會當遮爾歡喜？伊實在是想無路理來。",
    "paragraph_id": 436,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "講起來，高林先生是一个不得體、又閣歹喙的人，講出來的話，有時連謝露提都會感覺見笑。伊俐莎白不時會眼一下仔謝露提，有一、兩擺，謝露提面仔紅紅，感覺歹勢歹勢，只是伊誠巧，高林講出的戇話，伊攏佯做無聽著。高林後來有邀請𪜶去伊的花園行行看看咧。漢斯福的花園確實有大，嘛佈置甲誠媠，大大細細的花草攏是高林親手所栽，伊誠愛種花，認為這是高尚的娛樂，謝露提嘛認為這對健康誠有幫贊，所以不時會鼓勵高林去栽樹種花。",
    "paragraph_id": 437,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "高林𤆬𪜶共花園內的每一條小路行透透，所有的景緻攏予伊呵咾甲喙角全波，就算是別人想欲呵咾一兩句仔嘛無通插喙。是講，佇高林的心目中，無論是伊的花園，或者是這个庄仔頭、甚至是全國上媠的景點，攏無才調佮羅辛花園相比並。羅辛花園差不多就佇高林住宅正對面，四箍輾轉攏樹仔，對樹林的空隙，看會著內底的羅辛大樓，彼是一棟新式閣氣派的建築，𫞼佇咧花園內底上懸的所在。",
    "paragraph_id": 438,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "原本高林先生閣欲𤆬𪜶去草埔仔行行看看咧，可惜，太太、小姐攏無防霜雪的鞋仔，只好留呂卡斯先生一个人陪伴高林做伙去。後來謝露提就𤆬伊俐莎白佮家己的小妹來參觀家己的厝，無𪜶翁咧鬥無閒，才有通予謝露提表現一下，有法度展予伊的朋友聽。這間厝雖然無蓋大間，毋過誠𠕇篤。厝內所有的佈置攏誠幼路，安排甲足四序，予伊俐莎白一直呵咾謝露提誠有才情。",
    "paragraph_id": 439,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "若無高林，會當蹛佇這款所在，有影氣氛誠好，是講，伊俐莎白對謝露提得意的表情看會出來，伊平常時仔，定著是共高林當做是空氣咧看待。對謝露提遐，伊俐莎白已經知影蒂寶夫人現此時猶佇咧羅辛山莊。食飯的時陣，高林又閣提起這件代誌：｢伊俐莎白小姐，你這禮拜佇教堂就會當看著蒂寶夫人矣！你絕對會佮意伊的。蒂寶夫人做人毋但謙虛又閣和氣，一點仔好額人氣口都無，我相信彼工禮拜做煞，伊絕對會去注意著你。",
    "paragraph_id": 440,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "我敢講，只要你有蹛佇咧遮，伊若有來邀請阮去做客，一定會嘛邀請恁兩个人做伙去。伊對待謝露提實在足好！逐禮拜阮攏愛去羅辛遐食飯，上無兩遍，便若阮有去，伊毋甘阮用行的，攏叫車夫用馬車送阮轉來。是講，伊有幾若台馬車呢，無差甲這台。｣ 謝露提紲𪜶翁的話尾講：｢蒂寶夫人確實是一个誠莊嚴、又閣通情達理的貴夫人，而且，是一位足頂真的厝邊。｣ 高林誠歡喜，講：｢你講甲足對同！貼心的！你誠實有講著我心肝穎仔的話!",
    "paragraph_id": 441,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "像伊這款的貴夫人，無論你按怎共尊存，永遠嘛無夠。｣ 轉去家己房間了後，伊俐莎白不時咧想：謝露提對這款的生活敢誠實會滿意？伊的肚量敢遮爾仔大，有才調吞忍這款的翁婿？想到遮，伊俐莎白嘛著愛承認，謝露提經營這段婚姻的過程，確實有伊的手路。",
    "paragraph_id": 442,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊俐莎白用跤頭趺想嘛知，未來蹛佇遮的日子，量約會是按呢：平平靜靜按日常咧度日，三不五時高林會入來遮插一下仔喙，呸一寡予人聽著會畏的言論，閣愛去羅辛彼爿交際應酬，這就是伊佇漢斯福做客的生活。隔轉工的透中晝，當欲準備出去散步的時，雄雄聽著樓跤大聲細聲，若親像規厝間的人攏誠緊張的形。過一觸久仔，就有人兇兇狂狂走起來樓頂，大聲叫伊。",
    "paragraph_id": 443,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊俐莎白將門拍開，看著謝露提的小妹誠激動，一句話都講袂輾轉，干焦直直叫伊緊落去樓跤，講有大場面通看。伊俐莎白按怎問都問無路來，只好綴伊行入去樓跤的飯廳。這間飯廳拄好是向車路，遠遠看過去，有一台四輪閣低低的馬車停佇咧花園的門跤口，馬車內看會出來，有兩位女客坐佇內底。伊俐莎白講：｢啥物？我叫是有豬仔囝傱入來花園咧！原來只不過是蒂寶夫人𪜶母仔囝。｣ 謝露提的小妹聽了後驚一趒，講：｢這毋是蒂寶夫人啦！",
    "paragraph_id": 444,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "彼个老的是金太太，伊是蒂寶小姐的奶母啦。另外彼个就是蒂寶小姐，伊誠實生做足幼骨！啥人想會到伊竟然會遮薄板閣遮細漢。｣ 伊俐莎白講：｢伊傷無禮貌矣！風遮爾仔透，煞予謝露提徛佇咧門跤口，是按怎無欲入來咧？｣ ｢喔！謝露提講伊誠罕得入來。若是蒂寶小姐有入來，這就是天大地大的面子喔！｣ ｢伊生做瘦閣薄板！按呢毋才好。",
    "paragraph_id": 445,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣伊俐莎白一面講，一面想著另外一層代誌：｢伊看來是荏身命的形，性地看起來嘛無蓋好，佮伊誠實足四配，來予伊做某拄拄仔好。｣ 高林翁仔某攏徛佇咧門跤口和這个女客講話。伊俐莎白感覺上好笑的是呂卡斯先生，伊若敬神仝款徛甲挺挺挺，只要蒂寶小姐看對伊這爿，伊就會深深對伊行一个禮。後來人客離開矣，高林看著飯廳的這兩位小姐，就大聲恭喜，講𪜶就欲行大運矣!",
    "paragraph_id": 446,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "看伊俐莎白聽無伊咧講啥，所以謝露提就將高林的意思解說予逐家聽：原來是蒂寶夫人明仔載欲請高林先生的人客，全部做伙去羅辛食飯。【第二十九章】 羅辛這改請人客，上蓋風神的人應該就是高林先生。本成伊就足想欲展予遮的人客看，予𪜶知影，遮爾仔有氣派的貴夫人，對家己是有偌爾仔看重。去羅辛食飯的這件代誌予高林足奢颺，規工貼貼，便若開喙，講的全是羅辛的代誌。",
    "paragraph_id": 447,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "第二工的頂晡嘛猶閣直直喃，伊將羅辛所有大大細細的事物，一項一項先講予𪜶知。高林感覺講這三个人客，攏毋捌看過世面，若無先講予好勢，時到若去羅辛，驚會變做庄跤倯。佇欲出門進前，所有女士猶咧梳妝打扮的時，高林就對伊俐莎白講：｢你毋免煩惱你穿了無夠媠，蒂寶夫人毋是彼款看人穿插的人！伊講，高貴的媠衫，干焦伊佮伊的查某囝才有資格通穿。伊閣講做人著愛知本份，啥物款人就愛穿啥物款衫！",
    "paragraph_id": 448,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "所以，蒂寶夫人袂因為你無好衫通穿，就來看你無！｣ 過無偌久，高林又閣來催𪜶跤手愛較緊咧，因為蒂寶夫人上慼人客無準時。欲去羅辛的這逝路，高林是一直咧品。伊講羅辛內底，就算是一片玻璃，齊是價值連城的寶貝。是講，伊俐莎白對這款嘐潲話是一句都聽無入耳。欲入去羅辛門跤口的時，呂卡斯先生和伊的細漢查某囝，是驚甲跤掣手掣，無法度鎮靜落來；伊俐莎白顛倒較在膽，伊從來都毋捌聽過蒂寶夫人有啥物值得敬重的所在。",
    "paragraph_id": 449,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "若是干焦是倚錢倚勢就想欲嚇倒人，伊俐莎白是無咧畏的，所以伊就大大方方行入去羅辛。一下踏入門，高林就歡喜甲嚓嚓趒！這間厝的裝潢予伊褒甲逐塊仔著。蒂寶夫人母仔囝和金太太攏坐佇咧客廳，蒂寶夫人猶算誠好禮，有徛起來迎接人客。高林翁仔某事先就有參詳好，由謝露提來共人客紹介予蒂寶夫人佮伊的查某囡，毋才有一寡高林認為一定愛講的舖排話，就按呢省事事省，無講甲一大車，所以頭一擺佮蒂寶夫人見面，就較符合禮數。",
    "paragraph_id": 450,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊俐莎白勻勻仔觀察眼前的這三个女士。蒂寶夫人體格誠懸，五官齊明，少年的時應該是誠媠。只不過，伊的範就是好額人款；接待人客是一副高高在上的模樣，無論是講話抑是聲調，攏對鼻空出來，參仔氣帶重。伊的模影，予伊俐莎白想著蔚克漢過去所講的情景，現此時來看，真正有影！而且，閣佮伊的外甥仔-達西先生，生做閣不止仔仝面。閣來看蒂寶小姐。",
    "paragraph_id": 451,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "就親像人所講的按呢，伊生做瘦閣薄板，和伊的阿母完全無仝款，敢若親像有帶病，規个面是白死殺。蒂寶小姐的面模仔雖然猶看會得過，毋過嘛無算媠。伊是無話無句，便若有講話，嘛干焦會佇金太太的耳空邊講爾。另外彼个金太太，伊生做無啥特別，伊直直坐佇蒂寶小姐的面頭前遮咧，若親像無啥想欲予人看著蒂寶小姐。坐無幾分鐘，主人就叫人客去窗仔邊欣賞外口的風景。",
    "paragraph_id": 452,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "高林佇邊仔，一搭一搭指予伊俐莎白𪜶看；蒂寶夫人的態度猶算誠是客氣，伊講熱天若到的時，窗仔外的景緻就會更加迷人。暗頓果然攢甲足豐沛，佇邊仔伺候的使用人、瓷仔、甌仔，攏佮高林事先形容過的一模一樣，而且，就像早前伊講的按呢，蒂寶夫人吩咐高林坐佇上尾仔彼位。看著高林彼款得意的模樣，若親像坐佇遐，是伊人生內底上蓋奢颺的代誌。",
    "paragraph_id": 453,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "食飯的時，高林那食那褒，每一出菜捧上桌，攏予伊講甲譀呱呱，伊的丈人-呂卡斯先生會紲接落去繼續褒。到今，呂卡斯先生毋但袂驚矣，閣有法度做𪜶囝婿的應聲鑼！伊俐莎白看著這款扶挺形，規身軀的雞母皮落了了。是講，蒂寶夫人若親像不止仔食褒，聽著這種譀浡話，煞愈聽愈歡喜，面帶笑容，看起來是足滿意的。除了男客褒嗦的話，主人家佮人客實在揣無話通講。伊俐莎白這个人，只要有人起話頭，伊就有法度紲話頭落去講。",
    "paragraph_id": 454,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "只是講，伊坐的這位無蓋好，謝露提雖然坐佇邊仔，食飯的時，煞直直用心咧聽蒂寶夫人講話；另外彼爿坐的是蒂寶小姐，伊本底就無話；金太太是規心攏咧注意蒂寶小姐敢有食物件，若看伊食傷少，就會叫伊加食寡，又閣驚伊食傷濟堪袂去。飯食煞，所有的女客攏齊集佇客廳，聽蒂寶夫人講話。夫人一下開喙，話就講袂煞，一直講甲咖啡捧過來為止。蒂寶夫人無論講著啥，攏誠有主意，而且無才調忍受別人的意見佮伊無仝。",
    "paragraph_id": 455,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊對謝露提按怎扞家，事事項項攏問甲到，閣叫謝露提愛照伊的方式落去做。蒂寶夫人足無客氣對謝露提講，像𪜶這款小家庭，萬事攏愛妥當，連牛牢內的牛母愛按怎照顧，雞籠仔內的雞仔愛按怎飼，伊全意見了了。伊俐莎白感覺這个貴夫人只要揣著機會，就會教大教細，就算是鼻屎大的代誌嘛是仝款。蒂寶夫人對伊俐莎白是特別注意，蒂寶太太對伊俐莎和高林這家的親情關係猶舞袂清楚，毋過，伊對高林太太講，伊俐莎白是一个斯文閣雅氣的小姐。",
    "paragraph_id": 456,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "有幾若改，蒂寶夫人遠遠問伊俐莎白有幾个姊妹仔？比伊較濟歲抑是較少歲？敢有人結婚矣？生做媠抑䆀？佇佗位讀冊？厝裡的馬車是啥款形的？老母的後頭姓啥？遮的問題，予伊俐莎白感覺誠無禮貌，又閣無意義，是講，伊猶是誠有耐性，一个仔一个回答蒂寶夫人。蒂寶夫人看伊俐莎白按呢，煞軟土深掘，愈講愈予人毋知愛按怎應。蒂寶夫人講：｢聽講恁老爸的財產，未來是高林先生欲繼承的，敢是？",
    "paragraph_id": 457,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ 講到遮，伊斡頭對謝露提講：｢徛佇你的立場，我是替你歡喜！抑若無，我實在是想無，家己的財產是按怎無欲予家己的查某囝？煞愛予一个外人？佇阮蒂寶家族內底，就無這款代誌！阮的財產攏蒂寶小姐的！別人一角銀都免數想！你敢會曉彈琴唱歌？班奈小姐？｣ 伊俐莎白回講：｢加減會一寡仔。｣ 蒂寶夫人又閣講：｢若按呢，看當時仔彈來聽看覓咧！阮兜的琴是好甲無地比，你看佗一工來試彈。恁的姊妹仔敢嘛攏會曉彈琴唱歌？",
    "paragraph_id": 458,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ ｢有一个會曉。｣ ｢恁哪毋全部攏去學咧？魏伯彼家的小姐，就逐个攏有學琴，𪜶老爸的收入閣較輸恁老爸咧！恁敢會曉畫圖？｣ ｢袂。｣ ｢是無半个會曉畫的意思，敢是？｣ ｢是！連甲無半个都袂曉。｣ ｢這有影誠怪奇。我咧臆是恁無機會學啦！恁母仔應該逐年去倫敦揣名師來指導恁，毋才著。｣ ｢阮阿母是袂反對，毋過，阮阿爸無佮意倫敦。｣ ｢恁的女家教，敢已經離開矣？｣ ｢阮兜從來就毋捌倩過家庭教師。",
    "paragraph_id": 459,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ ｢無女家庭教師?這哪通?！厝裡有五个查某囝，煞連一个女家教攏無倩！我生目睭發目眉都毋捌聽過這款代誌！恁母仔為著欲教恁，毋著拖甲若奴才咧！｣ 聽蒂寶夫人按呢講，伊俐莎白煞笑出來，講事實毋是伊所想的按呢。｢若無，誰欲教恁？誰欲管恁？無一个女家庭教師，恁毋就無人管教矣？｣ ｢無定著和別人兜比起來，阮厝裡的管教較無遐絚；不而過，阮姊妹仔，只要肯學，定著是有辦法。",
    "paragraph_id": 460,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "厝裡不時愛阮好好仔讀冊，必要的時，嘛會倩老師來。當然，若有人無想欲學，爸母嘛袂去勉強。｣ ｢彼是當然的！倩家庭教師的原因就是驚像親恁這款的貧惰！若是我捌恁母仔，我一定會叫伊愛倩一个來教恁。若無一步一步照起工來教，教育是袂有啥物成就的，欲有法度一步一步沓沓仔教，這著愛家庭教師才做會到。",
    "paragraph_id": 461,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "講起來嘛趣味甲，毋知偌濟人𪜶兜的家庭女教師攏是我牽的，我上愛安插少年人，親像金太太彼四个查某孫仔，攏嘛著靠我紹介才有地通去。是講，恁姊妹仔敢有人出來咧交際矣？班奈小姐？｣  ｢是，夫人，阮齊攏出來交際矣。｣ ｢全部出來交際矣！啥？五个姊妹仔同齊？是著抑毋著！你敢毋是排第二的？恁阿姊都猶未嫁，恁就攏齊出來交際？恁遐的小妹仔毋是猶誠少歲？｣ ｢是，上細漢的才十六歲爾爾。",
    "paragraph_id": 462,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "毋過，夫人，若是因為阿姊無法度早嫁，或者是無想欲早嫁，做小妹仔的就袂當有社交和娛樂，按呢未免無公平。上細漢的應該和上大漢的仝款有享受青春的權利，哪會當因為大姊無嫁，就共𪜶縛踮厝裡縛死死？按呢毋但會影響著姊妹仔的感情，對思想嘛無幫助。｣ ｢烏矸仔貯豆油！像你遮少歲，閣遮有主張！請問，你今年幾歲？｣ ｢我彼三个小妹攏已經成年矣。｣伊俐莎白笑笑仔講：｢夫人，你袂閣愛我共歲數攏講出來啦乎？",
    "paragraph_id": 463,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ 從來毋捌有人敢用這款轉彎踅角的態度來共蒂寶夫人應，這予蒂寶夫人驚一趒，伊俐莎白想，敢佮這款無禮貌的人滾耍笑，恐驚家己是頭一个。蒂寶夫人講：｢你絕對袂超過二十歲，所以，你嘛免閣瞞矣！｣ 伊莉莎白應講：｢我猶未二十一歲！｣ 啉茶的時間過了後，男客攏過來這間客廳矣，所以使用人就將牌桌仔排起來。蒂寶夫人、呂卡斯先生和高林翁仔某一桌，另外彼桌就是蒂寶小姐、金太太和漢斯福這兩位人客。",
    "paragraph_id": 464,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊俐莎白這桌誠實無局，除了金太太不時咧問蒂寶小姐：會寒袂？會熱無？敢會傷光？是毋是傷暗？這款話之外，就攏無聲無說。另外彼桌就直直聽著蒂寶夫人咧講話，若毋是講另外三个人按呢拍毋著去，就是咧講家己的代誌。伊老大人只要講一句，高林就隨綴咧應一句，伊若贏一改，就愛感謝蒂寶夫人一改，準講若贏傷濟，猶著愛向蒂寶夫人會失禮。等到蒂寶夫人母仔囝耍甲無愛耍的時，牌局就散場矣！",
    "paragraph_id": 465,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "蒂寶夫人吩咐用馬車送𪜶轉去，謝露提表示感激，就大方接受矣。咧等馬車來的時，逐家圍佇咧火爐邊，聽蒂寶夫人未卜先知咧斷定明仔載天氣會按怎。相辭的時陣，高林感激的話講攏袂煞，呂卡斯先生的禮嘛一直行袂停，舞誠久，最後，總算全部的人攏上馬車矣！馬車一行出門跤口，高林隨就要求伊俐莎白發表對羅辛這家人的感想。伊俐莎白看在謝露提的面子上，誠無簡單才客氣仔講出一大篇好話。",
    "paragraph_id": 466,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "是講，伊俐莎白的這篇好話，在高林聽來誠無滿意，尾手規氣家己將這位貴夫人扶了閣再扶，褒了閣再褒，喙瀾強強講欲規甕去，才總算有滿意矣！【第三十章】 呂卡斯先生干焦佇漢斯福蹛一禮拜爾，毋過，伊看著查某囝嫁甲遮好，而且，閣有一个遮爾仔高尚的貴夫人做厝邊，予伊誠滿意。伊俐莎白這改來漢斯福做客，心內感覺有夠佳哉！因為規日貼貼，伊見會著高林的時間並無濟。",
    "paragraph_id": 467,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "高林自早頓食飽，一直到中晝的這段時間，若毋是佇花園仔咧整理花草，無，就是佇倚大路彼間書房內底看冊寫字。高林會一直佇彼間書房，是為著會當隨時看著蒂寶夫人的行動。女賓佮謝露提逐日就坐佇書房的另外彼頭，遐是客廳，是開講的好所在。頭起先，伊俐莎白誠奇怪：明明這爿的餐廳較大，方向和光線嘛較好，是按怎無欲將這間餐廳兼來做客廳咧？後來，伊就看出來矣！",
    "paragraph_id": 468,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "謝露提會按呢做，是因為若是共餐廳提來做客廳，高林就會定定行出來，毋願佇書房屈傷久矣。謝露提有法度想甲遮爾仔周至，予伊俐莎白實在是足佩服的！佇這間狹櫼櫼的客廳，根本看袂著外口的情況，是講，若有車輛經過，高林就會走過來向𪜶報告。蒂寶小姐常在會佇高林𪜶兜的門跤口停落來，有時嘛會佮謝露提講幾分鐘仔話，毋過若欲請伊行落來坐坐咧，彼是絕對無可能的代誌。高林差不多逐日攏愛去羅辛行一逝，謝露提嘛是差不多。",
    "paragraph_id": 469,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊俐莎白實在是想無，這對翁仔某是按怎欲定定去羅辛浪費時間咧？三不五時，蒂寶夫人嘛會來漢斯福行踏，便若有來，這間厝的大細項代誌伊攏欲管甲到。親像謝露提平常時仔是按怎管下跤手人？敢有好好仔叫𪜶將厝內款好勢?敢 有懶屍的下跤手人無?家具囥的方向敢著？…….等等，伊若有留落來食飯，嘛干焦是欲看高林太太會曉扞家抑袂？食食敢有討債無？按呢爾爾。",
    "paragraph_id": 470,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊俐莎白連鞭就發覺，這位夫人雖然毋是郡內的司法人員，毋過實際上，伊親像是這个教區上攏權的法官，連胡蠅鼻屎大的代誌，高林嘛攏會報予伊知影。無論佗一个艱苦人咧冤家量債，或者是吵講散甲活袂落去，蒂寶夫人就會親身去庄仔內調解處理，將糾紛揤落來，閣會共遐的散凶人罵甲叫毋敢。",
    "paragraph_id": 471,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "羅辛這爿，差不多逐禮拜會請高林太太佮女賓食一兩改飯，就算有減呂卡斯先生，而且嘛干焦有一桌牌通耍爾，毋過只要佇遐食飯，攏是佮第一見去的程序仝款，一點仔都無簡省。除了羅辛的宴會，佇這个所在，實在是無啥物社交生活，因為附近較有頭有面的人家，𪜶彼款生活派頭，高林猶陪綴袂起，這點，對伊俐莎白來講並無感覺遺憾，因為會當來遮，已經是足四序矣。伊俐莎白定定會揣謝露提講話，一講就半點鐘久去。",
    "paragraph_id": 472,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "佇這个季節天氣又閣好，伊莉莎白不時會去附近行行踅踅咧。佇其他的人去拜訪蒂寶夫人的時，伊俐莎白會一个人佇花園邊仔的樹林散步。遐有一條誠媠的小路，閣有鮮沢的草仔埔，行佇咧樹蔭內底，是一種享受，而且伊去遐散步，就較袂去予蒂寶夫人注意著。伊俐莎白來漢斯福頭兩禮拜的時間，就按呢誠恬靜過去矣！真緊，復活節就咧欲到囉！過節的前一禮拜，聽講羅辛遮會來一位人客，這个消息對高林這家來講，是一件天大地大的代誌！",
    "paragraph_id": 473,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊俐莎白拄來的時，就有聽人講達西先生嘛會來羅辛。雖然伊俐莎白感覺達西是伊捌的人內底，上蓋顧人怨的一个；只是講，過去這兩禮拜的生活，實在無聊甲有賰，予伊俐莎白的想法有淡薄仔改變。伊是按呢想的：｢達西先生來嘛袂䆀！上無會當予羅辛的宴會換新換新！而且，嘛欲趁這个機會，寬寬仔觀察達西先生對蒂寶小姐的態度。｣ 若想著賓利小姐規心所向望的代誌，連鞭就欲像水泡仔按呢破去，伊俐莎白就感覺足趣味的！",
    "paragraph_id": 474,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "看起來，蒂寶太太早想欲將達西和家己的查某囝捒做堆矣！一講著達西欲來，開喙合喙攏是這个外甥仔；後來伊知影伊俐莎白和謝露提早就佮達西有熟似，又閣不時咧見面，蒂寶夫人的面腔就足歹看。達西來羅辛的這一工，高林規早起攏守佇咧門跤口行來行去，因為伊想欲冗早知影達西到位的時間。達西坐的馬車一駛入來花園仔邊，高林就隨向馬車行一下禮，閣傱入去厝內，共這个伊感覺天大地大的消息，報予謝露提佮伊俐莎白知影。",
    "paragraph_id": 475,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "第二工透早，高林就趕去羅辛拜會，這擺達西是𤆬阿舅的屘仔囝-許隆上校做伙來的。高林轉來漢斯福的時陣，這二位貴賓嘛綴咧來，予逐家攏驚一趒，嘛予謝露提笑咧共伊俐莎白詼。謝露提講：｢這改貴客光臨，定著是為著你啦！若無，達西先生才袂一來就來拜訪阮咧！｣ 伊俐莎白都猶袂赴應話咧，門鈴仔就霆矣！過無偌久，男賓和主人做伙行入來客廳。𤆬頭的是許隆上校，伊差不多三十歲左右，人生做無蓋緣投，毋過人範佮風度，攏是紳士款。",
    "paragraph_id": 476,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "達西先和早前佇好德福郡的時仝款，猶是一副高高在上的模樣，連向高林太太問好的話，嘛誠束結。雖然達西對伊俐莎白心內已經有感情矣，毋過，面對面的時陣，伊的態度猶誠自然佮鎮靜。伊俐莎白是一句話都無想欲共伊講，跤頭趺小跔一下，就算講是有行禮矣。許隆上校是誠緊就佮逐个人攏誠有話講。伊講話誠清，反應閣緊，講的話題嘛趣味趣味，是一个誠有教養的人。",
    "paragraph_id": 477,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "毋過，伊彼个表兄就無仝矣，達西干焦和高林太太講一兩句仔厝宅和花園的話題，紲落就坐佇遐，恬恬無閣再講話。過一觸久了後，可能是感覺家己無夠禮貌，達西就問伊俐莎白最近好無？閣向所有班家所有的人請安問好。為著禮數，伊俐莎白有應伊。停一睏仔了後，換伊翻頭來問達西。｢阮阿姊這三個月來，攏佇咧倫敦城，你敢攏毋捌搪著？",
    "paragraph_id": 478,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ 其實，伊俐莎白早就知影，達西佇倫敦毋捌看過珍，伊是刁故意欲探，看達西敢知影賓利這家現此時佮珍的關係。達西有應講，伊佇倫敦從來毋捌看過珍，有影可惜。伊俐莎白認為達西咧講的時陣，面色無蓋自然。坐無偌久，這兩位貴賓就告辭矣。\\ 【第三十一章】 許隆上校的風度，予所有的人攏誠滿意，逐家攏講，未來羅辛的宴會有伊佇咧，一定會加誠趣味。真無彩！",
    "paragraph_id": 479,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "自從達西𪜶到羅辛了後，高林這家已經幾若工無接著蒂寶夫人的邀請矣，因為羅辛的主人現此時袂閣無聊，就毋免別人過去佮𪜶做伴矣。達西來了後的一禮拜過去矣，所有的人攏佇教堂做禮拜。散場的時陣，蒂寶夫人才無意仔無意，問高林規家伙仔，下晡敢欲過去羅辛坐坐咧？",
    "paragraph_id": 480,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "彼工下晡，蒂寶夫人誠客氣接待高林𪜶這陣人，只不過，有目睭的人攏看會出來，蒂寶夫人規个心攏佇咧達西佮許隆上校的身軀頂，尤其是達西，蒂寶夫人和伊所講的話比任何人閣較濟。高林這家會當來羅辛，上蓋歡喜的猶是許隆上校，因為伊佇羅辛的生活，實在是無聊甲掠蝨母相咬，而且，高林太太的這位朋友確實是真媠，會當和媠姑娘仔講話，本底就是予人歡喜的代誌。許隆上校就佇伊俐莎白的身軀邊坐落來，兩个人是講甲誠投機。",
    "paragraph_id": 481,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "這兩个人對肯特郡講到好德福郡，對旅遊的風景講到徛家的生活；講新冊、談音樂，逐項攏誠有話講，嘛予伊俐莎白感受著許隆上校的誠意，這是自伊踏入羅辛到今，從來就毋捌有的款待。是講，這兩个人講了實在傷歡喜矣，連蒂寶夫人和達西先生都有注意著。達西的一雙目睭一直佇𪜶兩个人身軀頂相來相去，過無偌久，連蒂寶夫人嘛看著矣。蒂寶夫人無禮貌足大聲問：｢恁是咧講啥？恁有啥通講的？你佮班奈小姐講啥話？講來予我聽看覓咧！",
    "paragraph_id": 482,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ 許隆上校姑不而將，只好開喙應伊講：｢阿姨，阮咧講音樂啦！｣。｢講音樂？恁毋著講較大聲咧！我這个人上愛音樂，若是咧講音樂，我就欲插一跤。毋是我家己咧講，這馬全英國，無幾个人親像我遮厲害！若講欣賞音樂，內才絕對無我的飽。若是我有去學音樂，早就是音樂家矣！阮查某囝若是身體好，嘛定著是音樂家！我相信伊若會曉彈琴，絕對無人比伊會過。恁小妹現此時學了按怎？達西？",
    "paragraph_id": 483,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ 達西誠肯定家己小妹的琴藝，講伊的琴練甲不止仔有成就。蒂寶夫人講：｢聽著伊遮𠢕，我誠歡喜，毋過，你愛共講，若無定練習，會好嘛袂完全！｣ 達西回答講：｢阿姨，做你放心，伊免人講就不時咧家己練琴。｣ ｢按呢就好！練習一定愛綿爛，後改我若有閒寫批予伊，定著愛吩咐伊千萬毋通貧惰。我不時咧共恁遮少年的講『骨力食栗，貧惰吞瀾』。若想欲佇音樂這條路出頭天，就是愛捷練。我嘛已經共班奈小姐講幾若擺去矣！",
    "paragraph_id": 484,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "除非伊捷練，若無，是永遠無可能好對佗去的。我定定對伊講，高林太太遐雖然無琴通練，我是誠歡迎伊來羅辛練，伊去金太太蹛的彼間房彈琴，是袂去礙著啥物人的。｣ 達西看阿姨這款毋捌禮數的態度，感覺誠見笑，所以就無去插伊。咖啡啉煞，許隆上校提醒伊俐莎白，講伊拄才有答應欲彈琴予聽。伊俐莎白就隨坐佇鋼琴頭前，許隆上校嘛拖一條椅仔坐佇伊的邊仔聽。",
    "paragraph_id": 485,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "蒂寶夫人聽半首歌了後，就親像拄才按呢，直直和達西講話，講甲予伊閃對鋼琴遮來，順紲詳細來欣賞這位彈鋼琴的人。看達西行對遮來，伊俐莎白彈琴的手就停落來。伊俐莎白笑笑仔講：｢達西先生，你按呢行過來聽，敢是欲嚇驚我？就算恁小妹確實彈了足好，我嘛袂驚！我較硬氣，予人喝袂倒，愈欲嚇驚我，我就愈在膽。｣ 達西講：｢我袂講你誤會矣！因為我知影你這个人，絕對袂認為我按呢做是存範欲喝你的！",
    "paragraph_id": 486,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "咱兩个實在是捌傷久去矣，你這个人，就是愛講笑！｣ 伊俐莎白聽著人按呢來形容伊，就喙笑目笑，對許隆上校講：｢恁表兄竟然佇你的面頭前，共我講甲遮害！叫你對我所講的話，一句都毋通信。誠歹運，原底我拍算欲佇遮做一个諞仙仔，予你相信我確實有淡薄仔才調；偏偏閣拄著一个遮爾仔了解我的人…… 講真的！",
    "paragraph_id": 487,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "達西先生，你共我佇好德福郡的衰尾代全部講出來，這未免無夠諒情；而且，你按呢做嘛無算巧，因為我會報鳥鼠仔冤，會共你一寡代誌全講講出來，你的親情聽了後，定著會驚一趒。｣ 許隆上校一下聽著，隨講：｢緊！講來聽看覓！達西有啥物毋著的？我足想欲知影伊佮生份人鬥陣的時，做人是按怎。｣ 伊俐莎白講：｢若按呢，就予我來講予你聽。你跤尾愛徛予在喔！",
    "paragraph_id": 488,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "第一見，我佇好德福郡看著達西先生的時，是佇舞會，你敢知伊佇舞會做啥代誌？伊總共干焦跳四改舞！彼改男賓有較少，伊煞干焦跳四改舞爾爾！而且，我不止仔清楚，因為揣無舞伴佇邊仔徛的人，毋是干焦我爾呢！達西先生，這，你袂否認得，敢毋是？｣ 達西講：｢有影誠可惜！當初時佇遐，除了家己的人以外，我毋捌半个女賓。｣ ｢有影！佇舞場內底，是無人願意紹介舞伴的。嗯！許隆上校，閣欲叫我彈啥？我的指頭仔咧等你吩咐呢！",
    "paragraph_id": 489,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ 達西講：｢無定著彼時愛倩人介紹一下。毋過，我無資格按呢去勞煩生份人。｣ 伊俐莎白猶是面向許隆上校，攏無看達西。伊講：｢敢欲共恁表兄問看覓咧無？是按怎一个有見識又閣受過教育的人，會無夠格將家己介紹予生份人？｣ 許隆上校講：｢這免問伊，我知，因為伊這个人驚麻煩。｣ 達西講：｢我確實無人遐爾仔有才調，遇著無熟似的人，嘛有法度和人有講有笑。我嘛袂親像人按呢，問一聲應三句，假仙假觸。",
    "paragraph_id": 490,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ 伊俐莎白講：｢我咧彈鋼琴的時，指頭仔無親像別的小姐遐爾氣派，嘛無𪜶的有力佮健丟，更加無法度彈甲遐有表情。我是認為講，這毋是我家己天生的欠點，是我無認真練的結果。我就毋信我的指頭仔和別的小姐袂比並得。｣ 達西笑笑仔講：｢你講了有影！可見只要定定有演奏的機會，你的成績一定會比人較好，予人揣無欠點。咱兩个人攏無願意佇生份人的面頭前表演。｣ 講到遮，蒂寶夫人大聲問𪜶咧講啥？就按呢拍斷𪜶咧講話。",
    "paragraph_id": 491,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊俐莎白就隨閣開始彈琴，蒂寶夫人行倚過來，聽幾分鐘仔了後，就對達西講：｢班奈小姐若準加練寡，閣有法度倩一位倫敦的名師來指點，按呢彈起來就較會聽得！雖然伊的才情和阮查某囝袂比得，毋過，伊的指法猶算著。若是阮查某囝身體會堪得，有法度學習，定著會是一位予人滿意的演奏家。｣ 伊俐莎白直直看達西的表情，伊想欲知影達西聽蒂寶夫人對表小妹的褒嗦，是毋是足認同？",
    "paragraph_id": 492,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "不而過，佇彼時佮事後的種種，伊俐莎白攏看袂出來達西對伊的表小妹有任何的愛意。若按呢看來，伊俐莎白有影替賓利小姐感覺安心！若準賓利小姐和達西先生是親情，達西百面是會佮伊結婚的。蒂寶夫人繼續對伊俐莎白的琴藝批評指教，閣予伊誠濟有關演奏和欣賞各方面的指示。伊俐莎白現此時佇人兜，只好忍耐仔聽人教示，伊恬恬順彼兩位男賓的請求，直直彈琴落去，彈甲蒂寶夫人將馬車準備好，送𪜶轉去為止。",
    "paragraph_id": 493,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "【第三十二章】 隔轉工透早，高林太太和伊的小妹有代誌欲去庄裡，伊俐莎白就一个人留踮厝裡寫批予珍。這時，門鈴仔聲雄雄咧霆，是有人客來矣！伊俐莎白一下想講可能是蒂寶夫人，伊的心肝頭就噗噗惝，緊將彼張寫猶未了的批先收起來，較免伊來問東問西，閣講遐五四三的。開門了後，伊俐莎白掣一趒，來的人竟然是達西先生！而且，干焦伊一个人來爾。達西看伊嘛是一个人佇厝，仝款驚一趒足大趒！",
    "paragraph_id": 494,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊隨會失禮，講原本叫是逐个人攏有佇厝，才會無先約就過來拜訪。這兩个著生驚的人坐落來了後，伊俐莎白就問起達西來羅辛了後的種種，講無幾句話，就無話通講矣。這款恬靜，予這兩个人攏足礙虐，所以，硬想嘛欲想寡話題來講。就佇這个時陣，伊俐莎白想起頂見佇好德福郡的情景，突然間，伊誠好玄，親像𪜶按呢凶凶狂狂離開尼德菲山莊，毋知達西的心內是按怎想的？伊俐莎白問達西：｢舊年十一月彼時，恁雄雄離開尼德菲山莊。達西先生！",
    "paragraph_id": 495,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "賓利先生知影恁連鞭隨綴伊走，定著驚一趒謼?我會記得伊若親像比恁早一日走爾。我咧想，你離開倫敦來遮的時，伊佮伊的姊妹身體攏好好，無各樣啦謼?｣ 達西回講：｢攏誠好！多謝你！｣ 伊俐莎白發覺對方除了這兩句，其他的攏無想欲應的時，就閣講：｢我看，賓利先生應該是袂閣轉來尼德菲山莊矣謼?｣ 達西講：｢我是毋捌聽伊按呢講。是講我咧臆，伊是袂佇遐蹛傷久的，伊的朋友濟，像伊這款歲，當然是捷捷愛佮人交際應酬。",
    "paragraph_id": 496,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ 伊俐莎白講：｢若替別人想，準講伊無欲閣轉去遐蹛，規氣就退租，按呢，阮會當閣有一位較固定的厝邊。只是講，無定著賓利先生租彼棟厝，只不過是為伊家己利便爾，並無去帶念著厝邊隔壁。彼棟厝，我看無論伊是欲稅欲退，心內攏可能佮我講的按呢仝款。｣ 達西講：｢我想，伊若買著適合的厝，隨就會退租矣。｣ 伊俐莎白驚閣再講對賓利遐去，所以就無應喙。既然都無話通講，伊就決定欲予達西家己去動頭殼、起話頭。",
    "paragraph_id": 497,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "達西了解伊的用意，隨就開喙講：｢高林先生的這間厝，若誠四序呢！我相信伊初初來漢斯福蹛的時，蒂寶夫人一定予伊袂少意見。｣ 伊俐莎白講：｢我嘛相信蒂寶夫人佇遮用袂少心思，而且我敢掛保證：夫人並無白了工，因為天下間已經揣無比高林先生閣較感恩的人矣！伊不時共蒂寶夫人的恩情，囥佇咧喙裡咧。｣ ｢高林先生娶著這款某，確實是有福氣。｣ ｢敢毋是？這著愛三代做好事，才會當有的福氣呢！",
    "paragraph_id": 498,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "高林先生的朋友應該替伊感覺歡喜，難得有這款頭殼清楚的查某人願意嫁伊，閣予伊遮爾仔幸福。我這位朋友是一个誠精光的女性，毋過，我並毋是認同伊的做法。只是講，謝露提看起來是誠幸福，而且，在別人來看，伊這門親情當然是結了誠好。｣ ｢伊和後頭佮查某囡仔伴離遮近，這一定予伊誠滿意。｣ ｢你是講真近？敢有影？離欲五十英里呢！｣ ｢只要路草好，五十英里哪有遠！半工就到矣，我是認為誠近啦！",
    "paragraph_id": 499,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ ｢我有影料想袂到，連路草好歹嘛成做這門親事的條件之一！我猶是無同意你所講的，高林太太離後頭厝有近。｣ ｢這拄好說明你對好德福郡有影留戀。我看，只要行出浪保恩一跤步，你就會嫌遠！｣達西咧講遮的時陣，面帶笑容。伊俐莎白叫是知影達西是咧笑啥物，伊感覺達西一定誤會家己所講的是珍和尼德菲。所以，伊俐莎白面仔紅紅，回答達西講：｢我並毋是講，一个查某人袂當嫁離開後頭傷遠。",
    "paragraph_id": 500,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "是近是遠，這是相對的，嘛著看各種的條件來決定。若是路費出會起，較遠嘛無要緊。只是講，高林𪜶翁仔某雖然生活猶會過得，嘛袂堪得捷捷出去旅行，轉去後頭的路程，就算是目前的一半遠，我相信阮朋友猶是袂感覺離後頭厝近。｣ 達西先生共椅仔徙離伊俐莎白較近的所在，對伊講：｢你對故鄉的感情，千萬毋通按呢剝袂離呢！你是無可能一世人攏蹛佇浪保恩啊！｣ 伊俐莎白聽達西按呢講，心肝頭摵一下！",
    "paragraph_id": 501,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "達西嘛感覺家己有較失覺察，就共椅仔拖較退後，對桌仔頂提一張報紙來看。了後，達西用一款較冷靜的聲音講：｢你敢有佮意肯特郡？｣ 尾手，這兩个人就共這个庄做話題，短短仔講幾句仔話，男女雙方的態度攏不止仔冷靜，用詞誠束結。過無偌久，謝露提和伊的小妹散步轉來了後，達西和伊俐莎白的話題就結束矣。謝露提這對姊妹仔，看著這兩个人單獨咧講話，感覺誠稀罕。",
    "paragraph_id": 502,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "達西將伊拄才是按怎會和班奈小姐單獨講話的原因，對頭仔閣講一擺，坐無偌久，就告辭離開。達西走了後，謝露提講：｢這代表啥物？親愛的伊俐莎白，伊一定是去愛著你矣！若無達西先生這个貴人，是絕對袂凊彩行對遮來的！｣ 伊俐莎白就將佮達西講無話的情景，詳細講予謝露提聽。聽了後，謝露提又閣講，按呢看來是無親像伊所臆按呢。臆來臆去，最後干焦會當想做達西先生可能是蓋無聊，所以才會出來訪親問友。",
    "paragraph_id": 503,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "這个季節，所有郊外的活動攏停起來矣！佇羅辛，雖然會當和蒂寶夫人開講、看冊，猶閣會當撞球，只不過，任何一个查埔人，攏無法度規工守佇咧厝裡。高林遮和羅辛蹛誠近，出去散步，順紲去遐行行蹓蹓咧，嘛誠心適。而且，高林遮的人客，和蒂寶夫人比起來，加趣味遮咧，所以這兩位表兄弟佇羅辛做客的時，差不多逐工攏會去高林的徛家遮行一逝。",
    "paragraph_id": 504,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "達西和許隆這兩个人，差不多攏是頂晡仔過去，有時早，有時晏；去的時間嘛無一定，有時做伙去，有時分開行，三不五時，蒂寶夫人嘛會做陣來。真明顯，許隆逐日來遮，是因為伊誠願意和𪜶交陪，這點予伊俐莎白對許隆更加滿意。伊俐莎白只要看許隆來就足歡喜；許隆看起來嘛真欣賞伊俐莎白。這款情景，難免予伊俐莎白想起早前的意中人—蔚克漢先生，雖然許隆無蔚克漢遐爾仔溫柔，毋過，許隆內才看起來，是比蔚克漢好閣較濟。",
    "paragraph_id": 505,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "只是講，是按怎連達西嘛不時會來高林的厝裡行踏，這點，就較予人想無矣！達西無可能是為著鬧熱才來的，因為，伊定定一坐就是十外分鐘，一句話都無開口。姑不而將講著話，達西嘛敢若親像是為著禮數，才逼家己開喙的彼號形，毋是真心想欲講話，致使講話的時陣，嘛攏無蓋歡喜的模樣。種種的情景，予謝露提愈看愈掠無頭摠。許隆上校有時會笑達西是咧激空激戇！可見，伊平常時絕對毋是這款模樣。",
    "paragraph_id": 506,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "謝露提誠希望達西是因為愛情才會變相，這个予伊變相的對象，拄好是伊的好朋友-伊俐莎白。所以，對彼日開始，無論是去羅辛抑是達西來厝裡，謝露提攏斟酌咧共伊看，足想欲舞予清楚，到底達西敢有愛著伊俐莎白。是講，無論謝露提怎樣仔看，嘛看袂出達西對伊俐莎白的感情是啥。有影！達西定定咧看伊俐莎白，毋過，伊目睭內的深意到底是啥？有時，達西看伊俐莎白會看甲愣去，只是講，這是思幕甲愣去的表情？抑是，干焦是愣去的表情？",
    "paragraph_id": 507,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "謝露提家己是看甲霧嗄嗄。謝露提捌對伊俐莎白講起，講達西先生有可能是去愛著伊矣！這予伊俐莎白聽甲會愛笑，直直講這絕對無可能！落尾，謝露提嘛感覺家己無應該一直提起這層代誌，較免予伊俐莎白有向望了後，終其尾煞予伊失望。謝露提是誠好心咧替伊俐莎白按算。有時感覺若是伊俐莎白嫁予許隆上校嘛袂䆀，伊看起來誠愛慕伊俐莎白，𪜶的社會地位算起來嘛足四配。",
    "paragraph_id": 508,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "只是講，達西先生佇教會內底的權力畢竟誠大，這是這个表小弟所無的，比起來，許隆上校遐的優點，就完全無算啥矣！【第三十三章】 有幾偌擺，伊俐莎白佇花園散步的時陣，會去拄著達西這予伊不止仔意外。伊定定行的這條路，佇這个花園內底，是罕得有人會來的所在。是講，達西偏偏仔會行對遮來，予伊俐莎白感覺這若是運命咧佮伊滾耍笑仝款。",
    "paragraph_id": 509,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "為著欲予達西知影這條路伊不時會行，第一改相搪的時，伊俐莎白就刁工對伊講起，這片樹林家己是足佮意的，意思就是希望兩个人莫閣有無張持相拄的機會。若一、二擺仔搪著，無定著會使講是䢢拄䢢;毋過，相連紲幾若改攏佇這條小路見著面，煞予伊俐莎白感覺達西是故意欲佮家己做對頭，若無，就是存範來欲會失禮的。",
    "paragraph_id": 510,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "這幾擺達西見著伊俐莎白和早前無仝，毋是凊彩應酬幾句仔話就恬去，更加毋是過一觸仔久就趕緊欲走，伊會陪伊俐莎白做伙散步。達西毋是厚話的人，所以，頭兩擺搪著，兩个人恬恬無講話，佇伊俐莎白的心內，誠享受這款無言的恬靜。想袂到第三遍見面的時，達西煞問伊俐莎白蹛佇漢斯福敢有快活？問伊是按怎定定一个人孤單咧散步？又閣問伊，敢有感覺高林翁仔某足幸福的？",
    "paragraph_id": 511,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "達西又閣講著羅辛，聽伊的話意，若親像伊俐莎白以後若有機會閣來的時，會當去羅辛遐蹛一站仔。敢講，達西是咧替許隆上校咧探聽？這款情景，予伊俐莎白難免會去想，若準達西的話意內底有這款意思，就表示許隆上校誠實對家己有情。佮達西講遮的話，予伊俐莎白感覺有淡薄仔齷齪，嘛真佳哉！兩个人已經行欲到高林𪜶兜圍牆仔邊矣，伊俐莎白隨就閣歡喜起來。有一工，伊俐莎白那散步、那共珍寫予伊的頂一張批，閣再讀一改。",
    "paragraph_id": 512,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊一擺閣一擺、看了閣再看的彼幾段，予伊俐莎白感受著珍的心情，伊定著是足凊心，才會寫出這款的文字。就佇這時，耳空又閣聽著有人行對伊遮來矣，伊俐莎白攑頭一下看，好佳哉，來的毋是達西先生，是許隆上校。伊俐莎白隨共批收起來，佯出笑容講：｢想袂到你會來遮散步。｣ 許隆上校回答講：｢我逐冬攏按呢，佇欲走進前愛將花園全部行一輾，最後才去牧師的厝裡相辭。你敢閣欲繼續行？｣ ｢無。我連鞭就欲轉去矣。",
    "paragraph_id": 513,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣伊俐莎白應了後就踅翻頭，兩个人做伙行對高林的住宅遐去。伊俐莎白問講：｢你敢誠實拜六就欲離開遮矣？｣ 許隆應講：｢是啊！只要達西莫閣拖落去。話閣講轉來，我嘛是愛聽伊的，達西咧做代誌攏在伊歡喜。｣ 伊俐莎白又閣講：｢就算袂當順家己的意思去做，上無嘛愛順家己的意去做選擇。我從來毋捌看過任何人，親像達西先生遮爾仔專權，凡事攏欲做主。｣ ｢伊是較攏權無錯！｣許隆回答講：｢毋過，咱敢毋是仝款？",
    "paragraph_id": 514,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "只是講，達西是比一般人較有條件，所以會當按呢做。伊好額，一般人散赤，一切攏是錢咧做主。我講的攏是實在話。你嘛知，做人的細漢後生就愛較撙節咧，凡事攏愛靠別人啊！｣ 伊俐莎白講：｢在我來看，一个貴族的細漢後生，哪會知你所講遮的代誌？全是食飯坩中央的。閣再講，你敢誠實知影啥物是撙節？凡事愛靠別人是啥滋味？敢捌因為無錢，想欲去佗煞無法度去？啥代誌都袂當做的滋味你敢會啖過？",
    "paragraph_id": 515,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ 許隆應伊講：｢你遮的問題，確實是問得好！就親像你講的，我嘛是食飯坩中央的人，到今猶毋捌拄著大困難，所以你講的這幾个問題，我毋知愛按呢應你。只講，我所拄著難關，有可能是因為無錢來食苦，我毋才會講，做人細漢後生，若想欲結婚，愛考慮的袂當干焦家己的感情爾爾。｣ 伊俐莎白講：｢我咧想，除非𪜶所愛的是好額人，若無，揣有錢的小姐來結婚，是常在看會著的。｣ 許隆又閣講：｢這是因為阮攏開錢開慣勢矣！",
    "paragraph_id": 516,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "所以只好倚靠別人！若像我這款身份的人，結婚會當免考慮經濟條件的，五肢指頭仔攏算會出來。｣ ｢伊遮的話，是咧講予我聽的，敢是？｣伊俐莎白雄雄想著這點，面煞紅起來矣！恬一觸久仔去了後，伊俐莎白就恢復平常時仔的態度，改換一種足活跳的聲調講：｢請問一个貴族的細漢後生是值偌濟錢？我想，除非伊的阿兄身體傷荏，若無，極加五萬英鎊就盡磅矣。",
    "paragraph_id": 517,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ 許隆上校嘛仝款用活潑的口氣回答伊俐莎白，了後，有關結婚代誌，這兩个人就無閣再提起矣。伊俐莎白心內咧想，若伊閣無講話，恐驚會予許隆誤會，叫是家己為著拄才的話咧傷心。毋才，一睏仔過伊俐莎白就隨閣講話矣。｢我咧想，恁表兄共你𤆬佇伊的身軀邊，上蓋主要的，就是伊愛有一个人予伊搦牢咧。我有影是想無，伊哪會無袂結婚咧？伊若結婚，敢毋就有一个人一世人予伊搦佇咧手裡矣？是講，目前伊只要有一个小妹就會使矣！",
    "paragraph_id": 518,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "既然是達西先生一个人咧管伊爾，按呢！伊欲按怎對待伊的小妹，攏嘛據在伊。｣ ｢代誌毋是按呢！｣許隆講：｢達西小姐的監護權，我嘛有一份。｣ ｢你講的敢是真的？請問，你這个監護人做了按怎？恁這位小姐誠歹款待謼？親像伊這款年紀的小姐，確實有較歹管顧，若是伊的個性和達西先生一模一樣，當然嘛是一个想欲按怎就按怎的大小姐。｣ 許隆隨就問伊俐莎白，是按怎會去想著達西小姐，是一个可能予伊的兩位阿兄頭疼的人物咧？",
    "paragraph_id": 519,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊俐莎白看許隆問這句話的表情，更加斷定家己所臆的定者是事實。伊俐莎白隨應講：｢你免煩惱，我從來都毋捌聽人講起伊的歹話，而且，我敢講，伊一定是全世界上蓋聽話的小姐。佇阮的朋友內底，就有人是足佮意伊的，親像是賓利小姐這對姊妹仔。我若親像捌聽你講過，你嘛捌這兩位賓利小姐，敢毋是？｣ 許隆講：｢我和這對姊妹仔無蓋熟，毋過，𪜶彼个阿兄是一位趣味的紳士，嘛是達西的好朋友。",
    "paragraph_id": 520,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ 伊俐莎白聽著這，冷冷仔講：｢是好朋友無錯！達西先生對賓利先生特別好，閣特別照顧。｣ ｢是啊！確實是特別照顧伊，賓利若無法度主意的代誌，達西總是會替伊想辦法。阮佇欲來遮的路裡，達西有共我講一寡代誌，聽了後，予我更加相信，好佳哉賓利先生有伊這个朋友，來替伊下定決心。是講，賓利先生著愛原諒我，達西並無對我講男主角是啥物人，是我家己臆這个人是賓利先生。｣ 伊俐莎白問講：｢你講的這，是啥物意思？",
    "paragraph_id": 521,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ ｢這件代誌達西無愛人知，較免傳去彼位小姐的厝裡，會無歡喜。｣ ｢做你放心，我袂講出去。｣ 許隆講：｢我愛先予你知，其實若干焦對達西所講的內容來想，是無才調去想著彼个人是賓利先生。達西只是有共我講，伊最近有阻擋一件足無妥當的親事，予伊的朋友省誠濟麻煩，這件代誌予伊不止仔安慰。達西講的彼當陣，並無提起彼个人的名，細節嘛無講足明。",
    "paragraph_id": 522,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "我會想對賓利的身軀頂去，最主要是我相信親像賓利的這號少年家，早慢會惹出這款麻煩來；另外就是我知影，達西和賓利規个熱人攏黏做伙。｣ ｢達西先生敢有講伊是按怎欲插人的閒仔事？｣ ｢是有聽伊講起，這位小姐的條件無夠偌好。｣ ｢伊是用啥物手段，將這兩个人拆分散？｣ 許隆笑笑仔講：｢是啥物手段？伊並無講予我聽；達西有講予我聽的內容，拄才，我已經攏講予你聽矣！｣ 伊俐莎白聽了後就無講話，規个心氣甲強強欲爆炸！",
    "paragraph_id": 523,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "許隆看伊心事帶重的形，就問伊哪會攏無欲講話。伊俐莎白講：｢我咧想你拄才講予我聽的代誌。我感覺你彼个表兄的做法誠無妥當！伊憑啥物欲替人做主？｣ 許隆講：｢你認為伊按呢做，是咧管人的閒仔事，敢是？｣ ｢我只是想無，達西先生有啥物權利來斷定朋友的感情事？有四配抑是無四配，毋是伊家己講的準算！伊哪會當替伊的朋友，來決定追求幸福的方式？｣ 伊俐莎白愈講愈受氣，就停落來。",
    "paragraph_id": 524,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "等家己的心情小可仔平靜了後，伊俐莎白才閣紲落去講：｢只是講，咱嘛毋知頭毋知尾，咱按呢講伊，難免會無公平，嘛無定著這對查埔查某的感情，本成就無蓋深。｣ ｢你講了誠有道理。｣許隆上校講：｢阮表兄本成是好意，予你按呢講，伊的功勞煞無一半較加去。｣ 許隆上校的這句話，本成是咧激五仁的，毋過，聽佇咧伊俐莎白的耳空內，顛倒感覺這句話講了有夠對同。",
    "paragraph_id": 525,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊俐莎白無想欲閣講這个話題，就講一寡五四三的來塌，那講那行，無偌久就到高林住宅的門跤口，許隆就告辭矣。許隆一下走，伊俐莎白就將家己關佇咧房間仔內，將拄才所聽來的遐的話詳細仔詳細閣共想一擺。許隆上校頭拄仔所講的彼對男女，一定和家己有關係。因為世間無第二个人，會親像賓利按呢，對朋友的話遮爾仔信篤。",
    "paragraph_id": 526,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "自頭到今，伊俐莎白攏叫是賓利小姐咧主意家己阿兄的幸福，準講，賓利先生並毋是去予錢糊著目睭，嘛毋是予富貴黏著頭殼，若按呢，珍這馬所受的種種痛苦，佮日後欲拄著的折磨，這一切，攏是達西造成的。這全是達西自作自專佮高高在上才會引起的悲劇，而且，無人會知影，這个悲劇到底愛到啥物時陣，才有通煞戲。｢這位小姐的條件無夠偌好。｣ 這句話是許隆上校講的。毋過，伊所講的條件到底是啥？是因為姨丈咧做代書？",
    "paragraph_id": 527,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "抑是有一个阿舅佇倫敦咧做生理？伊俐莎白想到遮，心內的彼口氣，無喝出來實在是足艱苦。｢珍連甲一屑仔欠點都無！伊遐爾仔善良、遐爾仔得人疼！毋若是有見解，修養好，風度閣不止仔迷人。阮阿爸更加是袂嫌得！雖然伊有淡薄仔怪癖，但是，阮阿爸無論是能力抑是品德，攏是達西先生永遠綴袂著的。",
    "paragraph_id": 528,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ 當然，若伊俐莎白想著家己阿母的時，這款自信難免有較消風；只是講，伊毋相信這方面的欠點，會有啥物了不起的影響，極加是因為伊的朋友欲佮門風無伨頭的人結親，予達西的自尊心去傷著爾。落尾手，予伊俐莎白想通矣！著定是按呢無錯！這是因為達西的自高，閣加上伊想欲共賓利牽予家己的小妹，所以才會做出這款卑鄙的代誌。伊俐莎白愈想愈氣，愈氣就哭甲愈厲害，最後，哭甲連頭殼都疼起來矣！",
    "paragraph_id": 529,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "到甲暗時，伊頭殼愈疼愈厲害，而且伊嘛無想欲看著達西，所以就決定無欲陪高林翁仔某去羅辛參加茶會。謝露提看伊俐莎白有影咧艱苦，就無勉強伊去，而且，閣盡伊的力量，莫去予翁婿直直吵伊俐莎白一定愛去。毋過，高林是真驚惶，伊驚伊俐莎白若無去羅辛啉茶，會惹蒂寶夫人大受氣，若按呢就害囉！【第三十四章】 伊俐莎白若存範欲佮達西做死對頭，做甲貼底的彼款決心，所以就共從來遮到今所收著的批，全提出來一張仔一張詳細來看。",
    "paragraph_id": 530,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "講起來，珍佇批內並無看著啥物確確實實怨嘆的話語，伊無講過去的代誌，嘛無講這馬的心情。這全是因為珍溫馴閣恬靜，軟心閣有量，所以佇批內的文字，從來毋捌有暗毿的色彩，規篇攏是鼓舞人的字句，充滿樂暢的心情。了解達西所做的代誌了後，閣重看珍寫來的批信，伊俐莎白佇每一行、每一字攏揣透透，較揣都揣無早前所看著的自在。伊俐莎白早前跳過、閬過的文字，這馬斟酌來詳細看，伊所感受著的每一句話，全是不安的心情。",
    "paragraph_id": 531,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "想著達西遐爾仔毋知見笑咧誇口，講伊上專門的就是予人受罪，更加予伊俐莎白深深感受著家己的痛苦。一下想著達西後日就欲離開羅辛，伊俐莎白總算是有淡薄仔安慰；又閣想著兩禮拜就會當和珍見面，伊佇心內下定決心，一定欲用家己所有的感情佮力量，予家己的阿姊重新振作起來。想著達西咧欲離開遮，許隆上校嘛著愛綴咧做伙走，是講許隆就已經表明家己對伊俐莎白無意，所以伊俐莎白嘛袂因為伊欲離開，佇心肝內就有啥物的感覺。",
    "paragraph_id": 532,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "就佇這時，門鈴仔聲雄雄霆起來！伊俐莎白叫是許隆上校來矣，心肝頭咇噗惝，早前許隆捌誠暗才過來拜訪，這遍可能是專工過來伊請安問好的。予伊俐莎白較想都想袂到，行入來的竟然是達西先生。一下入門，達西就隨問伊俐莎白的身體敢有較好？閣講，家己是聽著伊俐莎白身體無爽快，才專工過來看伊的。伊俐莎白表面上不止仔客氣，講感謝達西遮爾仔好禮。達西佇椅仔坐無幾分鐘，隨就徛起來。伊行過來踅過去，看起來若親像有啥話欲講的款。",
    "paragraph_id": 533,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊俐莎白雖然感覺奇怪，毋過，喙煞激恬恬，看達西佇房間仔內踅玲瑯。幾分鐘仔過，達西就不止仔激動，行過來伊俐莎白的面頭前，講：｢我實在是激袂落去，嘛無才調忍受矣！我心內的這款感情，壓攏壓袂牢！請你允准予我講出來，予我講出我的心，是怎樣仔愛你！思慕你！｣ 伊俐莎白的目睭褫甲大大蕊，規个面紅記記，雖然伊有滿腹的疑問，伊的喙煞親像去予針紩牢咧仝款，予達西驚甲一句話都講袂出來。",
    "paragraph_id": 534,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "達西看著這款情景，叫是伊俐莎白是咧鼓舞伊繼續講落去，所以隨共伊從較早到今，所有對伊俐莎白的感情，全部攏講出來予伊聽。達西有影不止仔𠢕講話，除了向伊俐莎白講伊的愛意之外，嘛將其他種種的感受，老老實實全講講出來。達西共伊的愛意講甲糖甘蜜甜，不而過，伊嘛講誠濟無禮貌的話，高高在上的態度，予伊俐莎白全感受會著。",
    "paragraph_id": 535,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "達西講，親像伊俐莎白出身遮爾仔低的人，閣加上班家無半點佮人會比並得的所在，若毋是自己的理智實在無法度戰贏伊的心，家己嘛袂哪會按呢來就伊…… 雖然達西喙裡是講伊誠煩惱，驚求婚無夠慎重，不而過，伊看起來對這層親像是遐爾仔在穩，得意的表情，予伊俐莎白全看現現。雖然講，本底伊俐莎白就知影家己的心意，佇達西拄開喙的時陣，伊猶是誠不安，因為彼款予人拒絕的痛苦，伊體會會著。",
    "paragraph_id": 536,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "尾手，達西講著伊俐莎白的家庭，講佮人袂比並得的種種，予伊俐莎白不安的心情，全部變做怨恨，甚至有小可仔抓狂。後來，伊俐莎白猶是共受氣的心情硬壓落來，予達西講煞。終其尾達西講，伊對伊俐莎白的愛是遐爾仔熱，用盡一切的力量，嘛無才調共這份愛硩落去，達西請求伊俐莎白會當接受伊的求婚。達西雖然喙裡講毋知伊俐莎白的心意，予伊是又閣驚又閣著急；毋過，伊規个人足有把握的彼款形，予伊俐莎白愈看是火愈著。",
    "paragraph_id": 537,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "嘛毋知是見笑抑是受氣，伊俐莎白規个面紅紅紅，一開喙就對達西講： ｢一般人拄著這款代誌，就算無法度接受人的心意，嘛著感謝才是正確。猶毋過，誠歹勢！我對你無彼款感覺，嘛無稀罕你對我的意愛，更加免講你彼款意愛閣遮爾仔勉強。我從來都無願意別人為我痛苦，就算你誠實為我咧艱苦，這嘛一定是你有啥物誤會，而且，我誠心誠意向望這款艱苦，誠緊就會當過去矣。",
    "paragraph_id": 538,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "你拄才有講著，因為種種的考量，毋才無冗早來對我表示，若按呢，聽我的解釋了後，你一定會當誠簡單，按下對我的好感。｣ 達西本成是倚佇咧壁爐架頂頭，兩蕊目睭掠伊俐莎白金金相。一聽著伊俐莎白按呢講，煞予達西氣甲面色反青，無論啥物人，攏會看出來伊心內的氣惱。達西硬死佯出鎮靜的模樣，一直到家己認為激甲足成矣，才開喙講話。佇這个無聲無說的時間內底，伊俐莎白的心內有影不止仔艱苦。",
    "paragraph_id": 539,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "等一睏頭去了後，達西總算有才調勉強家己開喙：｢我嘛誠榮幸，竟然得著你的這款回答！是講，我敢閣會當請教一下？是按怎我會受著遮爾仔無禮貌的拒絕咧？話閣講轉來，這對我嘛無精差！｣ ｢你若按呢講，我嘛欲來問你。｣伊俐莎白講：｢是按怎就是你存範咧譬相我、侮辱我，喙裡煞來講你會佮意我，是你的心違背你的意志、反背你的理智、甚至張掇你的個性咧？若準你感覺我真無禮貌，這嘛是你先無禮，才會予我按呢應你！",
    "paragraph_id": 540,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "我氣的，猶毋但是這點爾！我咧氣啥你應該知影，就算我對你一點仔歹印象都無，甚至，確實對你有好感，若真正按呢，請你想看覓，一个將阮阿姊一生的幸福全毀掉的人，敢有法度去打動我的心？叫我去愛伊咧？｣ 聽著伊俐莎白按呢講，達西的面腔齊變，毋過，伊猶是真緊就平靜落來，恬恬聽伊俐莎白繼續閣講落去。｢這，敢無夠理由予我討厭你？你做這件代誌的時，是遮爾仔無情無義，毋管你的動機是啥物，攏才調使人原諒！",
    "paragraph_id": 541,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "拆散這兩个人的感情，就算毋是你一个人所造成的，嘛是你拐弄的，這，你袂否認得，嘛毋敢否認，敢是？你害這个查埔人予人譴責是採花蜂，予這个查某人變做空思夢想的人，你予這兩个人攏受盡苦楚！｣ 伊俐莎白講到遮，看達西一點仔反悔都無，甚至猶激出一副無相信的表情咧微微仔笑，更加予伊氣甲腦筋強強欲煏斷去。｢遮的代誌，你敢講你毋捌做過？｣伊俐莎白又閣問一擺。｢我無想欲否認。確實！",
    "paragraph_id": 542,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "我想盡辦法拆散阮朋友和恁阿姊的這段姻緣。我嘛承認，我誠得意這件代誌做了有成功，對賓利，我有影是比我家己閣較用心濟咧。｣ 聽達西按呢講，這時，伊俐莎白心內的彼口氣，就若親像火山爆發仝款，擋袂牢矣！所以，伊就紲喙提起另外一件代誌。｢猶有咧，予我㤉你的猶毋但這點爾，我誠早就足討厭你矣！幾個月前，聽蔚克漢先生按呢講你，就予我了解你這个人的人格！你猶有啥物話通講？看你怎樣仔辯解？",
    "paragraph_id": 543,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "敢講這件代誌，你嘛想欲硬拗講是為著朋友？我看你欲按怎烏龍踅桌！怎樣仔去含血霧天！｣ 達西聽伊講到遮，更加歹看面，聲音嘛無早前遐爾鎮靜，講：｢看來，你對彼位先生閣不止仔關心。｣ ｢只要有聽過伊彼段不幸的遭遇，啥人袂關心咧？｣ ｢伊不幸的遭遇！｣達西將這句話重講一見。｢哼！對啦！伊誠不幸！有影！｣ ｢這攏是你一手造成的！｣伊俐莎白大聲對達西講：｢攏是你害伊變甲遮散！……當然嘛毋是散甲佗位去。",
    "paragraph_id": 544,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "你明明都知影伊應該得的，煞偏偏仔毋肯予伊。伊這馬當少年，應該愛有法度佮人徛起，你煞來奪走伊的權利！遮的代誌攏你做的！現在聽我提起，你閣遮爾仔輕視伊、恥笑伊！｣ ｢這！就是你對我的看法！｣ 達西的聲頭嘛真重，那講那行對厝的彼頭去。｢原來，你共我看做是彼款人！多謝你解釋甲遮清楚！按呢看起來，我誠實是罪孽帶足重！只不過，｣ 達西的跤步停落來，斡過來面對伊俐莎白。",
    "paragraph_id": 545,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｢我誠後悔我遮爾仔古意，共我早前是按怎會一誤再誤、再三躊躇的原因講講出來，才會傷著你的自尊，若無，無定著你就袂去計較，嘛袂共我早前得失你的所在，講出來予我聽。若是我用淡薄仔手段，共心內的矛盾全掩崁起來，共你褒你、共你扶，予你相信我，無論是佇理智、思想以及種種方面，我全是無計較條件咧愛你，若按呢，你無的確就袂講出遮苛的話。可惜！我毋是彼款人，虛情假意是我上蓋痛恨的！",
    "paragraph_id": 546,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "我拄才講的遐的顧慮，嘛無啥通見笑的！這敢毋是一般人本成就會有的想法？敢講，你閣向望我會為著恁遐阿沙不魯的親情，歡喜甲喙笑目笑？抑是講，你叫是我牽著這款門風的親事，會去感謝天感謝地？｣ 伊俐莎白愈聽愈心狂火著，只是伊盡量予家己冷靜，才有法度將下面這段話講出來。｢達西先生，若是你較有禮貌淡薄仔，無定著我拒絕你了後會感覺歹勢。",
    "paragraph_id": 547,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "除了這，若你叫是換你講的這款方式來向我求婚，我就會接受，若按呢，你就想重耽去矣！｣ 達西聽伊按呢講，心內確實有掣一趒，毋過，伊並無開喙回應。伊俐莎白就紲落去講：｢無論你按怎用心計較，攏無法度打動我，予我接受你的求婚。",
    "paragraph_id": 548,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ 這幾句話，予達西看起來不止仔驚惶，表情足痛苦，目睭內充滿失望，伊掠伊俐莎白的面，一直看、一直看…… 伊俐莎白閣繼續講: ｢自頭仔捌你的時，會當講，從看著你的彼一分鐘開始，你的所做所為，就予我感覺你這个人，有影自大自專、自私自利、看人無目地，我對你不滿的原因，最主要的就是佇遮。後來，發生遐爾濟的代誌了後，更加予我慼你慼甲貼底！",
    "paragraph_id": 549,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "咱兩个人相捌就猶無一個月咧，就予我了解，親像你這款人，就算天下的查埔人攏死了了，我嘛無欲嫁你！｣ ｢你的話講甲傷透底矣！小姐！我全然理解你心內按怎想的矣！這馬，我干焦對我家己所講的顧慮感覺見笑爾爾。請原諒我耽誤你遐濟時間！請接受我誠心誠意的祝福！向望你會當有健康佮幸福！｣ 達西這幾句話講煞，就生狂行出去房間，過一觸仔久，伊俐莎白就聽著伊開門行出去的聲。",
    "paragraph_id": 550,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊俐莎白心肝亂操操，規个人軟膏膏，連徛都無法度徛起來，就坐佇咧遐吼，吼甲欲半點鐘。回想拄才的代誌，伊俐莎白是愈想愈奇怪，達西竟然會來向伊求婚！而且，閣講愛伊愛幾若個月去矣！伊想無，是按怎平平這款不利的條件，囥佇珍的身軀頂，是達西欲去阻擋賓利結這層親事的原因；怎樣佇家己的身軀頂，仝款的欠點伊煞看袂著？無錯！若是有人遮爾仔愛慕家己，這有影是誠使人安慰。不而過，達西煞是遮爾仔自高！伊彼款可惡的自大！",
    "paragraph_id": 551,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "竟然會遮爾仔袂見笑，承認是家己去破壞珍的好事！分明就揣無拆散人姻緣的因端，閣敢遮大聲承認！猶有！伊咧講蔚克漢的時陣，彼款無情佮冷淡，甚止，一點仔都無否認伊對待蔚克漢的酷刑。想著遮的代誌，就算講拄才伊俐莎白有淡薄仔可憐達西，這時，連這薄縭絲可憐伊的心嘛全無去矣 !【第三十五章】 伊俐莎白規暝翻過來、反過去，睏攏袂落眠，頭殼內全是達西向伊求婚的情景。",
    "paragraph_id": 552,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "誠無簡單佇天拄欲拍殕光的時，拄眠無偌久，日頭一下炤入來，目睭拄擘金，遐的代誌又閣踅翻頭轉來予伊煩惱。伊俐莎白按怎想都想無，這款代誌哪會發生佇伊的身軀頂咧？伊俐莎白規粒頭殼若去予糊仔糊牢咧，根本都無才調思考，啥物代誌攏做無路理來，所以就決定早頓食煞欲出去行，敨一下仔氣咧。透早的景緻有影媠！伊來肯特郡已經五禮拜矣，佇這个花園內的樹仔，伸枝褫葉，發甲茂茂茂。伊俐莎白順花牆仔，來來回回已經行兩三逝去矣。",
    "paragraph_id": 553,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "若想著達西有時陣嘛會行對遮來，伊跤步就會踅倒轉去，尾手，彼條小路的景緻，又閣會共伊的跤跡唌過去。終其尾，伊俐莎白猶是行入去羅辛花園的彼條小路。就佇這時，伊俐莎白看著有一个人對花園邊的樹林內底，對伊遮行過來。這个人看起來敢若親像是達西的形，現此時，伊俐莎白上驚的就是拄著達西，為著無欲佮這个人相拄搪，伊就隨行翻頭，而且，閣愈行愈緊。可惜袂赴囉！",
    "paragraph_id": 554,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "達西已經看著伊矣，伊佇尻脊後毋但是用走的，閣開喙喝伊俐莎白的名。雖然伊俐莎白誠無想欲佮伊見面，毋過，一聽著有人咧叫，就算明知是達西，嘛只好停落來，越頭佮伊相借問。達西這時已經行到伊俐莎白的面頭前矣，伊的手裡提一張批，就佇伊俐莎白猶舞袂清楚家己態度的時，這張批就予伊收佇手裡矣。達西的面腔佮氣口猶是遐爾仔自高，講：｢我佇樹林仔內已經踅誠久去矣，就是想欲遇著你，拜託你予我一个面子，共這張批看予了敢好？",
    "paragraph_id": 555,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ 落尾，達西向伊俐莎白行一个禮，就踅入去樹林內底，隨就無看見人影。伊俐莎白會拆這張批來看，最主要的原因是好玄，並無向望會當對內底得著啥物予人歡喜的消息。伊俐莎白不止仔意外，批囊內底竟然有兩張批紙，閣用誠幼路的筆跡寫甲密密密，連批囊嘛寫甲全全字。伊俐莎白就佇這條伊上佮意的小路，那行那讀這張批，這張批是達西佇羅辛大樓透早八點所寫的，批的內容是按呢： 『小姐，接著這張批，請你莫驚。",
    "paragraph_id": 556,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "既然昨昏我向你表達愛意佮求婚，結果煞予你遐爾仔刺疫，我就袂佇這張批內底，閣再提起這層代誌。確實，我是誠向望咱兩个人攏會當得著幸福，毋過，我無想欲佇這張批裡閣講著這，免得予你艱苦，予我枉屈。是按怎我欲寫這張批？寫了後閣欲勞你來看？總講一句，就是我張掇袂過我的性，若無，省事事省，我免寫，你嘛免讀。毋才我愛請你原諒，原諒我要求你撥一寡仔時間佮精神來讀這張批，而且，閣愛較冷靜小可仔。",
    "paragraph_id": 557,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "昨暝，你共兩件性質無仝、輕重嘛無仝的罪名安佇我的身軀頂。第一件，你譴責我拆散賓利先生佮恁阿姊的好事，全然無顧慮著這兩个人已經情投意合；第二件你責備我無顧情義，違背良心，損害別人的權益，共蔚克漢咧欲得著的富貴，破壞了了，又閣斬斷伊光明的前途。我這个人竟然是遮爾無情無義，放捒佮家己做伙大漢的朋友，更加免講伊閣是阮阿爸上蓋疼痛的人，是一个無依無倚的少年家，從細漢全望阮兜咧照顧的人……是啦！",
    "paragraph_id": 558,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "這確實有影予我遺憾！是講，這和你所講的另外一件代誌，我共彼對干焦有幾禮拜仔的交情的青年男女拆散去，就算我誠實是共人的緣份斬斷去矣，佮這个斬人的前途的罪孽比起來，確實是袂比並得的。這馬，請允准我將家己是按怎欲按呢做的動機講來你聽看覓咧，希望你知影內情了後，未來看著我，就會當莫親像昨暗按呢，共我講甲誠爾仔歹心烏漉肚。",
    "paragraph_id": 559,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "解釋遮的代誌，若是我袂堪得，不得已有講一寡較帶情緒的話，予你感覺礙虐，佇遮，我先會一下仔失禮。毋過，話閣講轉來，若誠實是不得已，佇遮會失禮，敢毋是誠好笑？我一下到好德福郡無偌久，就佮別人仝款，對賓利先生佮意恁阿姊這件代誌，看甲明明。毋過，一直到佇尼德菲山莊開舞會彼暗，我才發覺伊對你的阿姊，毋是搵一下豆油爾，是全然跋落去愛河內底。",
    "paragraph_id": 560,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "彼工，我誠榮幸會當佮你跳舞，閣去聽著盧卡斯先生講賓利對恁阿姊的愛慕，規个庄仔頭已經齊攏咧風聲矣，逐家攏叫是連鞭就會結婚。聽伊咧講的範勢，若親像親事攏講妥當，嫁娶只是緊慢。對彼時開始，我就誠注意阮朋友的態度，所以我才看會出，伊對班奈小姐的感情，和以早佮別个人談戀愛的時，確實無仝。我嘛有去注意著恁阿姊，伊的風度佮氣色佮平常時仔攏仝款，對任何人攏足親切閣大範，看袂出來對啥物人有較鍾情。",
    "paragraph_id": 561,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "若對彼暗我所觀察的情景看來，我認為，恁阿姊對賓利的好意雖然願意接受，毋過並無用仝款的深情來回應伊。若你講的是真的，按呢就是我誤會恁阿姊矣，因為你對家己阿姊的了解，一定比我較透枝。若準代誌確實是按呢，有影是我舞毋著去，煞造成恁阿姊的痛苦，若按呢，莫怪你會遮爾仔氣掣掣。只不過，我確實認為恁阿姊彼當陣誠平靜，就算我是看人看透透，嘛看袂出恁阿姊的心意，伊雖然性情溫柔，不而過，袂凊彩共家己的恔予別人。",
    "paragraph_id": 562,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "雖然講，我家己無希望恁阿姊對賓利動心，毋過，這款私心絕對袂去影響著我的判斷，恁阿姊更加無可能會因為我的私心，就無對賓利動情。話閣講轉來，我這款私心敢有毋著？就若親像我昨暗所講的，拄著這款無伨頭的婚事，就連我家己，若毋是有影搝袂過感情的力量，哪有可能會想欲去結這款婚？而且，賓利的親事我會反對，並毋但干焦是遮的理由爾，因為，懸門低戶的問題，伊並無親像我遮爾仔重視。",
    "paragraph_id": 563,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "恁兜猶有予人講袂出喙的欠點，原本我是無想欲閣再提起，現此時，我必須愛將我反對的原因講予你聽。令堂後頭厝的親情，雖然毋是使人誠滿意，毋過，若佮恁厝裡的人遐款無體統比起來，恁遐的親情顛倒猶予人會當接受。恁彼三个小妹，做代誌譀古，有當時仔，連令尊嘛會按呢。你愛原諒我共話講甲遮白，其實得失你，我家己嘛不止仔艱苦。",
    "paragraph_id": 564,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "貴府有這款親人，你定著嘛真懊惱，聽我按呢講，你一定誠無歡喜，是講，你只要想著恁阿姊佮你，並無因為按呢予人棄嫌，煞顛倒予人對恁的優雅，呵咾恁是有見識佮好品行的查某囡仔，對你來講，這敢毋是一款安慰？我必須愛講彼暝我所看著的情景，看著貴府譀古的行為，予我更加堅心欲阻止賓利，無欲予伊結這款不幸的婚姻。伊第二工就離開尼德菲山莊往倫敦去矣，我相信你猶會記得，伊原底是拍算去一下仔就隨欲轉來的。",
    "paragraph_id": 565,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "彼當陣阮是按怎安排的，佇遮予我聊聊來說明予你聽。原來，賓利的姊妹嘛佮我仝款，為著阿兄急欲和恁結親事這層代誌，感覺誠不安。阮攏認為有必要先將這兩个人分開一段時間，毋才阮就跤接跤，綴賓利去倫敦。一到倫敦，就由我向賓利解說，講伊若結這門親，對伊來講，會有偌爾仔濟不利的所在。我想盡辦法，講了閣再講。",
    "paragraph_id": 566,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "用心計較的結果，雖然有予伊的心小可仔振動，毋過，若毋是彼當時，我搭胸坎掛保證對伊講，恁阿姊根本都對伊無意，若無我想，就算我講較大篇，伊嘛聽袂入耳。本底，賓利認為恁阿姊佮伊仝款，就算對伊無迷戀，上無心內是期待伊來追求的。講起來，這嘛是賓利心肝軟、耳空輕，只要是我講的話，伊攏比家己的想法閣較尊存，所以，我不止仔簡單就予伊相信，伊的彼段感情，只是家己看袂清楚爾爾。",
    "paragraph_id": 567,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "賓利一旦有這款的想法，後壁的代誌就較好處理矣！阮進一步說服伊莫閣轉去好德福郡，當然，伊有聽阮的話，我會按呢做，並無感覺有啥物毋著。就算是今仔日翻頭閣再來想，所有的代誌內底，干焦有一項會予我的良心較不安，彼就是恁阿姊來倫敦的時，我竟然想盡辦法，共這个消息掩崁落來。這項代誌毋但我知影，賓利小姐嘛知，毋過，伊的阿兄到今猶毋知頭、毋知尾。",
    "paragraph_id": 568,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "其實，若予𪜶兩个人見面，可能嘛袂有啥物影響，毋過，當初時我認為賓利猶未完全死心。我按呢隱瞞、欺騙，無定著會失身份。只不過，代誌做都做得了矣，我袂閣按怎道歉，嘛無啥通好講的，而且，我全然是好心。若是因為按呢，傷著恁阿姊的心，嘛毋是刁故意的。當然，你一定認為我講的遮攏毋是理由，不而過，我猶是愛講，到今，我堅持我所做的代誌並無毋著。咱這馬閣來講另外一條罪名較重的，也就是我斬斷蔚克漢先生的前途這件事。",
    "paragraph_id": 569,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "欲講這項，我干焦會當共伊和阮兜的關係，全講予你聽，請你來做公親。我毋知伊特別怨我的是佗一點，毋過，佇這張批內，有關蔚克漢先生的代誌，我所講的全是事實。我會當揣出袂少有信用的人出來做見證。蔚克漢先生的老爸，是一位值得尊敬的人。伊佇翩堡理做阮的管家，做誠濟冬，不止仔死忠佮認份，就是因為按呢，予阮已經過身去的阿爸願意共伊的後生收做契囝，毋但予伊讀冊，閣予伊讀甲劍橋大學，對伊實在足疼痛。",
    "paragraph_id": 570,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "若毋是阮阿爸，蔚克漢的老母大出手，早就將𪜶老爸所趁的錢開甲盡磅，哪有法度通予蔚克漢受高等教育咧？阮阿爸毋但足佮意這个少年家的風度，而且閣誠器重伊，向望蔚克漢未來會當去教會服務，才會專工替伊安排一个好職務。若講著我家己，是按怎對伊的印象會變甲遮爾仔差？這已經是幾若冬前的代誌矣。",
    "paragraph_id": 571,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "蔚克漢是一个浮浪貢閣放蕩的人，歹癖兼惡質，雖然伊誠細膩共遐的代誌全部掩崁起來，連阮阿爸都看袂出，猶毋過，伊所做的一切，我齊看在眼內。講到遮，未免會引起你的痛苦！是講，到底你會痛苦甲啥物地步，這，這干焦你家己知影，因為我毋知蔚克漢先生佇你心目中的地位，到底是到啥物程度矣。無論你對伊的感情到甲佗位，我攏必須愛將伊真正的品行講予你聽。",
    "paragraph_id": 572,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "阮阿爸量約是五冬前過身去的，伊一直誠疼蔚克漢先生，連遺囑內底嘛有特別講著伊，愛我斟酌伊就業的情形，盡我的力量去提拔伊，若是伊願意接受教會的職務，以後教會若有薪水較懸的缺欲倩人，就予伊隨補起去。另外，阮阿爸閣留一千英鎊的遺產予伊。閬無偌久，連蔚克漢先生的阿爸嘛過身去矣。過無半冬，蔚克漢先生就寫批來講，講伊已經下定決心，無欲去教會食頭路。",
    "paragraph_id": 573,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊講，既然伊無欲去教會矣，以後就領無教會的薪水，希望我會當就這點擔錢予伊。伊閣講想欲去學法律，若欲用彼一千英鎊遺產的利息去學法律，根本都無夠，所以，伊講伊是不得已才按呢做。若講我是相信伊的話，不如講我是向望伊講的遐的話是真的。落尾，我猶是願意答應伊的要求，因為我知影蔚克漢先生並無適合擔任牧師這个職務。",
    "paragraph_id": 574,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "最後，我提三千英鎊予伊，有關頭路的代誌，我有佮伊品，就算以後伊有資格做牧師，嘛袂當閣要求我愛出力，遺囑內底所安排的，算是伊家己自動放棄的。對彼時開始，伊佮我的關係，就是田無交、水無流矣。講較坦白的，我看伊誠無，嘛無閣請伊來翩堡理，若佇倫敦有搪著，就當做是無熟似。我知影伊蹛佇咧倫敦，毋過，伊所講的欲學法律，只不過是借口爾，無人縛牢咧，早就敢若野馬仝款，毋但放蕩閣𠢕開，生活過甲真匪類。",
    "paragraph_id": 575,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "差不多三冬後，伊毋知去佗位探聽著原本伊欲做的牧師缺，拄好有欠人，就按呢寫批來予我，講伊生活誠艱苦過，叫我愛引伊去遐做這个牧師，講伊已經下定決心矣。蔚克漢閣講，阮阿爸在生的時，有答應這个職務欲予伊，既然我嘛無人會當補這个缺，予伊來做是拄拄仔好。看蔚克漢按呢討欲愛，我並無答應伊，毋過伊誠綿精，硬纏硬花，我猶是拒絕，這，你應該會當諒情敢是？",
    "paragraph_id": 576,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "蔚克漢的環境愈差，對我的怨慼就愈深，這免講，伊無論是佇尻脊後講歹話，或者是當面共我詈，攏是仝款的惡毒。彼時陣，阮已經是拆破面矣，連最後一線的人情，嘛全無了了去矣。猶有一層我誠無想欲提起的代誌，本成我無想欲予任何人知影，毋過，這改的代誌，予我無講煞袂使。相信你一定會替我保守秘密，敢是？我有一位減我十外歲的小妹，伊的保護人是我佮阮表小弟許隆上校。量約佇一冬外前，阮共伊對學校接轉來，安排伊蹛佇倫敦。",
    "paragraph_id": 577,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "舊年熱天，伊綴管家的太太做伙去倚海的熱姆斯傑（Ramsgate）度假。蔚克漢先生知影了後，隨綴咧去，伊是有企圖的，因為伊和彼个管家太太早就熟似矣。阮誠實袂曉看人，若無，哪會去倩著這款「飼鳥鼠咬布袋」的管家？若無伊私底下的掩崁佮幫贊，蔚克漢哪有機會向阮小妹表示愛意？嘛是阮小妹傷軟心，猶記得佇細漢的時蔚克漢對伊足親切，毋才會予拐去，叫是家己愛著伊，答應欲綴伊走。",
    "paragraph_id": 578,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "彼時，伊才十五歲爾爾，人情世事毋捌半項，我干焦會當原諒伊的無知。佳哉，佇𪜶欲相𤆬走進前，我雄雄出現，阮小妹攏共我當做是老爸，一下看著我，毋願傷我的心閣予我受氣，雖然伊的目睭有影是糊著蜊仔肉，是講，伊猶誠尊存我這个阿兄，所以，就共一切的代誌全部講予我聽。為著顧全阮小妹的名聲佮心情，我無共這件代誌講出來予人知，毋過，我有寫一張批予蔚克漢先生，叫伊愛隨離開彼个所在。當然，彼个管家的太太嘛予我辭頭路。",
    "paragraph_id": 579,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "免想嘛知，蔚克漢先生會按呢做，主要是看著阮小妹的財產，毋過，我嘛有咧想，敢會是伊想欲借這个機會來報復咧？閣差一點仔就予伊成功矣。小姐，佇遮我已經共所有有關係的代誌，老老實實，全部攏講予你聽矣。若準，你無認為我講的全是白賊，希望從今以後，你毋通閣認為我對蔚克漢先生有夠酷刑。",
    "paragraph_id": 580,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "我毋知影伊用啥物白賊話、啥物手段來欺瞞你，但是，你早前對阮的代誌全無理解，閣無地通探聽，嘛袂去懷疑人，所以伊騙會著你的信任，一點仔都袂奇怪。無定著你猶無明白，是按怎昨暝我無欲共遮的代誌當面講予你知？彼時，我猶無才調理解家己，撙節啥物話會講得，啥物話無應該講。這張批內底所寫的，到底是真抑是假？",
    "paragraph_id": 581,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "會當請你去問許隆上校，伊是阮的親情，閣是阮的至交，而且，執行先父遺囑的人，伊是其中一个，伊對其中的內情，是了解甲誠清楚，伊會當來替我做證。假使講，因為討厭我，致使你共我所講的一切攏當做空氣，你會當將你的意見講予我的表小弟聽。我會一透早揣機會，想欲共這張批提予你，就是欲予你有時間通揣阮表小弟來證明我所講的。現在我欲講的話，全部講煞！向望上帝來祝福你。",
    "paragraph_id": 582,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "費茲威林．達西』 【第三十六章】 本底達西提彼批予伊的時，伊俐莎白叫是伊欲閣求一擺婚，將伊昨昏所講的代誌寫佇批內爾爾。毋才伊俐莎白看著批內底的內容，免想嘛知，伊有偌爾仔想欲緊共批讀煞。佇伊俐莎白的心內，若親像捙倒幾若種搵料仝款，鹹、甜、酸、苦、澀全部濫濫做伙，予伊分袂清，這到底是啥物款滋味？",
    "paragraph_id": 583,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "佇批的前半段，看著彼一日發生佇尼德菲舞會的代誌，達西所寫的每一句話，攏予伊俐莎白袂堪得忍；達西閣叫是家己會原諒伊講坦白話，更加予伊俐莎白感覺不止仔譀古。伊俐莎白感覺批內所寫的齊是達西家己想的，並毋是事實。伊足想欲知影達西的偏見到底是啥？毋才一句話都讀猶未煞，伊隨就閣欲看後一句，有時連頂一句的意思都猶未看清楚，目睭就隨瞭去後一句話。達西講：珍對賓利本底就無啥物情意。",
    "paragraph_id": 584,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "這號話隨予伊俐莎白斷定達西咧講白賊！達西閣講若結這門親事，有千萬項的錯誤，這更加予伊俐莎白氣甲想欲共批擲掉，無想欲閣看落去。達西佇批內的氣口是遐爾仔聳鬚，全然無覺悟著伊家己有啥物毋著。讀到後半段，講著有關蔚克漢的時陣，伊俐莎白就比頭起先咧讀較冷靜，頭殼嘛有較清楚矣。",
    "paragraph_id": 585,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "達西講的遐濟代誌，和蔚克漢講予伊俐莎白聽的身世，是足對同；若準，達西所寫的攏是事實，若按呢，伊早前對蔚克漢的好感，就會全部拍無去，有影予伊俐莎白誠痛苦，嘛予伊的心肝挐氅氅。伊俐莎白苦袂得遮的代誌攏是達西空喙哺舌生出來的，所以，伊直直共家己講：「這定著是伊咧講白賊！這絕對無可能！哪有遮譀古的白賊話！",
    "paragraph_id": 586,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」…… 伊俐莎白欲共批讀煞，會使講連最後的一兩頁嘛看袂清達西所寫是啥物，尾手，伊兇兇狂狂共批紙囥入批囊，對家己講，遮的代誌全是無影無跡，這張批，伊絕對袂閣去看第二遍。伊俐莎白心內亂操操，規个頭殼想過來，又閣想過去。過都無半分鐘，伊就忍袂牢，又閣共批對批囊內底抽出來，先對描述蔚克漢的彼幾段，喙齒根咬咧，逼家己愛理智看待。",
    "paragraph_id": 587,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "批內所講蔚克漢和翩堡理關係的彼一段，會使講和蔚克漢家己講的一模一樣；若講著老達西先生的照顧，嘛佮蔚克漢所講的完全符合，雖然伊俐莎白毋知影老達西先生到底是對伊好甲啥物程度，毋過，到遮為止，達西和蔚克漢所講的，攏會當互相做證明。不而過，有關遺囑的這一點，這兩个人所講的就全然無仝矣！蔚克漢捌講過這个牧師職是欲予伊的，伊俐莎白對伊的話猶記甲清清楚楚。達西佮蔚克漢這兩个人內底，定著有一个人是講白賊！",
    "paragraph_id": 588,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "所以伊俐莎白誠詳細，共批內的文字讀了閣再讀。伊俐莎白讀著蔚克漢為著欲提著三千英磅，甘願放棄這个機會這一點，伊躊躇矣。伊俐莎白本成認為講就算達西先生按怎死諍，共烏的講做是白的，嘛無法度減輕伊的卑鄙佮罪業。哪會去想著，內情根本都無遐爾仔簡單，干焦共這件代誌踅一个角來講，達西就會當共所有的責任，推甲離離離矣。予伊俐莎白上蓋想袂到的是，達西竟然連想都免想，就共匪類佮奢華的罪名，安佇蔚克漢的身軀頂。",
    "paragraph_id": 589,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "上害的是，伊俐莎白連欲替蔚克漢辯解，都提袂出證明。佇蔚克漢參加民兵團進前，有關伊這个人一切，伊俐莎白是連聽都毋捌聽過。伊是按怎會加入民兵團？聽蔚克漢捌講起，是伊佇鎮裡搪著早前普普仔交情的朋友，勸伊加入，伊才會入民兵團的。",
    "paragraph_id": 590,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "若講著做人，除了蔚克漢家己講予人聽的，伊俐莎白根本都毋知影；若閣講著蔚克漢的人品，就算伊俐莎白有才調去探聽，伊嘛毋捌想欲深入去了解，因為蔚克漢的外才，予人一看就誠有好感，認為伊應該是有優良品德的一个人。伊俐莎白想空想縫，想欲對頭殼內揣出一兩件代誌-會當證明蔚克漢優良品行的事證，來共達西佇批內所講的遐，偃予倒；就算是偃伊袂倒，上無，嘛會使減輕蔚克漢佇無意中的過失。",
    "paragraph_id": 591,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊俐莎白所想的：「無意中的過失」，是針對達西佇批內寫的「欲食毋討趁的彼款歹癖」，猶毋過，伊俐莎白仙想都想袂出來，有任何的代誌會當證明著這點。佇伊俐莎白的印象內底，蔚克漢永遠是喙水好，風度翩翩的模樣。是講，除了麥里鎮厝邊的呵咾，猶閣有靠佇交際場遐的步數，予人對伊的思慕之外，伊俐莎白誠實想袂出：蔚克漢敢猶閣有其他較具體的優點？伊俐莎白想誠久，又閣繼續共批詳細看落去。天啊！",
    "paragraph_id": 592,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "蔚克漢竟然會對達西小姐有這款企圖！伊俐莎白看著達西叫伊共批內所講的、每一項有關蔚克漢的代誌，會當去向許隆上校求證，看家己講的是真的抑是假影的。早前，伊俐莎白就捌聽許隆講起，伊對達西的一切攏知情。許隆上校的人格，伊俐莎白信會得過，所以，差一點仔就予伊下決心欲去問。",
    "paragraph_id": 593,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "只不過，若欲問起這層代誌，加減會予伊俐莎白礙虐；又閣想著達西會遮爾仔直接叫伊去問，就表示許隆會講的答案，定著會和達西講的仝款，若按呢，敢閣有必要閣去問？伊俐莎白想起第一見佇姨丈的厝裡，初初認捌蔚克漢的時，彼工所講的話，到今猶誠清楚。伊這馬才雄雄想著，蔚克漢哪會佮生份人講遐爾濟私人的代誌？這敢毋是誠撞突？是按怎早前家己攏無想著這點？",
    "paragraph_id": 594,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊俐莎白到今才發覺，蔚克漢按呢做是誠無體統的代誌；而且，伊所講的、佮日後所做的，確實有足濟違背的所在。親像講蔚克漢自稱家己毋驚看著達西先生，又閣講達西若欲走做伊走，伊是絕對袂來離開遐；毋過，後一个禮拜佇尼德菲山莊開舞會的時，蔚克漢猶是閃甲無看見人。伊俐莎白猶會記得，佇賓利這家人猶未搬走尼德菲的時，蔚克漢從來毋捌佮別人講過伊的身世；不而過，賓利一下搬走，規庄頭的人攏咧會達西的酷到矣。",
    "paragraph_id": 595,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "雖然，蔚克漢對伊俐莎白毋但一改講起，為著尊重老達西先生，伊是絕對袂去指責達西對伊的殘忍，毋過尾仔，蔚克漢煞是四界去放送，做的攏是破壞達西人格的代誌。只要和蔚克漢有牽連著，伊前前後後的態度全是遐爾仔無仝！親像對金小姐求親的代誌來看，一切干焦是為著錢爾爾！這有影足惡質！其實金小姐的財產並毋是蓋濟，毋過，這無才調證明蔚克漢對錢額無看重，顛倒證明伊是痟貪的一个人。",
    "paragraph_id": 596,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊俐莎白到今才知影，蔚克漢會對伊遮好的原因嘛無單純，若毋是誤會班家誠好額，若無，就是為著欲得伊的意才會按呢做。伊俐莎白想來想去，干焦會當怪家己，竟然會予這款姼仔詼看出來自己對伊有好感，愈想愈感覺蔚克漢確實毋是啥物款正人君子。伊俐莎白閣想著，當初時珍共賓利先生問起蔚克漢的時，賓利捌講過，達西佇佮蔚克漢的糾紛內底，完全無任何過失。想到遮，伊俐莎白更加感覺達西所講的一切，是會信任得的。",
    "paragraph_id": 597,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "就算達西的態度是遐爾仔驕頭、顧人怨，毋過，從伊俐莎白捌伊到今，從來毋捌看過伊有無品佮拗蠻的所在，更加無看著伊有啥物違背天理、或者是傷風敗俗的歹癖。達西的親情朋友攏對伊誠尊存，閣不止仔器重伊，連蔚克漢嘛同意伊是一个好阿兄。伊俐莎白不時有聽著達西講起家己的小妹，對伊的話句內底，聽會出來達西是足照顧這个小妹，這嘛證明，達西對待人，猶是有伊親切的彼一面。",
    "paragraph_id": 598,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "若準達西親像蔚克漢講的遐爾仔狼毒，敢講伊為非糝做的代誌，會有通天的手段，有才調齊掩崁落來？這款歹甲無天理的人，竟然會佮賓利這款好人是換帖的好朋友？這，哪有可能？伊俐莎白愈想實在愈見笑。無論是達西也好，蔚克漢也好，伊感覺自己早前會使講是一點仔眼光都無。毋但看人有私心，閣一直有偏見，這款偏見，予家己無通情理去瞭解別人。「我一直叫是我看人誠準！叫是家己確實有這款本事！所以一直看袂起阿姊彼款善良的腹腸！",
    "paragraph_id": 599,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "為著滿足我家己的『看人誠準』的想法，予我對達西是遐爾仔卑鄙，不管時就咧臆伊歹心烏漉肚，而且，閣臆甲理所當然。實在是有夠見笑！這嘛是我家己做得來的！就算我有影去愛著蔚克漢，嘛袂遮爾仔偏心！可見，予我侗戇的，是我的虛榮心，並毋是真正的愛情。",
    "paragraph_id": 600,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "拄捌這兩个人的時陣，因為一个人對我扶扶挺挺，我就歡喜甲；另外一个無啥要意我，我就誠受氣，毋才會造成我的無知佮偏見，見若拄著佮這兩个人有關的代誌，我就無法度分辨是非，到今，我才知影我的無知。」 伊俐莎白對自身想到珍的身軀頂，閣對珍想對賓利先生遐去。伊感覺達西的解釋是講袂得過的，所以，伊俐莎白就共批內所寫的這一段，重新閣讀一遍。第二遍讀這部份的感覺，就佮第一遍完全無仝矣。",
    "paragraph_id": 601,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊俐莎白既然已經佇蔚克漢的彼件代誌，完全信任達西矣，這件代誌來對伊講，哪有可能一點仔都無相信咧？達西講伊無想著珍對賓利確實有意愛，這點，早前謝露提嘛捌對伊俐莎白講過。伊俐莎白袂當否認，達西所形容的珍，實在形容甲誠對同。雖然家己看阿姊愛賓利是愛甲入骨，毋過表面上，外人卻是完全看袂出來，珍平常時仔的彼款恬靜佮溫柔，予人看袂出伊肝心內的痛苦。",
    "paragraph_id": 602,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "閣看著達西提起家己厝裡其他的人彼段，雖然文字、用詞攏有去傷著伊，不而過，達西所講的敢有毋著？尤其是佇尼德菲開舞會的種種情景，達西講這是造成伊反對這門親事上主要的原因。批內雖然有講著，伊對家己和阿姊呵咾的話，予伊俐莎白誠感動，聽了當然是歡喜，卻是無法度對遮的話去得著安慰。就是有這款兩光的至親，予人看𪜶無，伊認為珍這擺的戀情會按呢化去，齊是厝裡的人所造成的。",
    "paragraph_id": 603,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊俐莎白閣去想著，就算家己和珍閣較好，嘛會因為親人行為的無檢點，去受著傷害。想到遮，伊俐莎白的心肝內，隨浮現足失望的情緒。伊俐莎白佇這條小路行兩點外鐘久，前前後後，想了閣再想，共誠濟代誌勻勻仔閣想一擺，這張批共伊俐莎白原本的認知齊舞亂去，事關重大，伊必須愛面對現實。這馬，伊俐莎白已經想甲足忝足忝的，又閣想著出來遮久，應該愛轉去矣！",
    "paragraph_id": 604,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "一踏入門，隨就有人共伊俐莎白講，佇伊出門的時，羅辛做客的彼兩位先生攏有來拜訪伊，達西先生是來相辭的，坐無偌久就走矣！許隆上校為著欲等伊轉來，佇遮足足坐一點鐘久，差一點仔就欲出去揣伊。伊俐莎白雖然表面上激甲誠無彩的形，心內顛倒感覺無看著這个人客不止仔歡喜。佇伊俐莎白的心肝內，許隆的影跡一點仔都攏無，伊所想的，干焦有彼張批爾爾。【第三十七章】 第二工透早，達西佮許隆就離開羅辛矣！",
    "paragraph_id": 605,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "高林佇這兩位貴客離開了後，隨就趕過去羅辛去安慰蒂寶夫人。高林後來轉來講蒂寶夫人感覺稀微，希望𪜶這家伙仔會當去羅辛食飯。伊俐莎白見若看著蒂寶夫人，加減會去想著，若是家己願意接受達西的求婚，以後，伊就變做這位夫人的孫新婦矣。想著蒂寶夫人聽著這个消息，毋知會按怎氣掣掣？會講啥物話來詈伊？會做啥物代誌？便若想著這款假設的問題，伊俐莎白就足想欲笑。蒂寶夫人若有開喙，較講嘛是拄離開的這兩位貴客。",
    "paragraph_id": 606,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "蒂寶夫人講：「我相信無人會親像我按呢，佮親情分開的時，會傷心甲這款形。我實在足毋甘這兩位少年人離開遮，𪜶嘛是仝款佮意我。看𪜶欲離開的時，攏行袂開跤，就知影有偌爾仔毋甘唷！尤其是達西，看起來比舊年欲走的時，閣較傷心，可見，伊對羅辛的感情實在有夠深。」 中晝食飽，蒂寶夫人看伊俐莎白若有心事的款，叫是伊無想欲離開遮，所以就講：「若是你無想欲轉去，就寫一張批轉去予恁阿母，拜託伊予你踮遮加蹛一站仔。",
    "paragraph_id": 607,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "我相信高林太太有你來做伴，定著足歡喜。」 伊俐莎白應講：「多謝你的好意，可惜，後禮拜六，阮一定愛離開遮。」 「哎唷！若照按呢講起來，你佇遮毋就干焦蹛六禮拜爾？本底你猶未來進前，我捌對高林太太講過，你上無會來蹛兩个月呢！」 「阮阿爸袂答應啦！伊頂禮拜就寫批催我較緊轉去。」 「若恁母仔欲予你踮遮，恁爸仔哪會袂同意咧？做老爸的哪會親像老母將查某囝看甲若寶咧？",
    "paragraph_id": 608,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "我六月初欲去倫敦蹛一禮拜，若是你有法度閣蹛一個月，我就會當𤆬恁其中一个人去，阮這一台四輪的馬車，若欲加坐一个人是無問題；若是天氣猶涼涼仔，坐恁兩个人嘛無要緊，橫直恁攏誠瘦。」 「夫人，你誠實是足好心的！可惜，阮後禮拜六定著愛相辭。」 聽伊俐莎白按呢講，蒂寶夫人就無閣再強留落去，伊越頭對謝露提講：「高林太太，我咧講話是上坦白的，若我，才袂放心予兩个查某囡仔趕遮遠的路咧，這實在傷毋是款！我誠看袂過！",
    "paragraph_id": 609,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "你一定愛派一个人送𪜶轉去，愛有人照顧佮侍候毋才算是大小姐，若無，就有失身份矣！親像舊年的熱天，達西小姐欲去熱姆斯傑（Ramsgate）的時，我就要求一定愛有兩个下跤手人做伙去。愛知呢！伊是翩堡理的千金大小姐，身軀邊若無使用人，敢毋就是失體面矣？我對這款代誌一向攏特別注意。高林太太，你愛派人送𪜶離開，嘛佳哉！是我事先有發現，若無，予𪜶家己轉去，連你的面子都卸了了喔！",
    "paragraph_id": 610,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」 伊俐莎白講：「阮阿舅會派人來接阮。」 蒂寶夫人講：「恁阿舅？伊敢有使用人？總算有人替你想著遮的代誌，我聽了誠歡喜。恁拍算欲佇佗位換馬仔？當然是佇白朗啦！你若到遐，只要唱我的名，就隨有人來拍招呼。」 講著𪜶的旅途，蒂寶夫人猶有足濟的問題欲問，而且，閣是彼款無應伊袂使得的，所以伊俐莎白著愛斟酌去共聽。伊俐莎白感覺伊嘛是好運，若無，親像現此時，佇心肝內有遮爾濟代誌，定著會袂記得家己猶佇人兜做人客。",
    "paragraph_id": 611,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "自從彼工過了後，伊俐莎白逐日攏會去彼條小路散步。伊會將所有發生過的代誌，一遍閣一遍，餾了閣再餾；就按呢步步行、捷捷想，予伊俐莎白愈行心情愈沈重，愈想心肝愈齷齪。達西的彼張批，伊俐莎白現此時強強欲會曉背矣。伊俐莎白共每一句話，反來反去、想了閣再想，伊對達西的感情，連鞭熱、連鞭冷。",
    "paragraph_id": 612,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "只想著伊批內的彼款氣口，到今，猶是予伊俐莎白氣甲血攻心；不而過，只要想著早前，家己是怎樣仔錯怪伊、錯罵伊，規个氣就會徙對家己的身軀頂來。達西彼時失落的情緒，引起伊俐莎白的同情；伊的意愛，予伊俐莎白感激；伊的品行，予伊俐莎白尊敬；毋過，無論按怎，伊俐莎白猶是無法度對達西有好感。伊俐莎白拒絕達西了後，毋捌後悔過，甚至，根本都無想閣欲看著伊。",
    "paragraph_id": 613,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊俐莎白不時對家己的行為，有苦惱、有後悔；想著厝裡的種種，予伊更加感覺不幸佮鬱悶，但是厝裡的欠點是伊無才調彌補的。伊俐莎閣想著家己的阿爸，伊對所有見笑的代誌，干焦當做是笑詼來看待；對細漢的彼三个查某囝，心狂火熱的行為，連管都無想欲管。閣來看家己的阿母，伊本身都已經走精去矣，當然袂感覺彼幾个查某囝有啥物毋著。",
    "paragraph_id": 614,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊俐莎白不時著愛和珍約束上細漢彼兩个小妹三八甲有賰的行為，可嘆的是，有阿母倖牢咧，這兩个人哪可能有啥物長進咧？綺蒂是「人牽毋行，鬼牽溜溜行」的人，性地閣無蓋好，俐蒂亞叫伊創啥伊就創啥，若聽著珍佮伊俐莎白苦勸伊的話，就會受氣受觸；俐蒂亞毋但固執閣激放放，對這兩个阿姊的話，伊連聽都無想欲聽。這兩个小妹有夠虛華又閣貧惰骨，麥里鎮若有軍官來，就隨傱去遐展嬈。",
    "paragraph_id": 615,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊俐莎白猶有一層無法度敨的心事，彼就是替珍咧煩惱。達西佇批內種種的解釋，予伊知影，一切攏毋是賓利家己願意的，所以伊俐莎白對賓利的好感就攏齊轉來矣；只不過，無論這个不幸的代誌是啥人造成的，佇這段感情內底，珍的傷害實在有夠大。賓利對珍的感情有影是誠深，所以不該受著任何的譴責。若欲講伊有啥物毋著，嘛干焦會當講伊對朋友傷過信任。",
    "paragraph_id": 616,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "珍原本會當結這門好親事，得著這世人的幸福，若毋是厝裡的人行為無檢點，又閣戇甲袂扒癢，哪會共遮爾仔好的機會硬拗斷去咧？這予伊俐莎白愈想、心內就愈凝。伊俐莎白欲走的彼禮拜，捷捷去羅辛食飯，連最後一暝嘛是守佇咧遐。蒂寶夫人詳細仔詳細，問了閣再問，對𪜶欲按怎轉去浪保恩全全意見了了，又閣喝起喝倒，叫𪜶的行李一定愛照伊吩咐的按呢整理。謝露提的小妹較聽話，一轉去就共早起款好勢的箱仔閣反出來重款一遍。",
    "paragraph_id": 617,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "相辭的時，蒂寶夫人誠罕得主動來祝福𪜶一路平安，邀請𪜶明年才閣來漢斯福耍。蒂寶小姐甚至有向𪜶行禮，閣主動伸手出來和𪜶惜別。【第三十八章】 拜六早頓食煞，伊俐莎白和高林佇飯廳相搪，原來𪜶攏是比別人較早來飯廳，所以，高林就利用這个機會，向伊俐莎白正式相辭。高林表示，這是袂使簡省的禮數。伊講：「伊俐莎白小姐，這擺誠榮幸會當邀請你來，毋知阮牽手有向你表示感謝無？",
    "paragraph_id": 618,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "明知阮遮是歹所在，無人想欲來，你這擺會當來，講實在的，予阮感受著你惜情的心。阮的生活是誠歹過，厝內又閣狹櫼櫼，也無啥使用人，閣較免講阮毋捌看過世面。親像你這範的小姐，定著會感覺阮漢斯福無聊甲欲死；毋過，你遮爾仔予阮面子，千里萬遠來到遮，予阮誠感心，嘛盡所有的一切來款待你。若是有無周到的所在，你著愛來原諒。",
    "paragraph_id": 619,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」 伊俐莎白聽高林按呢講，是直直說多謝、講勞力，伊講這擺來遮的日子，實在是足快活，六禮拜以來，逐工攏甲誠樂暢，而且，主人家閣遮爾仔好禮來款待伊，予伊足感激。高林是食褒的人，對伊俐莎白講的這款鋪排話，不止仔滿意，笑甲喙仔裂獅獅。高林講：「知影你佇阮遮過了好，予我足歡喜！總算阮的心意無白了去。而且，上蓋好運的是，我會當紹介你佮貴人來往。",
    "paragraph_id": 620,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "阮遮雖然歹所在，佳哉，阮有佮羅辛的貴人有交情，予你會當不時去遐做人客，較免無聊，嘛予你感覺來阮漢斯福誠有價值。你看！蒂寶夫人對阮實在是特別照顧！特別疼痛！這款機會是人人求之不得的！嘛予你看著：阮是按怎樣仔受著貴人的重視。講較無輸贏的，我這間厝就算是破草厝仔，毋過，只要綴我蹛入來，就會當佮我去羅辛，不時予貴人款待。看起來，可能是你較無福氣啦！",
    "paragraph_id": 621,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」 看伊誠得意，伊俐莎白只好想出幾句仔簡單、誠意閣客氣的話來扶挺伊，高林聽了後，歡喜甲若干樂佇食飯廳硞硞踅。伊講：「親愛的表小妹，你會當四界去放送，將阮佇遮過甲偌好的消息予眾人聽，我相信你定著做會到。你逐工嘛攏有看著，蒂寶夫人對阮某是偌爾仔照顧，總講一句，恁朋友當初時的眼光並無毋著。親愛的伊俐莎白，請你聽我講，佇我的心肝內，誠心誠意，向望你未來的婚姻嘛有通遮爾幸福。",
    "paragraph_id": 622,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "我佮謝露提一體仝心，事事項項攏誠鬥搭，阮這對翁仔某袂輸是：天上一對，地下一雙。別人無地通比。」 伊俐莎白雖然喙裡順伊的話尾，講𪜶翁仔某確實是誠四配；心內卻是替謝露提感覺可憐，愛佮這款的查埔人鬥陣一世人，暝日攏會見著面，實在有夠痛苦。話閣講轉來，這嘛是謝露提七揀八揀所揀出來的翁，這款艱若是欲講予啥人聽？謝露提雖然人客欲走是足毋甘，毋過，伊並無需要人來同情伊。",
    "paragraph_id": 623,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊佇這間厝裡，猶有誠濟穡頭會做得，飼雞飼鴨，紩衫煮食，教會內底伊會當做的代誌濟甲若山，伊袂感覺無聊。所有的行李齊縛起去馬車了後，包袱仔嘛囥入去馬車內，全準備好矣，等欲出發。相辭了後，高林再三吩咐伊俐莎白一定愛替伊向班奈全家請安問好，講舊年受款待的代誌到今，伊並無放袂記得。連伊毋捌看過的嘉定翁仔某嘛予拜託著，叫伊俐莎白愛轉達伊的問安。最後連馬車欲起行矣，伊猶咧提醒𪜶愛留相辭的話予羅辛的太太小姐。",
    "paragraph_id": 624,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "離開漢斯福猶無四點鐘，就到嘉定先生厝裡矣，𪜶佇遮停欲幾日仔。伊俐莎白看著珍的氣色誠好。雖然伊足想欲將達西向伊求婚的代誌講予珍聽，毋過，若想著欲講，定著會講著賓利佮珍早前的代誌，所以想著欲講出這件代誌，伊就足躊躇。佳哉，連鞭就欲轉去浪保恩矣！伊俐莎白決定轉去厝了後，等家己瞭解珍的心情了後，才去想欲按怎共這件天大地大的代誌講出來！",
    "paragraph_id": 625,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "【第三十九章】 佇五月的第二个禮拜，珍、伊俐莎白佮呂卡斯小姐，這三位小姐做伙對倫敦出發，班奈先生早就佮in約束佇一間飯店相等，班家會派一台馬車去載𪜶轉去。到飯店的時，就看著綺蒂佮俐蒂亞坐佇飯店樓頂的餐廳。這个小妹講，𪜶佇一點鐘以前就到位矣！早就暢甲四界去踅街，毋但去帽仔店交關，閣去看徛衛兵的少年家仔。",
    "paragraph_id": 626,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "為著欲歡迎這兩位阿姊，𪜶閣有買一寡飯店捷咧賣的冷盤，嘛有對厝裡紮來的花瓜仔豉糖醋，閣品予阿姊聽，講：｢看阮對恁有好無?恁連想都無想著謼?｣ 俐蒂亞講:｢阮是有想欲請恁啦，毋過，恁愛借錢予阮！因為阮拄才踅街，攏共錢開了了矣。｣ 講到遮，俐蒂亞就共買來的物件，全部展予伊的兩位阿姊看。｢恁看！我買的這頂帽仔。我感覺伊無足好看，毋過，我就是想欲買！轉去厝，我會共伊拆開來改看覓，看改了後會較媠淡薄仔抑袂。",
    "paragraph_id": 627,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ 兩位阿姊攏應伊講這頂帽仔䆀甲有賰。想袂到俐蒂亞一點仔都無要意，閣講:｢佇彼間店裡，比這頂較歹看的帽仔猶有兩三頂，等一下我去買寡較媠色的帶仔轉去妝娗，就看會得過矣。閣再講，民兵團閣兩禮拜就欲離開矣！等𪜶若離開，規个熱天凊彩你按怎穿，攏嘛無要緊！｣ 伊俐莎白聽著這个消息，不止仔滿意，講：｢民兵團欲離開矣？敢誠實的？｣ 俐蒂亞大聲咻：｢民兵團欲徙對光明鎮去，我足希望阿爸會當𤆬咱規家伙仔去遐歇熱！喔！",
    "paragraph_id": 628,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "這个想法有夠妥當，無定著毋免開錢嘛無的確！咱阿母一定是欲去的！若無綴咧去，你共想看覓，咱這个熱天定著會無聊甲反過。｣ 伊俐莎白講：｢你講了嘛有影。｣ 喙雖然按呢講，毋過佇伊俐莎白心內，煞是按呢想的：｢你的算盤擉了實在有夠好！若照你想的按呢，毋免偌久，阮就會予你舞死。天啊！干焦佇麥里鎮民兵團的這幾隻貓，一個月閣無幾擺舞會，就通予恁遮的姊妹仔迷甲戇戇踅矣，哪堪得規光明鎮的士官團咧？",
    "paragraph_id": 629,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ 等逐家坐定了後，俐蒂亞閣講：「我有好空的欲報恁知！恁臆看覓是啥？這有夠重要的好消息，是和咱攏足佮意的某乜人有關係喔！」 珍和伊俐莎白感覺紲落來的話，無適合予人聽著，所以，就吩咐走桌的會當離開矣。俐蒂亞看著阿姊遮細膩，話就笑對鼻孔出來。「哎唷！恁是咧驚啥啦！恁無欲予走桌的聽，人才無咧稀罕咧！伊平常時仔所聽的閒仔話，毋知有偌濟去咧！毋過，恁叫伊走嘛好！",
    "paragraph_id": 630,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "這个人生做䆀甲，生目睭發目眉毋捌看人下頦戽斗甲按呢……差一點仔袂記得，我欲講的這條新聞是緣投的蔚克漢先生，這遮䆀的走桌的，是無資格通聽。我共恁講喔！蔚克漢和金小姐的婚事火化去矣！金小姐欲離開咱遮，去足遠的所在，欲去和𪜶阿叔做伙蹛矣!蔚克漢安全矣。」 「你愛講金小姐安全矣。」伊俐莎白順伊的話尾接咧講：「佳哉！伊無烏白凊彩嫁。」  「若是伊煞著蔚克漢，又閣閬港，這才是戇癮頭咧！",
    "paragraph_id": 631,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」 「希望這兩个人的感情攏猶未蓋深。」珍按呢講。「哪會深到佗位去？我敢搭胸坎掛保證，蔚克漢才看伊袂上目咧！規个面全烏斑𤶃仔子，予人足㤉潲的死查某鬼仔，誰人會佮意咧！」 聽著家己的小妹講話遮爾仔粗魯，予伊俐莎白感覺足著驚！到今才知，原來俐蒂亞有影是阿沙不魯！對伊的喙講所出來的這款話，是家己絕對無可能會講的。",
    "paragraph_id": 632,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "食飯飽，兩位阿姊去納數了後，就共行李佮這兩个小妹烏白買的物件囥起去馬車裡，全部的人，總算攏𤲍入去馬車內。「咱按呢𤲍燒，有夠爽！」俐蒂亞大聲噭：「我買這頂帽仔，就是為著欲愛這个盒仔。來，咱閣坐較倚咧，那講那笑，一直轉到厝。予恁先講，恁離開厝了後，有拄著啥代誌無？敢有看著佮意的查埔人？有去唌𪜶來詼恁無？我有夠向望恁其中一个人有牽翁轉來呢！毋是我咧愛講！珍欲二十三歲矣！天啊！地啊！",
    "paragraph_id": 633,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "若是我無法度佇二十三歲進前結婚，這實在有夠落氣。咱阿姨一直愛恁緊嫁嫁咧！伊不時咧詬詬唸講，若是伊俐莎白有嫁予高林先生就好矣！哼！嫁予伊欲創啥！無聊甲欲死！天公伯仔！我是苦袂得比恁任何人閣較早嫁喔！若按呢，我就會當做頭，𤆬恁四界去參加舞會。恁就毋知咧！彼工阮佇福斯徹上校的厝裡，有偌爾仔心適咧！",
    "paragraph_id": 634,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "福斯徹太太是我的手巾仔伴，阮共一个查埔軍官穿查某衫，予人叫是伊是查某的，除了上校𪜶翁仔某，猶有我和綺蒂，攏無人知影伊是查埔的。伊穿彼軀阿姨的衫有偌爾仔成歐巴桑，連蔚克漢𪜶行入來的時，嘛無人知影是伊呢！予阮佇邊仔，是會笑笑甲袂笑！天啊！地啊！我笑甲強欲死！連福斯徹太太嘛笑甲流目油，我笑甲強強欲斷氣，才予蔚克漢𪜶知影，原來眼前這个是假包的。",
    "paragraph_id": 635,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」  俐蒂亞串講攏是遮有的無的代誌，綺蒂嘛佇邊仔鬥鬧熱、講參落去，舞會的代誌講甲有跤有手，予逐家聽甲耳空攏無時通閒，連伊俐莎白無想欲聽嘛無法度，有閬句無閬字，不時就聽會著蔚克漢的名。轉去到浪保恩，班奈太太看珍猶是遐爾仔媠，心內就足快活；上歡喜的是班奈先生，伊看著伊俐莎白轉來，食飯的時，磕袂著就講：「俐絲，你轉來矣！我足歡喜的！",
    "paragraph_id": 636,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」 做伙食飯的人，毋但班奈這家爾，猶有呂卡斯這家，𪜶是來遮接第二查某囝轉去的，順紲探聽謝露提嫁予高林了後，生活敢有好過無？雞仔鴨仔敢飼有足濟無？班奈太太上蓋無閒，因為珍坐佇伊的邊仔，直直問現此時倫敦城咧流行的衫仔範；講話上大聲的免講嘛是俐蒂亞，伊共透早到今發生所有的代誌，一件一件講予飯桌仔的人聽。「喔！瑪俐！」俐蒂亞講：「若你綴阮做伙去，毋知會有偌爾仔趣味咧！",
    "paragraph_id": 637,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "阮去的時，共馬車的窗簾仔放落來，予人叫是馬車落空逝仝款！後來若毋是綺蒂會眩車，阮才袂共窗簾仔袂拍開咧！喔！你都毋知阮佇飯店做甲有偌爾仔媠氣咧！阮用全世界上媠的冷盤招待𪜶三个人，若你有去，我嘛會款待你的。轉來的時，閣愈趣味！我笑甲強強欲反過！規路攏阮的聲，有講有笑，彼聲音，十里外嘛聽會著。",
    "paragraph_id": 638,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」 瑪俐聽著遮的話，就講：「小妹，毋是我家己咧品，你講的這款趣味，干焦恁這款查某囡仔會合爾爾，我是袂予恁唌去的，我認為，讀冊比恁講的遐的代誌，較趣味濟咧。」 俐蒂亞根本都無咧信篤，任何人講遐的話攏予伊當做馬耳東風仝款，更加免講是瑪俐講的。下晡了後，俐蒂亞硬叫兩位阿姊陪伊去麥里鎮，毋過，伊俐莎白堅持無愛去，閣講，若班家的這幾个查某囝，一轉來到厝就欲去逐軍官，這會予外口人的閒仔話，講甲足歹聽。",
    "paragraph_id": 639,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊俐莎白會反對，主要猶閣有另外一个原因，彼就是伊驚閣看著蔚克漢。伊俐莎白已經下定決心，會當避就盡量避，上好莫閣見著面。好佳哉，這个民兵團咧欲徙走矣，毋免四禮拜，等𪜶徙走了後，就免閣提心吊膽，伊俐莎白希望日後的家己，免閣再為著蔚克漢的代誌，受盡折磨。轉到厝無偌久，伊俐莎白就知影爸母為著欲去光明鎮𨑨迌的計劃，有無仝的想法。",
    "paragraph_id": 640,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊俐莎白看會出來，班奈先生並無讓步的意思，只是無共話講死；班奈太太佮以早仝款，袂死心，直直挐班奈先生，希望伊最後猶是會當同意，予全家攏去光明鎮渡假。【第四十章】 伊俐莎白忍誠久，終其尾猶忍袂牢矣！所以，伊就閬過佮珍有牽連的彼部份，共達西向家己求婚的情景，揀重點講予珍聽。",
    "paragraph_id": 641,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "珍誠疼伊俐莎白這个小妹，伊認為有人去愛著伊俐莎白，是理所當然的，毋才會頭起先聽著，雖然有掣一趒，但是無偌久，伊就感覺這是誠四常的代誌。珍真替達西感覺拍損，認為伊袂當用這款方式，表達家己的感情。珍講：「伊用這款你百面會答應的態度來求婚，絕對會去食著鹼。就算伊心內按呢想，上無，嘛袂當予你看出出。只是講，你拒絕甲予伊誠歹看，毋知伊的心內，會有偌爾仔失志咧！」 伊俐莎白講：「我嘛誠替伊艱苦！",
    "paragraph_id": 642,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "毋過，伊若親像伊所講的按呢，顧慮遐爾仔濟，我相信閣過無偌久，伊對我的感情，連鞭就消無去矣！珍，你敢會怪我拒絕伊？」 「怪你？哪會咧！我欲怪你啥？」 「較早，我替蔚克漢講遐爾仔濟好話，這，你總是會怪我的，敢毋是？」 「袂啦！我感覺你按呢講，嘛無啥毋著啊！」 「若你閣聽我講起第二工所發生的代誌，你就會知影，我到底有啥物所在做毋著去矣！」 伊俐莎白就共彼張批內底，有關蔚克漢所有的一切，全數攏講講出來。",
    "paragraph_id": 643,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "珍聽甲有夠膽嚇，就算是全世界行透透，嘛無欲相信，佇這个世間上竟然會有遮濟的罪孽；更加毋敢相信，遮爾仔濟的罪，煞齊集佇蔚克漢的身軀頂。雖然達西願意破腹將遮的代誌講出來，解除伊俐莎白的誤會，予珍感覺安慰；毋過，更加大的隱情予煞伊發覺矣！珍顛倒有小可仔不安，伊誠希望這件代誌毋是事實，一方面想欲替達西洗清伊的枉屈，又閣無想欲予蔚克漢受著冤枉。伊俐莎白講：「這，哪有可能咧？",
    "paragraph_id": 644,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "這件事，絕對毋是『一面抹壁雙面光』的代誌。這兩个人的優缺點，加加咧就是遮爾仔濟，啥人是好人，另外彼个就是歹人。對我來講，達西是好人占較大面；若你家己，會當在你的意思去想無要緊。」 過一觸仔久，珍誠勉強才有淡薄仔笑容。珍講：「從出世到今，這項代誌上蓋予我著生驚！原來蔚克漢遮惡質，欲叫人按怎相信？上蓋可憐的是達西先生，俐絲，你想看覓咧！伊有偌爾仔痛苦！",
    "paragraph_id": 645,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊佇你遮，受著遮爾仔大的打擊，閣予伊知影，你看伊袂起。予伊姑不而將，只好共家己小妹的見笑代，全部講講出來！這確實會予伊足痛苦！你定著嘛是按呢想的，敢毋是？」 伊俐莎白講：「我才袂咧！看你遮爾仔可憐伊，顛倒予我較安心矣！我就知！你定著會替伊講好話，所以，我煞愈來愈無要意這件代誌。就是因為你攏看人好無看人歹，毋才會予我對人愈來愈無量，你愈替伊怨嘆，我就愈輕鬆快樂！",
    "paragraph_id": 646,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」 珍又閣講：「予人想袂到蔚克漢竟然是這款人！伊看起來是遐爾仔善良，有風度又閣足斯文！」 伊俐莎白講：「這兩位少年家仔的教養，定著是有重耽去。若無，哪會按呢？一个是好甲予人齊毋知；另外一个是歹甲予人全看袂出來。」 珍笑講：「彼是你對達西有偏見啦！我從來都毋捌按呢想。俐絲，你第一擺讀著這張批的時，想法一定是佮這馬無仝，是毋？」 伊俐莎白回講：「彼是當然的啊！彼當陣，我有影足艱苦的，艱苦甲強強欲斷氣。",
    "paragraph_id": 647,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "我心裡有滿腹的話想欲講，煞揣無人通敨，更加無一个阿姊佇邊仔安慰我，對我講：你毋是家己所想的遐爾仔悾闇，更加毋是看籠面的彼款人。阿姊，我誠實無你袂當。」 「你佇達西先生的面頭前，講著蔚克漢先生的時，口氣遐爾仔硬，這實在是無蓋偌好。現此時來看，遐的話確實是無妥當。」 「有影！彼時，我確實話講了有較鹹；毋過，事先我對伊就是誠反感矣，當然會講出這款話啊！",
    "paragraph_id": 648,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "阿姊，我愛佮你參詳，你講，我是毋是愛共蔚克漢的品行，講出去予朋友知影咧？」 珍想一睏仔，才講：「是講，嘛毋免予伊遮爾仔歹看。你的意思是按怎？」 伊俐莎白嘛有同意珍的看法，講：「我嘛感覺免做甲遮絕！而且，達西先生嘛無允准我共伊所講的話講予人聽，顛倒有吩咐我過，只要牽連著𪜶小妹的代誌，攏愛保守秘密。",
    "paragraph_id": 649,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "而且，就算我想欲講，嘛無人愛信，達西先生佇庄裡遮顧人怨，你想欲改變別人對伊的看法，麥里鎮有一半以上的人絕對毋肯的。這，我實在無法度。佳哉！蔚克漢連鞭就欲走矣，伊的真面目到底是按怎，攏佮任何人無關係矣！總有一工，別人會了解伊的做人，咱就等到彼時才來恥笑𪜶是按怎會遮悾闇，無較早知影。現此時，我是一句攏無想欲講的！」 珍感覺不止仔安慰，講：「你講按呢就著矣！",
    "paragraph_id": 650,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "你若將遮的代誌講予人知，蔚克漢的一生就烏有去矣！無定著，伊這馬已經後悔，收跤洗手，重新做人矣，咱千萬毋通閣挵甲予伊走投無路。」 和珍講遮的話了後，伊俐莎白亂操操的心情就較平靜矣！這兩禮拜以來，這兩件秘密一直硩佇伊的心肝頭，現此時，總算會當共這个重擔囥落來矣。而且，伊嘛相信，未來遮的代誌欲揣人講的時，珍一定是願意佇伊的邊仔，聽伊講，予伊意見。",
    "paragraph_id": 651,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "只不過，佇這張批內，猶有另外一半伊俐莎白毋敢講，更加毋敢對阿姊說明，佇賓利的心目中，珍是有偌爾仔重要。既然現此時已經佇厝裡矣，聽好隨時來了解阿姊真正的感情。看會出來，珍的心情一直袂快活，伊對賓利猶是無法度放予袂記得。珍家己嘛無去料想著，家己的感情竟然會放甲遮爾仔深，甚至比初戀的時較熱，更加堅心。珍向望賓利永遠會記得家己，因為伊共賓利看比任何的查埔人，閣較高貴。有一工，班奈太太問伊俐莎白。",
    "paragraph_id": 652,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "班奈太太問講：「喂！你對珍的這件傷心代有啥物看法？我是咒誓兼呸瀾，無欲閣對任何人講起這件代誌矣！我有聽人講起，珍佇倫敦，連賓利的一个影嘛無看著。哼！這个採花蜂！我看珍這世人攏免數想嫁予伊矣！這个熱天賓利敢會轉來尼德菲山莊？我四界攏問透透矣，攏無聽人講伊會搬轉來。」 伊俐莎白講：「我看伊是袂閣轉來矣！」 「凊彩伊啦！",
    "paragraph_id": 653,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "無人愛伊著一定愛轉來；我只是足毋甘阮查某囝，賓利實在足對不起伊，我若是珍，才無欲放伊煞！嘛好啦！若準珍傷心甲連命都休去，時到，伊就會後悔家己當初時是按怎欲遮雄矣！」 伊俐莎白並無共應，因為這款烏白想的代誌，並無法度予家己安慰。無偌久，班奈太太又閣來問伊。「俐絲，高林𪜶翁仔某的生活定著誠四序，敢是？足好！足好！希望𪜶久久長長啦！𪜶的食食按怎？",
    "paragraph_id": 654,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "謝露提一定誠會曉扞家，只要伊有𪜶阿母的一半精，就有夠通儉的，生活上是袂去拍損著啥的。」 「當然是袂去討債人的物。」 「是啦！是啦！𪜶用錢定著會足細膩，絕對袂開錢開過頭去，厝裡的開銷管甲遮好，以後是免驚無錢通用的。好啦！希望天公伯仔會保庇𪜶啦！我咧臆，𪜶不時會講著等恁老爸死，欲來接受遮的財產的代誌，這工若是到了後，我看𪜶誠實會共浪保恩看做是𪜶的財產呢!」 「這款代誌，𪜶當然是袂當我的面講的。",
    "paragraph_id": 655,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」 「當然是袂當你的面講！若是講，彼才奇呢！毋過，我相信，𪜶一定是不時咧會。哼！若是提著這款財產，閣會食、會睏得，彼真正是有夠厲害！彼若是我，欲叫接受這種不義之財，我定著見笑甲袂食、袂睏得。」 【第四十一章】 一目𥍉，珍佮伊俐莎白轉來浪保恩已經一禮拜矣！閣一禮拜，民兵團就欲徙離開麥里鎮矣！這个消息，予庄仔內的查某囡仔攏誠心酸，做代攏誠氣脈，干焦班家上大漢的兩位查某囝猶是照平常時仔咧過日。",
    "paragraph_id": 656,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "綺蒂佮俐蒂亞看著兩位阿姊遮爾仔冷淡，就不時責備阿姊是無血無目屎的人。班奈太太嘛綴咧傷心，伊閣想起二十五冬前，家己仝款捌為軍官傷心流目屎。班奈太太講：「恁都毋知影咧！當初時米勒上校彼團人調走的時，我哭兩工貼貼，規个心攏碎糊糊去矣！」 俐蒂亞嘛綴咧講：「我佮你仝款，我的心嘛碎去矣。」 班奈太太講：「若是咱會當去光明鎮去，毋知有偌好咧！」 俐蒂亞講：「敢毋是？若是咱會當去，一定暢甲！",
    "paragraph_id": 657,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "毋過，阿爸偏偏欲佮咱做對頭！」 班奈太太講：「我若去遐洗海水浴，就會身體健康食百二。」 綺蒂講：「阿姨嘛有講呢！海水浴對身體健康有足好的。」 看著這幾个咧哼來哼去，見講攏是有空無榫的話，伊俐莎白原本想欲講寡剾洗的活，毋過，伊愈想愈感覺見笑，最後，連講都無想欲閣再講矣。伊俐莎白想著達西達西的話，有影是無枉屈𪜶，伊對厝裡這幾个人的見解確實是著的，莫怪會想欲干涉賓利佮珍的親事。",
    "paragraph_id": 658,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "過無偌久，俐蒂亞的悲傷就若親像風颱過了後的雲，全消無去矣。伊的查某伴已經嫁予民兵團的團長-福斯徹先生矣！伊邀請俐蒂亞綴伊做伙去光明鎮蹛一站仔。俐蒂亞一下聽著這个消息，歡喜甲強欲反過！毋但吱吱叫，閣跳來跳去，叫逐家攏愛來共伊恭喜。綺蒂實在是毋甘願，坐佇咧邊仔踅踅唸，怪東怪西講：「我實在想無，福斯徹太太是按怎無欲招我去咧？我閣加俐蒂亞兩歲呢！招我做伙去毋是較有面子？",
    "paragraph_id": 659,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」 講實在的，伊俐莎白對這个邀請，無親像阿母佮俐蒂亞遐爾仔歡喜，伊感覺，就算俐蒂亞猶袂糊塗甲予人拐去，毋過，去到光明鎮，有遐爾仔濟的軍官佇遐，對伊的名聲來講，風險嘛誠大。所以，伊毋驚俐蒂亞知影會受氣，私底下就去拜託班奈先生，希望伊會當阻擋這件代誌。伊俐莎白將日常俐蒂亞的三八行為講予班奈先生聽，閣講佮福斯徹太太這款查某人做朋友，實在是無啥物好處，更加免講閣綴伊去光明鎮。",
    "paragraph_id": 660,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊俐莎白講，俐蒂亞去遐了後，無定著會閣較離經。班奈先生誠用心共伊俐莎白的話聽煞，然後就講：「俐蒂亞無佇公共場食一下仔鹼，伊是毋願煞的。這見，伊欲去落氣予人看，閣免開厝裡的錢，又閣袂予厝裡的人麻煩，親像這款好機會，是欲去佗位揣咧？」 伊俐莎白講：「阿爸，你知影俐蒂亞一向攏是顧前無顧後，出門在外，一定會予人笑講是無人教示。阮姊妹仔嘛會因為伊來食虧，事實上，阮已經是食誠大的虧去矣！",
    "paragraph_id": 661,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」 「已經予恁食誠大的虧矣！」班奈先生將伊俐莎白的這句話，閣講一擺：「你是按怎會講這款話？伊已經共恁的愛人仔驚走去矣，敢是？可憐的俐絲！你免煩惱啦！若這款拄著淡薄仔風湧就反船的少年家仔，看著俐蒂亞放蕩就毋敢來向恁求婚，這款的猶是莫較好。」 「阿爸，你完全舞毋著我的意思矣！我並毋是因為食虧才咧怨嘆。",
    "paragraph_id": 662,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "我嘛講袂出來較具體的傷害是啥物，只是感覺講，親像俐蒂亞浪蕩甲無法無天的個性，誠實會失咱家族仔的體面，影響咱的社會地位！我講話有較直，請阿爸千萬愛原諒，你若無共管教，予伊知影，親像伊看著查埔人就糊起去的形，人會笑伊嬈，講伊阿花，若閣按呢落去，一世人就抾捔矣！伊才十六歲爾爾，就遮爾仔八珍，人毋但會笑伊，連咱規厝內的人，攏會人看笑詼！",
    "paragraph_id": 663,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊閣三八假賢慧，毋捌世事，糊里糊塗，干焦想欲靠伊少年、佮外表來唌查埔人來追求伊爾，結果煞顛倒予人來看輕。綺蒂嘛是仝款，伊耳空輕，俐蒂亞叫伊創啥就創啥，貧惰閣荏懶，無智識又閣虛華，全然是無家教的彼款形。阿爸！像𪜶這款，行到佗位就會予人笑甲佗位，閣會予人看袂起，連𪜶的阿姊嘛足會見笑，敢講你不知放外外的結果就是按呢？」 班奈先生看伊俐莎白愈講愈嚴重，愈講愈想袂開，就溫柔共伊的手牽牢咧。",
    "paragraph_id": 664,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "「乖查某囝，做你放心。你佮珍兩个人，無論恁行到佗，只要有人捌恁，人攏會尊敬恁，敬重恁，絕對袂因為有兩三个侗戇的小妹，就看恁無。這擺，若無予俐蒂亞去光明鎮，咱佇浪保恩就袂得清靜矣，猶是予伊去啦！福斯徹上校是一个有見識的人，袂予俐蒂亞出啥物重耽的代誌來。好佳哉，伊無錢，無人會去佮意伊。光明鎮佮遮的情形無仝，就算伊想欲去遐嬈花，嘛無夠格。軍官若欲揣，袂揣伊這款形的。",
    "paragraph_id": 665,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "所以，伊若去遐，就會看清楚家己，人人扶的彼款查某人，伊是無才調做的。伊閣較歹，嘛袂歹到佗位去。咱嘛無可能一世人共伊關佇咧厝，敢是？」 伊俐莎白聽著班奈先生的回應，心內猶是無認同，卻是干焦會當對伊表示滿意，誠鬱悶行出去房間。這兩个爸仔囡所講的話，若是予俐蒂亞佮班奈太太知影，定著會氣甲一直罵伊俐莎白，會共伊罵甲若臭頭雞仔。現此時，俐蒂亞規心攏咧空思夢想。",
    "paragraph_id": 666,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "佇伊的心肝內，只要去光明鎮，就會當得著全世界的幸福。俐蒂亞一直咧眠夢，眠夢佇遐所有遮的查埔人，攏圍踮伊的身軀邊，共伊當做是女王咧扶。若準伊知影，家己的阿姊竟然會想欲妨害伊的夢想，這代誌一定會袂收煞。是講，遮的話這對母仔囝是攏毋知影，所以，一直到俐蒂亞出門去光明鎮彼工為止，𪜶攏歡頭喜面，誠順利款欲去耍的行李。佇民兵團欲離開進前，伊俐莎白有佮蔚克漢見最後一擺面。",
    "paragraph_id": 667,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "自從伊俐莎白轉來厝裡了後，伊有見過蔚克漢幾若改面。想著家己，早前因為外表的風度，去佮意著蔚克漢，伊俐莎白就感覺歹勢佮不安；現此時才知影，蔚克漢的風度，干焦是假仙假觸，講來講去攏是彼套，予伊俐莎白不止仔厭。看會出來，這馬的蔚克漢足想欲佮伊俐莎白重新開始，就算伊閣較溫柔體貼，猶是予伊俐莎白感覺不止仔受氣，這嘛是伊誠𤺪的因端。",
    "paragraph_id": 668,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "若想著眼前這个人，竟然是一个欲食毋討趁的浮浪貢，閣想欲來騙家己，哪袂予伊慼心佮餒志咧？閣較好笑的是，這个浮浪貢，竟然以為只要伊使目尾，家己就尾溜搖咧，隨綴伊去矣，這哪袂予伊俐莎白受氣咧？蔚克漢的這款態度，伊俐莎白是看出出；只是古早人講了誠好：好歹在心內，喙脣皮相款待。雖然氣甲，看著蔚克漢，伊俐莎白猶是激笑面佮伊接接。民兵團欲離開麥里鎮的前一工，蔚克漢和一寡軍官做伙來浪保恩食飯。",
    "paragraph_id": 669,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "蔚克漢一下看著伊俐莎白，就問伊佇漢斯福的生活，過了敢有四序？原本伊俐莎白無想欲佮伊拆破面，毋過，聽著蔚克漢閣敢提起這件代誌，所以，就刁故意講佇漢斯福的時，有三禮拜，捷捷佮許隆上校、達西先生有往來。一聽著按呢，蔚克漢的表情若親著生驚仝款；過無偌久，伊就鎮靜落來矣！了後就激皮皮，講早前有定定看著許隆上校。講伊是一位誠有風度的紳士，閣問伊俐莎白，是毋是有佮意許隆這个人？伊俐莎白隨歡頭喜面應講：誠佮意伊。",
    "paragraph_id": 670,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "蔚克漢聽煞，佯出「這也無啥」的表情，又閣問伊俐莎白彼三禮拜的詳細情形。蔚克漢問講：「你拄才講許隆佇羅辛蹛偌久？」  伊俐莎白回講：「差不多有三禮拜的時間。」  「恁敢有捷咧見面？」  「阮不時有見面，差不多逐工攏有見著。」  「伊的風度和他的表兄足無仝的，敢毋是？」  「確實是誠無仝！只是，達西先生這个人，若捌伊久了後，知影伊的性就好。",
    "paragraph_id": 671,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」 聽著伊俐莎白按呢講，予蔚克漢誠意外，就大聲問講：「若按呢就奇矣！歹勢，敢會當借問一下……」 講到遮，伊隨控制家己的聲調，對粗聲激甲較輕快，才閣紲接落去講：「伊佮別人咧講話的時，口氣敢有較好淡薄仔？對待別人敢有變較有禮貌？因為，我實在毋敢向望伊……」 蔚克漢的聲調降低落去，變甲閣較嚴肅矣:「向望伊會改頭換面。」 「才無彼款代誌!」伊俐莎白講：「我相信，達西自頭到尾攏是佮過去仝款。",
    "paragraph_id": 672,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」  蔚克漢一下聽著伊俐莎白講遮的話，毋知愛表示歡喜，抑是表示無相信，心內是又閣著急又閣驚。伊俐莎白又閣講：「我所講的：達西先生佮人鬥陣久了後，就知影伊的性。並毋是講伊的思想佮態度會變好，這是講，你若愈捌伊，對伊的個性就會愈了解。」 蔚克漢聽著這款話，心內難免驚惶，所以，規个面紅絳絳，看起來足不安。經過幾若分鐘久的恬靜，蔚克漢才沓沓共伊心虛的表情掩崁起來，才越過來面向伊俐莎白。",
    "paragraph_id": 673,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "蔚克漢用不止仔溫柔的聲調講：「你是足了解，我心內對達西先生是按怎的一種感覺；相信你嘛會當理解，是按怎我聽著伊較會曉做人，會予我遮爾仔歡喜。會曉做人，對像伊這款人，無定著無啥好處，煞加減對別人有幫贊。嘛因為伊有這款自覺，就袂親像以早對待我的按呢，予人食著遐大的虧。我只是咧驚，伊雖然有較會曉做人，煞只是欲做予伊彼个好額的阿姨看爾，欲予伊的阿姨看伊有夠重，講伊的好話。",
    "paragraph_id": 674,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "我不止仔清楚，達西佮蒂寶夫人見面的時，攏誠謹慎，這是為著伊想欲佮蒂寶小姐結婚。我敢講！伊所做的一切，攏是為著這个目的！」 聽著蔚克漢又閣按呢講，煞予伊俐莎白感覺誠愛笑，對伊干焦小可頕頭爾爾，並無出聲。這是因為伊俐莎白已經了解，蔚克漢又閣想欲佇伊的面頭前，共早前講過遐的代誌，閣來重餾一遍，伊俐莎白才無想欲佮伊繼續觸纏落去。這一暝，就按呢過去矣。",
    "paragraph_id": 675,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "蔚克漢表面上猶是佮平常時仔仝款歡喜，毋過，伊人就無守佇咧伊俐莎白遐矣。最後，這兩个人誠客氣互相講再會，無定著佇𪜶的心肝內，所希望的是：永遠莫閣再見面矣！俐蒂亞佇暗頓食煞，就綴福斯徹太太轉去麥里鎮，因為明仔載一透早，𪜶就欲對遐去光明鎮矣。俐蒂亞佮厝裡的人相辭的時，鬧熱甲若菜市仔，厝裡的人就干焦綺蒂有流目屎爾爾。是講，綺蒂會哭，毋是因為欲佮俐蒂亞分開，是咧懊惱家己袂當去，伊嘛誠怨妒俐蒂亞。",
    "paragraph_id": 676,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "班奈太太聲聲句句攏是祝福，伊閣千交代萬交代，叫伊毋通放棄好好仔享受的機會。因為班奈太太的聲頭實在有夠大，所以，這陣姊妹仔輕聲細說祝福的話，俐蒂亞一句嘛無聽著。【第四十二章】 若欲叫伊俐莎白對家己的家庭，來講看啥物是「幸福的婚姻」？啥物又閣是「快樂的家庭」？伊一定揣袂出有啥物通好形容的字句。",
    "paragraph_id": 677,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "當初時，班奈先生就是貪戀班奈太太的青春美麗，煞去娶著一个無智識閣甕肚的查某人，毋才結婚無偌久，伊對家己的牽手就完全無啥感情矣。翁仔某之間，應該愛有的互相體諒、互相信任的情份，班奈先生對家己的牽手就看無影跡，更加免講，佮伊做伙經營一个幸福美滿的家庭。若換做是別的查埔人，往往會佇外口花天酒地；班奈先生煞無佮意這款的做法，伊較愛蹛庄跤，上蓋愛的娛樂就是讀冊。另外，看牽手卸世眾去做戇代誌，嘛是伊的娛樂。",
    "paragraph_id": 678,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "親像班奈先生這款巧巧人，既然無想欲花天酒地，只好將天公伯仔所安排日子，度一工，算一工。伊俐莎白對班奈先生這款激外外的態度，從早就感覺足痛苦；而且，老爸看袂起老母的這款態度，嘛予序細看在眼內，予囡仔嘛對班奈太太無夠尊重，這予伊俐莎白感覺誠無適當。只是講，伊俐莎白尊重班奈先生的才華，又感激伊干焦愛看冊，袂去外口烏白亂舞，所以，就算對家己的阿爸有看袂過的所在，伊若會當諒情，就儘量莫去想起。",
    "paragraph_id": 679,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "只是講，這層無美滿的婚姻，為序細所帶來的不幸，伊俐莎白從來都毋捌像這馬，感受甲遮爾仔深。班奈先生靠勢家己的才華，不時咧恥笑家己的家後，毋但予班奈太太的見識無進步，閣予這个家庭造成種種的傷害。這一點，伊俐莎白加減會去想，若是做老爸的，會當好好仔牽教家後，時間一下久，就算是阿母猶是會歁歁，上無嘛袂做出失體面的代誌。蔚克漢走矣！雖然予伊俐莎白有較安慰，毋過，生活佇這个所在並無啥物較予伊歡喜的代誌。",
    "paragraph_id": 680,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "佇這个厝裡，逐不時都聽會著阿母佮小妹咧哼無聊，外口的宴會嘛無像早前有軍官彼時遐爾仔心適。這篷軍官走了後，綺蒂的心是有較穩定，毋過，另外彼个小妹，個性原底就無蓋好，現此時又閣綴人去軍營，規營滇滇的軍官佮海水浴場，佇這款環境內底，伊敢袂更加放蕩？敢會做出袂收煞的代誌？見想著遮的代誌，就會予伊俐莎白的心，更加齷齪。佇這款生活內底，唯一予伊俐莎白會向望得的，彼就是綴阿舅佮阿妗去大湖區遊覽。",
    "paragraph_id": 681,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "厝裡因為有班奈太太佮綺蒂咧吵家抐宅，若是會當出門逃予遠遠，這就會予伊俐莎白較安慰淡薄仔，若是珍嘛會當做伙去，彼就十全矣！俐蒂亞欲走的時陣，有答應欲捷寫批予班奈太太佮綺蒂，閣欲共沿路詳細的情景，齊講予𪜶聽。毋過，佇俐蒂亞離開足久足久了後，厝裡才有接著伊寫轉來的批，批內閣寫無幾逝。伊寫予班奈太太的批，見講攏講𪜶拄對圖書館轉來，有足濟軍官陪𪜶做伙去，無，就是講𪜶佇佗位看著好物，予伊足想欲買的。",
    "paragraph_id": 682,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "到今，伊已經買一軀長衫，一枝遮日的傘。俐蒂亞講伊本成欲共遮的物件寫較詳細予阿母知，若毋是講福斯徹太太又閣咧叫伊矣！若無就講𪜶又閣欲去軍營矣，無才調閣寫落去矣。伊寫予綺蒂的批，雖然有較長，毋過，全是無意義的話，有一寡無方便講的代誌，就用一粒一粒的烏點來表示。",
    "paragraph_id": 683,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "俐蒂亞走兩三禮拜了後，浪保恩才恢復正常，厝邊隔壁去倫敦歇冬的人全攏轉來矣，逐家攏換穿熱天的新衫，四界攏互相招欲啉茶、跳舞，班奈太太嘛佮以早仝款，不時咧厚沙屑。六月過了後，綺蒂就較正常矣，上無去麥里鎮的時，袂閣目屎流目屎滴，這予伊俐莎白看甲不止仔歡喜，伊誠希望這个小妹到聖誕節的時陣，會變甲較有理智，袂閣不時提起軍官的代誌矣。原底閣兩禮拜過了後，伊俐莎白就欲上北去遊覽矣！",
    "paragraph_id": 684,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "想袂到，這時嘉定太太煞寄一張批來，予原本預定好的行程延延落來，欲耍的所在嘛欲減少。批內講，嘉定先生因為有代誌愛處理，著愛等甲七月才有通出門，又閣講，伊干焦會當離開倫敦一個月爾爾，時間無蓋長，毋才袂當照原本的計畫去大湖區，極加會當到德比郡爾爾。嘉定太太批內講，其實德比郡就誠夠𪜶遊覽矣！",
    "paragraph_id": 685,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "短短才三禮拜的時間，佇遐會當好好仔享受，而且，嘉定太太足想欲去遐，因為伊較早捌佇遐蹛幾若冬，現此時，拄好會當去較早伊捌行踏過的所在，閣遊覽一遍。這張批予伊俐莎白足失望。本成伊就足想欲去大湖區，心內想講，若欲去遐，三禮拜的時間嘛已經誠冗矣！是講，伊是綴人去耍的，哪有權利通反對咧？只好叫家己愛看較開咧。若講著德比郡，就會予伊俐莎白想著足濟代誌。看著這个地名，若講伊無想著翩堡理佮內底的主人，彼是騙人的。",
    "paragraph_id": 686,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊俐莎白共家己講：「我一定有法度大大方方行入去伊的故鄉，趁伊無注意的時，共內底的寶物，看予過癮。」 欲出發的日期，延了閣再延，等了閣再等，總算是共嘉定翁仔某佮四个囡仔攏等來到浪保恩矣。嘉定先生有四个囡仔：一个八歲、一个六歲，攏是查某囡仔；另外彼兩个查埔的是比查某的閣加較幼茈。這四个囡仔攏欲留佇浪保恩，交予珍去照顧。珍個性溫柔閣大才，無論是欲教囡仔讀冊、抑是管顧𪜶食穿，攏誠妥當。",
    "paragraph_id": 687,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "嘉定翁仔某干焦佇浪保恩蹛一暝，第二工透早就佮伊俐莎白做伙去渡假矣。這三个人做伙去𨑨迌誠實是有伴，這款伴嘛毋是凊彩會做得。毋但體力愛相當，性地閣愛好，旅途當中無論搪著啥款無順序的所在，攏會當互相體諒，所以，有這款𨑨迌伴，伊俐莎白實在是心滿意足。這本冊毋是旅遊的冊，所以德比郡的風景，無論是有名抑是罕得聽著的，佇遮就無欲詳細介紹。這馬，咱干焦欲講彼个叫藍白鎮的所在，遐是嘉定翁仔某捌蹛過的所在。",
    "paragraph_id": 688,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "嘉定太太聽講這馬猶有熟似的人蹛佇咧遐，所以佇附近的遊覽區風景攏看煞了後，就欲踅對遐去，順紲行行看看咧。伊俐莎白聽嘉定太太講，離藍白鎮無五哩路就是翩堡理，雖然講無順路，毋過，若欲斡入去嘛干誠方便，所以，嘉定太太嘛想欲去遐參觀。嘉定先生表示同意，所以嘉定太太就問伊俐莎白：「這个所在你嘛捷聽著伊的名，敢有願意做伙去遐看覓咧？你嘛知，蔚克漢做囡仔的時，就是蹛咧遐的。",
    "paragraph_id": 689,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」 伊俐莎白聽著家己阿妗按呢問，感覺歹勢甲。伊俐莎白無想欲去翩堡理，毋過，伊更加無想欲講出真正的原因。所以就應講：氣派的別莊佮大樓，伊已經看誠濟去矣，實在無想欲閣去浪費時間。嘉定太太笑伊實頭，講：「若干焦是一棟裝潢甲媠媠的樓仔厝，我嘛無啥興趣，問題是，遐的花園佈置了有夠用心，美麗的樹林更加是全國無地比的。」 聽著家己阿妗按呢講，雖然心內猶誠無願意，毋過，伊俐莎白就毋敢閣出喙矣。",
    "paragraph_id": 690,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊若想著去遐可能會搪著達西，規个面就紅絳絳，若有影去拄著，彼就害囉！伊俐莎白心內咧想：猶是將一切的代誌攏講予阿妗聽好矣！較免冒險。毋過，伊翻頭閣想轉來，感覺按呢做嘛無妥當，無定著達西根本都無佇咧厝咧！，猶是私底下先去探聽，再來做決定。暗時欲睏進前，伊俐莎白無意無意，向飯店的女中探聽：翩堡理這个所在敢好？主人叫啥物名？敢會轉來歇熱？伊俐莎白一聽著講主人規个熱天攏袂轉來，不安的心，就齊安定落來矣！",
    "paragraph_id": 691,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "第二工透早，阿妗閣來問伊的時，伊俐莎白隨就激出無要緊的表情答應矣！【第四十三章】 這三个人坐踮馬車一直行，拄看著翩堡理外圍的樹林，伊俐莎白的心就硞硞跳袂煞，馬車一駛入去花園，伊俐莎白規个心更加不安。翩堡理的花園誠大，遠遠看過去，有懸懸低低的山崙，嘛有大大細細的溪水佮湖面。",
    "paragraph_id": 692,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "𪜶的馬車揀一个地勢上低的所在駛入翩堡理，沿路看著的是一欉過一欉的大樹，就若親像永遠行袂盡磅仝款，每一个斡角攏是美景，日頭光照著的所在，媠甲若一幅閣一幅圖。所有景緻，齊落佇伊俐莎白的目睭內，予伊的心充滿著感動佮感慨。行誠久去，馬車才行出樹林，繼續往前行。佇一搭不止仔懸的山坪面頂，有一座誠氣派的建築物，彼就是翩堡理山莊，到甲這時，才遠遠予𪜶看著！",
    "paragraph_id": 693,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "翩堡理山莊是一棟誠豪華的建築，伊用石頭做建材，起佇咧崁頂；厝後是樹仔發甲足茂的小山崙，厝前的溪水當咧飽流。所有的風景看起來攏誠天然，予人看袂出來遐其實是人工起的。伊俐莎白誠佮意這个所在。伊從來都毋捌看過有比遮閣較媠、閣較自然的景色，完全無受著世俗的污染，嘛予伊俐莎白雄雄浮現這款想法：佇翩堡理做女主人嘛袂䆀。想是按呢想，毋過，欲行入去翩堡理大樓的時，伊俐莎白煞頓蹬矣！",
    "paragraph_id": 694,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "若是昨昏所探聽的消息有重耽，按呢是欲按怎才好？就佇這時，來一位管家過來接待𪜶。這位管家是一位誠端莊的老阿桑，和一般好額人彼款有派頭的管家無仝，不而過，這个管家接待人客的禮數，是予𪜶料想袂到的周至，這三个人就按呢綴管家行入去翩堡理的飯廳。這間飯廳誠挑俍，嘛佈置甲誠幼膩，伊俐莎白略仔看一遍，就行倚窗仔邊去欣賞景緻。",
    "paragraph_id": 695,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "對這爿看過去，拄才所行過的彼片樹林，樹欉發甲實在有夠旺，山崁是又閣崎又閣好看，規四界攏整理甲誠好勢。佇這个山崁內底，山中有谷、谷中有溪、溪邊有林，一扇窗就若親像是一幅畫，無論是佇佗一間房、佗一面窗，看起攏遮爾仔媠氣，伊俐莎白愈欣賞是愈佮意這个所在。和羅辛比起來，翩堡理的裝潢較無遐虛華，有家己的風格，每一个桌櫃、窗仔簾齊佈置甲足雅氣。伊俐莎白佇心內暗暗仔講：「差一點仔我就是遮的女主人矣！",
    "paragraph_id": 696,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "若是按呢，無定著所有的房間我早就行透透，毋但免親像這馬以生份人的身份來參觀，而且閣會當邀請阿舅阿妗來遮做人客……」 想到遮，伊俐莎白雄雄又閣想起來：「這是無可能的！這完全是做袂到的代誌！我若嫁予伊，就看袂著阿舅佮阿妗矣！達西這个人是絕對袂予我邀請親情來遮的！」 佳哉想著這點，伊俐莎白才無後悔當初時的決定。伊俐莎白想欲問管家，主人敢誠實無佇咧厝？可惜，伊無勇氣開喙。",
    "paragraph_id": 697,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "後來，嘉定先生佇無意中，替伊俐莎白問出這个問題，聽管家太太講，達西確實無佇咧厝，毋過，明仔載會佮足濟朋友轉來。伊俐莎白聽著這个消息有夠歡喜！心內不止仔佳哉！𪜶無慢一工才來。嘉定太太喊伊俐莎白過去看一張小畫像。伊俐莎白行過去看，原來是一張蔚克漢的畫像，這張畫像和另外幾若張小畫像做伙吊佇壁爐架頂懸。管家太太看著𪜶停落來看，就行過來介紹，講這位是早前管家的後生，予老主人對細漢栽培到大漢。",
    "paragraph_id": 698,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "管家太太又閣講：「聽講伊這馬去投軍，恐驚已經變甲足放蕩矣！」 嘉定太太笑笑仔向伊俐莎白眼一下，是講，伊俐莎白實在是笑袂出來。管家太太指另外一張畫像講：「這个就是我這馬的主人，伊本人佮這張畫象有夠成。這張和彼張是仝時間畫的，差不多八年矣。」 嘉定太太看達西的這張畫像，講：「我捷聽人講起，恁主人生做一表人才，伊這面模仔，確實是畫了誠緣投……俐絲，你來講看覓，這張像，畫了有成抑無？",
    "paragraph_id": 699,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」 管家太太一下聽著伊俐莎白和主人有相捌，就對伊誠尊敬，講：「原來這位小姐佮達西先生有熟似？」 伊俐莎白規个面紅朱朱，應講：「無蓋熟。」 管家太太問講：「小姐，你敢有感覺伊生做誠好看？」 伊俐沙白應講：「是，誠好看。」 管家太太誠得意，講：「我敢講，我從來毋捌看過遮爾仔好看的主人。樓頂的畫室內底，猶有一張伊的畫像，比這張較大張，畫甲比這張閣較好。",
    "paragraph_id": 700,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "咱這馬徛的這間房，是老主人上蓋佮意的房，毋才所有畫像，猶是佮較早仝款，攏無去動著，伊在生的時，誠佮意這款細細仔張的像。」 管家太太又閣指另外一張達西小姐的畫像予伊看，彼是伊八歲的時陣畫的。嘉定先生問：「達西小姐敢有佮伊的阿兄仝款，生做遐爾仔好看？」 管家太太應講：「喔！彼曷著講！我從來都毋捌看過親像伊遮媠的小姐，閣遐爾仔有才華。伊逐日攏會彈琴佮唱歌。",
    "paragraph_id": 701,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "隔壁房內底，有一台拄買來的鋼琴，彼是阮主人送予伊的禮物。達西小姐明仔載嘛會綴達西先生做伙轉來。」 「恁主人逐冬佇翩堡理蹛的日子敢有濟？」 「我希望伊會當蹛較久咧！伊差不多逐年有半冬的時間會佇咧遮，達西小姐會佇遮歇熱。」 「若恁主人有娶某，蹛佇遮的時間就會較濟矣。」 「無錯！只是講，伊的親事毋知當時才會成？嘛毋知佗一家的小姐才配伊會起。」 管家太太的話，予嘉定翁仔某聽甲會愛笑。",
    "paragraph_id": 702,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊俐莎白講：「有你按呢褒，伊誠實足有面子。」 管家太太講：「我講的攏是實在話！捌伊的人攏會按呢講！」 伊俐莎白感覺這款話，講著有較膨風。管家太太又閣講：「我從伊四歲就來遮蹛做伙矣！這世人，我猶毋捌聽伊對別人講過一句重話。」 這幾句呵咾的話，予伊俐莎白毋敢相信，嘛予伊誠意外。伊早就斷定達西是一个歹性地的人，聽著這款話，更加想欲了解達西這个人。阿舅若知伊的心內咧想啥，所以又閣替伊出喙矣。",
    "paragraph_id": 703,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "嘉定先生講：「受當會起這款話的人，實在無幾个！你的運氣有夠好，拄著這款好主人。」 管家太太應講：「你講了有影！我嘛知影我好運！就算全世界行透透，嘛揣袂著一个比伊閣較好的人矣！我定定咧講：三歲看大，七歲看老。阮主人自細漢就是上乖、腹腸上大的囡仔，大漢敢會精差到佗位去？」 伊俐莎白聽著這號話，目睭褫甲大大蕊，掠管家太太金金看，佇伊的心內不時咧想：「達西敢誠實是像伊所講的按呢？",
    "paragraph_id": 704,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」 嘉定太太講：「老達西先生是一个了不起的人。」 管家太太講：「夫人，你講了誠著！伊確實是一个了不起的人，伊的孤囝佮伊若仝一个模仔印出來的，嘛親像伊體諒散凶人。」 嘉定先生認為管家太太的話，實在是褒了傷過頭去矣！毋過，世情就是「家己褒，較袂臭臊」，何況遮的話，閣予嘉定先生聽著趣味甲，所以就不時共話頭牽轉來遮。這个管家太太講達西有不止仔濟的優點。「伊是上蓋開明的地主，閣是上蓋好的主人！",
    "paragraph_id": 705,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊袂親像一般自私的少年人目頭懸，干焦會曉為家己按算。無論田佃抑是使用人，逐家攏對伊誠呵咾，是有人講伊誠自高，毋過，我從來毋捌看過伊激派頭。伊只不過是：無親像一般的少年家仔遐爾厚話爾爾。」 嘉定太太一面行，一面佇伊俐莎白的耳空邊輕輕仔講：「伊講的攏好話，只是講，這款好話和咱彼个可憐的朋友所講的，未免差傷濟矣。」 伊俐莎白應講：「無定著是咱予人諞去矣！」 嘉定太太講：「這哪有可能？",
    "paragraph_id": 706,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "咱聽著的消息，有影誠會靠得！」 這陣人行起去樓頂一間足媠的房間，這間房的裝潢和樓跤的比起來，加真高雅佮幼路，聽講是達西小姐舊年表示佮意這間房間，達西先生就隨交代人來款好勢，孤欲予達西小姐使用爾爾。「伊確實是一个誠好的阿兄！」伊俐莎白那講那行去窗仔邊看風景。「阮主人就是按呢疼小妹！只要會當予小妹歡喜的代誌，伊隨辦甲到，從來都袂予伊的小妹失望。",
    "paragraph_id": 707,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」 樓頂閣有幾若間房，有一間是畫室，內底有足濟誠媠的油畫，閣有達西家族的畫像。可惜，伊俐莎白看畫是外行，除了達西小姐所畫的水彩，油畫伊是完全無興趣。人物畫內底，伊行來行去，揣來揣去，就是想欲揣出家己捌的彼个人。最後，猶是予伊揣著一張看起來足成達西先生的畫像，內底的笑容，就若親像印象內底的人仝款。伊俐莎白佇這張畫像的面頭前徛誠久，看甲人攏愣去，連欲行出去畫室的時，又閣翻頭轉去看。",
    "paragraph_id": 708,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊俐莎白這時對畫內底的達西，有一陣真親切的感受，就算早前佮伊不時咧見面的時陣，嘛毋捌有這款感覺。有啥物會比一个從細漢看伊甲大的老管家，所講出來的話閣較值得信任咧？會當予下跤手人按呢呵咾，敢毋是誠寶貴？伊俐莎白到今才明白，達西無論是做一个阿兄，抑是維持一个庄頭，或者是扞一个家庭，伊的彼雙手，會當予遮爾仔濟的人幸福。伊會當予人快樂，嘛會當使人痛苦；伊有法度行善，嘛有法度作惡。",
    "paragraph_id": 709,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "這个管家太太所講的每一件代誌，攏看會出伊優良的品行，伊俐莎白徛佇達西畫像的面頭前，感覺畫中的彼兩蕊目睭掠伊金金相，予伊閣想著彼時達西對伊的感情。伊俐莎白了解著達西對家己的深情，是遐爾仔寶貴，現在伊已經袂見怪達西彼時求婚的唐突矣。翩堡理大樓會參觀得的所在，這三个人已經行透透，所以就佮管家太太相辭欲離開。管家太太有吩咐一个顧花園的等佇咧門跤口，會當引遮的人客去踅花園。這陣人行過草埔，行對溪仔邊去。",
    "paragraph_id": 710,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊俐莎白這時閣再停落來，越頭看翩堡理；嘉定這對翁仔某嘛綴咧停落來臆這棟厝的年代。無人料想會到，就佇這時，這間厝的主人拄好對一條路行對遮來矣！這兩个人佇看著對方的時已經離足近矣，達西雄雄出現，予伊俐莎白袂赴走閃，兩雙目睭佇這時相拍電，兩个人的面攏紅絳絳。達西看起來更加生驚，規个人愣佇遐，連動都無法度振動，後來，伊下決心了後，就行對𪜶遮來。",
    "paragraph_id": 711,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "達西向伊俐莎白請安問好，口氣雖然猶無法度足鎮靜，至少是足有禮貌。嘉定夫婦看著這个佮畫像足仝面的人，當咧佮伊俐莎白講話，所以，就徛佇咧離較遠的所在。達西誠客氣問伊俐莎白厝內底的人，是毋是攏誠好？這時，伊俐莎白規个頭殼挐氅氅，頭仔犁犁，根本都毋敢攑頭起來看伊，連應啥物話，家己都毋知影。達西的態度佮頂逝分開的時，若像另外一个人，這予伊俐莎白完全無料著。",
    "paragraph_id": 712,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "所以，達西愈講話，伊俐莎白就愈歹勢，伊佇頭殼內想來想去，感覺家己有夠落氣，來人兜閣去予人發現，面子全卸了了！佇短短的這幾分鐘內，煞變做是伊俐莎白這世人上蓋歹度的時間。其實，達西嘛無比伊俐莎白較自在，伊講話的聲調嘛無往過遐爾仔鎮靜。伊問伊俐莎白是當時對浪保恩出發的？佇德比郡蹛偌久矣？這款問題，問了閣再問，而且，閣問甲足無頭神的，對遮就看會出伊心肝內仝款是亂操操。",
    "paragraph_id": 713,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "最後，達西若親像已經無話通講，恬恬徛佇遐幾若分鐘，忽然間，伊下決心了後，就告辭行轉去矣。嘉定翁仔某到甲這時，才行去伊俐莎白的面頭前，呵咾達西生做誠實是誠將才，風度予人誠欣賞。伊俐莎白是滿腹的心事，感覺足見笑、足後悔。天啊！家己是按怎欲來咧？像達西目頭遮懸的人，像這款「無人請，家己來」的行為，定著會予伊看袂起！哎唷！達西哪會提早一工轉來咧？早知，提早十分鐘離開就袂發生這款代誌矣！哪會遮爾仔聖拄聖咧！",
    "paragraph_id": 714,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "達西的態度，哪會佮較早無仝？閣會自動行過來講話，干焦這點，就予人料想袂到；而且，伊的態度閣是遮爾仔斯文，口氣溫柔閣好禮，是早前連看都毋捌看過的。頂逝，達西佇羅辛挈批予伊的彼當陣，喙裡講出來的話，和這馬是天差咧地，種種的情景，伊俐莎白煞毋知愛怎樣解釋，嘛想無。嘉定𪜶這三个人沿溪仔邊的細條路，愈行地勢愈低，眼前的風景愈看愈清幽，嘉定翁仔某不時咧喊伊俐莎白佮𪜶做伙欣賞。",
    "paragraph_id": 715,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "只是，伊俐莎白規个心攏無佇咧遮，佇伊的心內，干焦要意達西先生爾。現此時，達西是徛佇咧翩堡理的佗位？伊這馬咧想啥？伊的心內是按怎看待家己的？敢有這个可能？達西願去犯天下間無人會犯的錯誤，對家己猶有感情？無定著達西對彼段感情已經放下，才會遮爾仔客氣。是講，聽伊講話的聲調，又閣若無親像無要無緊的模樣。伊俐莎白毋知達西看著伊，是歡喜？抑是艱苦？看伊彼款形，達西的心肝頭絕對毋是鎮靜。",
    "paragraph_id": 716,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "嘉定先生佮嘉定太太攏問伊俐莎白是咧戇神啥？伊才提醒家己，千萬毋通閣烏白想落去矣。𪜶行入去樹林，開始𬦰崎，對樹林的空縫看出去，規山坪的景緻逐搭攏看會著。嘉定先生講伊想欲規粒山踅透透，毋過閣驚行袂去。管花園的人誠得意對伊講，若欲踅一輾著愛十英哩路呢！所以，嘉定先生的計劃就按呢取消去，干焦沿平常時仔較捷人行的小路，佇山崁佮溪仔邊彎來踅去。",
    "paragraph_id": 717,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "迒過溪流佮柴橋，迵過樹林佮小路，遠遠的低樹仔看著有夠媠，伊俐莎白本底有想欲行過去看，毋過這時嘉定太太已經行袂落去矣，規心干焦想欲緊轉去馬車遐歇睏，所以，伊俐莎白只好順伊的意，對溪仔墘拋近路，行轉去翩堡理的住宅遐去。𪜶行甲實在有夠慢，這是因為嘉定先生看著溪仔底有魚，伊不止仔興釣魚，煞因為傷無閒，無時間通釣，現此時有人佮伊講釣魚的代誌，伊無講甲過癮哪會得咧？！毋才會這段路，行咧停咧，行足久足久。",
    "paragraph_id": 718,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "就佇𪜶沓沓仔趖的時，又閣看著達西行對遮來，予所有的人攏驚一趒，尤其是伊俐莎白。這搭的樹仔無親像拄才遐發甲密密密，所以𪜶佇誠遠就看著達西先生矣！這嘛予伊俐莎白較有時間來準備，伊下定決心，若是達西閣欲來佮伊講話，一定愛較鎮靜，莫予伊看著家己著生驚的模樣。伊俐莎白原本以為伊會斡去另外一條小路，因為佇轉彎的所在，達西的形影予樹仔遮牢咧，後來才確定，伊確實是對𪜶遮行過來。",
    "paragraph_id": 719,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "達西的表現佮拄才仝款，毋但謙和閣捌禮數，無任何派頭佮失禮的所在，所以伊俐莎白嘛看樣學樣，呵咾翩堡理足媠。伊俐莎白拄才講兩句仔好話爾爾，心內不安的情緒，又閣浮出來矣。像按呢講翩堡理的好話，敢袂予達西先生誤會咧？想到遮，伊俐莎白的面又閣紅起來，隨就恬去矣。嘉定太太徛佇伊俐莎白的後壁，當當伊俐莎白恬恬無出聲的時，達西請伊俐莎白共眼前這兩位朋友紹介予伊。看著達西遮爾仔有禮貌，予伊俐莎白完全料想袂到。",
    "paragraph_id": 720,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "想當初，伊向家己求婚的時陣，毋是苛頭甲？毋是共家己的親情朋友攏看無目地？現此時，達西煞將阿舅佮阿妗當做是高尚的人士，要求伊來做紹介，予伊俐莎白強強欲笑出來。「若是伊知影這兩位是啥物款的人，毋知會偌爾仔著驚咧！」 雖罔伊俐莎白按呢想，猶是隨替達西介紹。伊那對達西說明這兩位的身份，那偷偷仔看達西的面色：敢會堪得？敢會起跤lōng？達西知影眼前的這兩位人物是伊俐莎白的至親了後，有影驚一趒！",
    "paragraph_id": 721,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "是講，伊毋但無驚甲閬港，閣留落來陪咧做伙行，陪嘉定先生開講。達西按呢做，伊俐莎白當然是又閣歡喜、又閣得意，因為按呢達西就會知影，班家猶閣有一寡較好的親情。伊俐莎白誠注意聽達西佮嘉定先生講話的內容。佳哉！嘉定先生的行踏佮交談，攏予人知影伊是一位有內才，學問滿腹內的人，興趣佮風度攏誠高尚。無偌久，就講著釣魚這件代誌。",
    "paragraph_id": 722,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊俐莎白有聽著達西不止仔客氣對嘉定先生講起，既然蹛佇附近爾，佇𪜶猶未離開進前，歡迎嘉定先生隨時來遮釣魚仔，閣有允講欲借伊釣竿仔，又閣指予伊看，佇這條溪佗位的魚上蓋濟。嘉定太太是勾伊俐莎白的手做伙行，閣向伊使一个目箭過去，表示伊誠意外。伊俐莎白雖然無講啥，毋過，心內實在有夠得意！因為逐家攏看會出來，這遍達西會遮爾仔好禮，當然是為著欲予伊俐莎白歡喜。伊俐莎白佇心內一遍問過一遍：「伊哪會按呢改遮濟咧？",
    "paragraph_id": 723,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "敢誠實為著我？驚洗面會去礙著鼻，才會變甲遮爾仔溫馴？敢會是我頂逝共伊罵甲臭頭，才予伊改頭換面？閣按怎講，一定無可能是因為伊猶閣咧愛我，才會按呢！」 兩个查某的行進前，兩个查埔的綴在後，行有一節仔路了後，停佇咧溪仔邊欣賞一寡較奇巧的草蔬。後來，嘉定太太講伊行著有較忝，閣講伊俐莎白的手骨無家己翁婿的勇，所以就換來牽嘉定先生，尾手伊俐莎白就換佮達西並頭行矣。",
    "paragraph_id": 724,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "頭起先，這兩个人攏恬恬，落尾是伊俐莎白先開喙，講這見會來遮，有事先探聽，知影達西無佇厝，才會來遮遊覽，所以看著伊的時，感覺有夠意外。達西講本底確實是按呢，只是伊和會計有代誌欲參詳，毋才會提早轉來翩堡理。達西講：「其他的人客，明仔載透早就會來矣！其中嘛有你捌的人，賓利先生和伊的姊妹仔嘛攏會來。」 停一睏仔了後，達西又閣講：「佇遮的人內底，有一个我想欲特別紹介予你熟似，彼个就是阮小妹。",
    "paragraph_id": 725,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "我想欲趁恁猶佇遮的時，共阮小妹介紹予恁，毋知敢會當予我一个面子？敢會感覺按呢傷唐突？」 達西的請求，予伊俐莎白歡喜甲毋知欲如何是好。伊隨就感覺著：達西小姐會想欲佮伊熟似，一定是這个做阿兄的鼓舞！干焦是想著這一點，伊俐莎白就心滿意足矣！這兩个人恬恬向前行，佇𪜶的心肝內攏有講袂出喙的心事。伊俐莎白是足不安，因為這款代誌傷過無情理。",
    "paragraph_id": 726,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "猶毋過，伊閣暗暗仔歡喜：達西會想欲共小妹介紹予伊熟似，這是偌爾仔大的面子啊！這兩个的跤步愈行愈緊，行到馬車遐的時，嘉定這對翁仔某，猶離甲足遠的。達西邀請伊俐莎白入去厝裡坐一下，伊俐莎白講家己袂忝，所以，𪜶就徛佇咧草埔仔頂懸。這時間實在過了有夠慢！伊俐莎白心肝頭挐絞絞，該講的話攏講了矣，是按怎阿妗猶敢若親像龜咧趖？按怎攏行袂到位？",
    "paragraph_id": 727,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "誠無簡單等著這對翁仔某，達西再三邀請逐家入去客廳小歇睏一下，只是逐家攏誠客氣，互相誠有禮貌就相辭矣。坐佇馬車內，嘉定翁仔某就開喙評論達西今仔日的表現。𪜶兩个人攏講達西的人品，比本底家己所想的閣較好。嘉定先生講：「這个人風度好，有禮貌閣斯文，而且閣袂激派頭。」 嘉定太太講：「伊確實有小可仔高高在上的形，毋過，這干焦是風度上有沐一點仔按呢的氣爾爾，袂使人厭。",
    "paragraph_id": 728,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "現此時，我感覺彼个管家太太講的話，一點仔都無重耽，有人講伊驕傲，我是看袂出來。」 嘉定先生講：「受伊按呢款待，有影予人想袂到，這毋是浮冇的禮數爾，是真正的好禮。其實伊免遮爾仔好禮，伊佮咱伊俐莎白也無啥特別的交情。」 嘉定太太講：「俐絲啊！伊當然無親像蔚克漢生做遐爾仔飄撇，或者是講，伊人無像蔚克漢會佮人有講有笑。毋過，你哪會講伊足顧人怨咧？",
    "paragraph_id": 729,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」 伊俐莎白直直解釋講，自從頂遍佇肯特郡遇著達西的時，就比早前較好感，親像今仔日按呢遮親切，伊家己嘛是頭一擺看著。嘉定先生講：「我看伊遮厚禮數，無定著只是喙脣皮仔咧客氣爾，好額人攏嘛是這款形；伊雖然邀請我時常去遐釣魚，這款話嘛袂總信得，無定著，有一工伊會雄雄變面，連門跤口都無愛予我入去。」 伊俐莎白感覺家己的阿舅佮阿妗有影是誤會達西的個性矣！毋過，伊並無講出來。",
    "paragraph_id": 730,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "嘉定太太講：「對我所看著這寡仔情景來講，誠想袂出伊哪會對可憐的蔚克漢遮狼毒，伊看起來心肝袂䆀啊！達西講話的時，喙角的表情予人誠佮意。面容確實是較莊嚴無錯，毋過，應該是無人會因為按呢就予人講心肝烏漉肚。只是講乎，𤆬咱去參觀的管家太太，誠實共伊的個性褒甲全世界無地揣！有幾若改，我攏差一點仔就笑出來矣。我看，伊定著是一个足慷慨的主人，佇下跤手人的目睭內，主人的個性，就是敢有慷慨無。",
    "paragraph_id": 731,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」 伊俐莎白聽到遮，感覺無替達西講兩句仔話袂使。伊就誠細膩共達西和蔚克漢的代誌，聊聊仔講予家己的阿舅佮阿妗聽。伊講，達西佇肯特郡有一寡親友，捌佮伊講過，講達西和蔚克漢這兩个人的人品，和好德福郡的人所認知有出入。為著欲證明這點，伊俐莎白共兩个人佇錢項的往來，全部攏講出來。雖然無講是啥人講的，伊俐莎白共𪜶講遮的代誌攏誠可靠，予嘉定太太聽甲喙仔開開，無法度相信。",
    "paragraph_id": 732,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "雖然佇翩堡理行遮爾仔濟路，予嘉定太太感覺疲勞，毋過，歇晝過、飯食飽，伊隨就閣有氣力去老朋友遐行踏。伊俐莎白佮嘉定太太無仝，日時所發生的一切，實在予伊感覺足心適。伊俐莎白規心攏咧想：達西先生今仔日為啥物會遮爾仔好禮？為啥物會想欲共伊的小妹介紹予伊？【第四十四章】 伊俐莎白原本是想講達西小姐若到翩堡理，達西隔轉工就會𤆬小妹來拜訪伊；想袂到伊完全料錯囉！",
    "paragraph_id": 733,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "彼工𪜶才轉去旅社無偌久，就佇窗仔外看著一台雙輪的馬車，駛對遮過來。伊俐莎白看著車夫所穿的制服，心內就有數矣，伊就共伊的阿舅佮阿妗講：連鞭有貴客欲來矣。嘉定翁仔某聽了攏驚一趒！𪜶看著伊俐莎白的歹勢𪜶，閣將昨昏的種種情景，前前後後全想一擺，雖然早前毋知頭毋知尾，無看出達西去愛著𪜶的外甥女，現在看來，絕對是按呢！若無，就無法度解釋，伊是按怎會遮爾仔好禮矣。",
    "paragraph_id": 734,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "佇嘉定翁仔某起心動念的時，伊俐莎白本人嘛心肝亂操操。伊俐莎白坐也毋是，徛也毋是，想來想去，感覺有夠操煩。伊驚的是：達西先生因為愛伊，會佇達西小妹面頭前，將伊講了傷好。伊驚家己根本都袂予達西小姐佮意。落尾，達西這對兄妹仔就行入來旅社，逐家誠正式互相紹介。",
    "paragraph_id": 735,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "自從伊俐莎白來藍白鎮了後，攏聽人講達西小姐是苛頭性，是一个看懸無看低的人；毋過，才一觸仔久爾，伊俐莎白就會使斷定，人所講的這款個性，只不過是達西小姐傷過頭閉思，歹勢佮人講話，毋才會予人有這款想法。達西小姐生做誠懸，身材比伊俐莎白較粗勇，雖然才十六歲爾爾，動作佮姿態攏佮大人一模一樣，端莊閣大方。",
    "paragraph_id": 736,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "達西小姐雖然無伊的阿兄生做遐爾仔好看，毋過，面模仔嘛生做誠巧彼號形，外表看起來謙和、雅氣，原底伊俐莎白叫是會親像達西按呢的貓毛性，現此時看來並毋是按呢，所以，硩佇心肝頭彼粒大石頭，總算是囥落來矣！過無偌久，達西就共伊俐莎白講賓利嘛會來拜訪伊。伊俐莎白歡迎的話都猶未講出喙，隨聽著賓利先生兇兇狂狂𬦰樓梯的跤步聲。這時，伊俐莎白對賓利的憤慨早就拍毋見去矣！",
    "paragraph_id": 737,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "就算加減猶會怨伊，看著伊這款情深意切、急欲見面的情景，彼怨氣，早就毋知消對佗位去矣！賓利親切問起班家的人是毋是攏誠平安？雖然這只不過是幾句仔誠四常的問安，毋過，伊彼款面容，予伊看起來佮較早仝款，予人誠佮意。嘉定翁仔某佮伊俐莎白嘛是有仝款的感覺，認為賓利確實是一个誠有意思的人，早就想欲見矣！閣再講，對達西先生佮外甥女的關係，實在感覺足好玄，所以嘛偷偷仔咧相這兩人見面的情景。",
    "paragraph_id": 738,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "嘉定夫婦斷定達西佮伊俐莎白，上無有一个人已經跋落去愛河矣！雖然查某的心思猶閣掠袂定，查埔的這爿，已經是愛甲綿死綿爛矣。眾人內底，伊俐莎白是上蓋無閒的。伊俐莎白欲知影在場每一个人對伊的看法，閣愛確定家己對每一个人的想法，又閣欲予逐个人攏佮意伊。伊俐莎白上驚人會無佮意伊，干干仔今仔日來的人客，早就對伊誠要意閣有好感。賓利本成就欲佮伊和好，達西小姐足想欲佮伊結好緣，達西更加免講，早就愛著較慘死。",
    "paragraph_id": 739,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊俐莎白一下看著賓利，自然就想著家己的阿姊。伊俐誠想欲知影，賓利是毋是佮家已仝款，不時會去想著珍？有一、兩改，伊俐莎白發覺賓利看伊的眼光，敢若親像欲對家己的身上揣出佮阿姊相仝的所在。只是講，這嘛可能是家己咧烏白想，話閣講轉來，伊俐莎白是誠確定一件代誌，賓利先生對達西小姐完全無意，這兩个人看袂出有任何感情的牽連。按呢看起來，賓利小姐對阿兄親事的向望，無一定會實現。",
    "paragraph_id": 740,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊俐莎白隨發覺伊無想重耽去，因為賓利足想欲將話題踅對珍的身軀頂去，可惜，伊無勇氣，干焦趁別人講著珍的時，用足遺憾的口氣對伊俐莎白講：「我佮伊誠久無見面矣！誠無福氣！差不多八個外月無見著面呢！阮是十一月二六彼工分開的，彼一工，咱逐家攏佇咧尼德菲山莊跳舞。」 伊俐莎白看賓利連日子都記甲遮爾清楚，就不止仔歡喜。後來賓利趁人無注意的時，向伊問起所有的姊妹仔是毋是全佇咧浪保恩。",
    "paragraph_id": 741,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "講起來，前前後後遮的話，本身並無啥，毋過，講的人伊的神色態度，予人感覺內情並無遐簡單。伊俐莎白雖然袂當定定看對達西彼爿去，毋過，只要伊有越過去遐，就會看見達西的表情總是遐爾仔親切，閣詳細聽伊和嘉定翁仔某咧講話的時，毋但袂驕傲，更加無高高在上的氣口。這予伊俐莎白的心內暗暗仔歡喜，若準昨昏遇著達西的時，伊好禮的模樣是激出來的，上無到今仔日猶維持牢咧。",
    "paragraph_id": 742,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "才幾個月前爾，達西猶認為佮伊的親情有往來，是有失身份的代誌；如今，毋但欲接接，閣想欲予𪜶有好印象。伊俐莎白看著達西惜花連盆，毋但對家己禮貌周至，對這款伊捌聲聲句句講看袂入目的親情，嘛禮數原在。種種的情景，哪袂予伊俐莎白歡喜佮激動咧？",
    "paragraph_id": 743,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊從來都毋捌看過達西會遮爾仔扶別人，無論伊佇尼德菲山莊抑是佇羅辛遐，無論做伙的是好朋友抑是高貴的親情，毋捌看伊親像這馬按呢有講有笑，講起來，這款熱情也袂增加著伊的體面，更加免講和阿舅這款身份的人牽親引戚，干焦會予尼德菲山莊佮羅辛花園遐的太太小姐恥笑佮責備爾爾。這陣貴客佇遮坐欲半點外鐘，欲走的時，達西提醒伊的小妹，愛邀請嘉定翁仔某佮班奈小姐，去翩堡理食飯。",
    "paragraph_id": 744,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "達西小姐雖然罕得咧邀請人客，所以有小可仔膽膽、袂慣勢，毋過聽阿兄按呢講，隨就照做矣。嘉定太太看外甥女的態度，感覺伊是咧歹勢，並毋是無想欲去；又閣看著家己的翁婿，足想欲去的彼款形，所以，伊一聲就替這兩个人答應落來，閣共日期定咧後日。賓利表示誠歡喜，因為伊就閣有機會和伊俐莎白講話矣，伊猶有誠濟話想欲講。伊俐莎白認為這表示伊想欲對伊俐莎白的喙裡，探聽珍的消息，心內就不止仔樂暢。",
    "paragraph_id": 745,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "雖然佇彼當時，伊俐莎白並無啥特別的感覺，毋過，人客走了後，彼半點鐘久的會面，予伊愈想愈歡喜，愈想愈得意，伊驚家己的阿舅佮阿妗會來一枝柄問到底，足想欲緊走，所以聽著阿舅佮阿妗共賓利褒煞了後，伊俐莎白就趕緊去換衫矣。講實在的，這點，伊俐莎白實在是免去驚代先，嘉定翁仔某的心內早就有數，才袂佇這坎站來點破伊的心事。看起來是誠明顯，這兩位少年人的交情，並毋是早前所想的遐爾仔簡單，達西足明顯是愛著伊俐莎白矣！",
    "paragraph_id": 746,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "嘉定翁仔某，現在所想著的齊是達西先生的好。從和達西先生熟似到今，嘉定翁仔某實在揣袂出伊有啥物欠點，伊是遮爾仔客氣，予𪜶誠感心。這馬𪜶較願意相信彼个管家太太的話，因為伊自達西四歲就佇遐工作，當然較清楚伊的做人；而且管家太太本身就誠使人敬重，伊講的話，當然就較使人信任。若講著自高，達西無定著確實目頭有較懸，就算伊無自高，鎮上的人，看𪜶全家規年迵天攏無來行踏，當然會講伊囂俳。",
    "paragraph_id": 747,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "除了這點，達西是眾人公認誠大範的人，濟苦救貧，伊攏是大出手。若講著蔚克漢，佇遮有誠濟人看伊無；雖然無人清楚伊佮達西之間有啥物恩怨，毋過，每一个人攏知影，蔚克漢離開德比郡的時，有欠誠濟錢，遐的負債，全是達西替伊還清的。伊俐莎白這暝，規心攏咧想翩堡理的主人。伊倒佇眠床頂，反來反去兩點外鐘攏睏袂去，翻過來，想過去，猶是分袂出家己對達西，到底是愛抑是慼。",
    "paragraph_id": 748,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "當然，現此時家己是袂恨伊，絕對袂恨伊，就算講早前捌怨過伊，現此時嘛全消無去矣。伊俐莎白既然承認達西有遐爾濟高尚的人品，對伊自然就誠尊存；而且，這馬逐家攏咧講伊的好話，昨昏閣看著種種的情景，看會出原來達西嘛是一个個性誠溫馴的人，所以，佇伊俐莎白的心目中，除了尊敬，又閣加添幾分的親切。毋但是按呢爾，伊俐莎白閣感激達西先生。",
    "paragraph_id": 749,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "這並毋是達西捌愛著自己，是因為當初時家己遐爾仔衝碰，拒絕伊、錯怪伊，事過了後，達西猶是無計較，猶是仝款遐爾仔愛伊。原本，伊俐莎白叫是達西會慼伊入骨，這世人絕對袂閣再原諒伊；毋過，這擺閣見面，達西看起來並毋是按呢。而且，達西這遍並無著急欲追求伊俐莎白，雖然看會出來猶原是舊情難忘，毋過達西顛倒是誠希望家己的小妹，會當佮伊俐莎白有一个好的開始。",
    "paragraph_id": 750,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "原本遮聳勢的查埔人，這時煞變甲遮爾仔謙和，毋但予人料想袂到，嘛予伊俐莎白對伊誠感激。伊俐想白咧想，這一切，絕對是情深似海的力量，才予達西改變遮爾濟。對達西的感情，雖然伊俐莎白猶講袂出家己具體的想法，毋過佇伊的心內，煞有深深的感動，更加希望這款感情會當繼續落去。伊俐莎白尊敬達西，毋但器重伊，更加感激伊，所以，對未來的幸福，伊俐莎白難免會閣去想著。",
    "paragraph_id": 751,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊相信家己猶是有才調予達西再度提起求婚，只是講，家己敢誠實會當大膽展現這款才調，來達成雙方的幸福。暗時，伊俐莎白佮阿妗參詳，就算無法度親像達西小姐禮貌周至，上無，嘛應該愛回拜才算有禮貌。隔轉工早頓食煞，嘉定先生隨就出門去矣，因為前一工和達西見面的時，又閣講著釣魚的代誌，所以，就約束好勢，今仔日中晝欲去翩堡理和這幾个紳士做伙見面釣魚。【第四十五章】 伊俐莎白現此時知影矣！",
    "paragraph_id": 752,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "賓利小姐頭起先會討厭伊，上主要的原因就是咧食醋。伊俐莎白既然知影其中的因端矣，就有心理準備，這擺去翩堡理，賓利小姐對伊是絕對袂有啥物好面腔的。一下到翩堡理，使用人就領𪜶過中庭，行入去客廳。達西小姐己經等佇咧客廳，準備欲接待人客矣！客聽內底，猶有虎斯太太、賓利小姐，以及佇倫敦和達西小姐蹛做伙的雷太太。達西小姐的禮貌是誠周至，只不過態度有淡薄仔無自然。",
    "paragraph_id": 753,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "這當然是因為達西小姐家己閉思，驚會去失禮著才會按呢，毋過，若身份比伊較低的人來看，這款無自然的態度，可能會予人誤會伊是咧激派頭。佳哉！嘉定太太佮伊俐莎白是明事理的人，不但無這款感覺，顛倒閣誠同情伊的閉思。這陣人相借問了後，就佇客廳的膨椅坐落來，了後，有一段誠長的時間，攏無甲半个人出聲，這款氣氛予逐家攏真礙虐。後來，猶是雷太太先開喙。",
    "paragraph_id": 754,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "看會出來，雷太太實在是親切閣大範的人，伊一直想欲揣話頭予逐家講；嘛佳哉有伊佮嘉定太太一直對話，閣加上伊俐莎白三不五時仔插幾句仔話，氣氛才有較鬧熱一屑仔。達西小姐並毋是無想欲佮人講話，伊是想欲講煞無勇氣，干焦會當趁人無注意的時，低低仔應一、兩聲，對伊來講，按呢佮人客接接，是有夠難得的矣！",
    "paragraph_id": 755,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊俐莎白發覺賓利小姐一直咧掠伊金金相，而且，閣相甲不止仔斟酌，尤其當伊佮達西小姐講話的時，更加咧注意聽𪜶到底是講啥物話。就是這款氣氛，伊俐莎白足向望男客會當趕緊入來，按呢才袂遮爾仔無聊。只是講，伊俐莎白又閣驚，驚𪜶入來了後，家己平靜的心，會來起波浪。致使伊俐莎白根本都分袂清楚家己，到底是希望男客入來？抑是驚男客入來？雄雄，伊俐莎白聽著冷冰冰的一句話，予伊驚一趒足大趒！",
    "paragraph_id": 756,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "原來是賓利小姐開金口，問班家所有的人是毋是平安？有來有去，伊俐莎白嘛仝款用冷淡的態度，凊彩簡單應付伊，了後，這兩个人就無閣再講話矣。佇伊俐莎白佮嘉定太太來無偌久的時陣，使用人早就共冷盤、點心佮各種水果款好勢送過來矣，只是達西小姐一直袂記得叫人愛捀過來。所以雷太太一直笑笑仔向達西小姐使目箭，提醒伊愛請人客食物件。",
    "paragraph_id": 757,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "講話毋是人人會，毋過，若欲食物件，逐家著愛圍倚過來，尾手，逐家就攏圍佇桌仔邊，做伙食豐沛的點心。就佇這時，達西先生行入來矣！雖然講伊俐莎白有影足希望達西會當佇遮，猶毋過，伊真正來的時，猶無一分鐘久，伊俐莎白的心隨就亂操操，予伊感覺達西猶是莫入來較好。話閣講翻頭，達西原本佮朋友陪嘉定先生佇溪仔邊釣魚，後來聽講伊講嘉定太太佮伊俐莎白嘛欲來拜訪達西小姐，隨就離開釣魚的這陣男士，緊趕轉來厝裡。",
    "paragraph_id": 758,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊俐莎白看伊著行入來，就隨下定決心，一定愛予家己看起來自在閣定著。伊俐莎白的這款決心確實有必要，因為現此時伊無魂附體，全然毋知家己咧創啥。閣再講，現場的每一个人攏咧注意，達西佮伊俐莎白這兩人到底是咧變啥魍？雖然每一个人攏誠好玄，毋過無人親像賓利小姐表現甲遮爾仔明顯；伊無論是佮達西講話，抑是佮伊俐莎白問安，伊的笑容是甜甲會驚死人，這是刁工欲做予達西看的，就知影賓利小姐對達西猶袂完全死心。",
    "paragraph_id": 759,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "達西小姐看著阿兄行入來了後，就盡量開喙。伊俐莎白看會出來，達西足希望這个小妹會當佮家己加講幾句仔話。遮的情景，予賓利小姐看在眼內，伊不止仔受氣，就共禮貌齊抨佇尻脊骿，掠著機會就共伊俐莎白供體。「請教一下，伊俐莎白小姐，麥里鎮的民兵團毋是徙走去矣？貴府定著認為這是一種損失，敢毋是？",
    "paragraph_id": 760,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」 賓利小姐當達西的面，毋敢直接講起蔚克漢這个名，毋過，伊俐莎白知影伊講的就是這个人，難免想著早前佮蔚克漢來往的情景，予伊感覺不止仔的艱苦。伊俐莎白知影這是惡意的攻擊，所以就用誠冷淡、無要意的態度去回應賓利小姐。伊俐莎白咧回答的時，有相對達西先生遐去。伊看著達西規个面仔紅記記，掠伊俐莎白金金看；達西小姐更加驚惶，頭仔犁犁，一句話都講袂出來。",
    "paragraph_id": 761,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "賓利小姐若知伊講這款不三不四的話，會予意中人遮爾仔痛苦，伊應該袂講出這款話。賓利小姐就是存心欲擾亂伊俐莎白的心情，伊叫是伊俐莎白捌佮意過蔚克漢，所以就刁故意講起來，欲卸伊的面子，予達西看伊無，甚至閣會當予達西想起伊俐莎白彼幾个袂得見人的小妹，為民兵團捌舞出偌濟笑破人的喙的戇代誌。",
    "paragraph_id": 762,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "有關達西小姐捌想欲佮蔚克漢相𤆬走的代誌，賓利小姐攏毋知影；達西的喙誠密，除了伊俐莎白以外，伊毋捌對任何人講過，尤其是賓利的親情朋友，更加保守秘密。達西原底就拍算欲佮賓利結親情，所以達西小姐的見笑代，更加袂當講予人知。達西看伊俐莎白無任何特殊的反應，不安的心才定落來。賓利小姐是失望兼苦惱，所以就無閣再提起蔚克漢，達西小姐嘛誠緊就恢復正常矣，毋過，猶是不時咧探阿兄的面色，驚阿兄閣會想起較早的代誌。",
    "paragraph_id": 763,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "原本賓利小姐會按呢做，是想欲予達西討厭伊俐莎白，將對伊的留戀搝轉來家己的身上，想袂到按呢做的結果，顛倒是予達西對伊俐莎白的感情，愈落愈重。過無偌久了後，嘉定太太佮伊俐莎白就相辭矣。達西送人客出去上馬車的時，賓利小姐就趁機會講伊俐莎白的歹話，無論是人品、穿插佮行踏，攏予伊嫌甲無一塊仔好。",
    "paragraph_id": 764,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "對賓利小姐的話，達西小姐並無開喙應，因為伊心內咧想，既然阿兄共伊俐莎白講甲遮爾仔好，這个人定著是足得人疼，毋才這改看著伊俐莎白，予伊感覺不止仔親切閣古錐。達西轉來客廳的了後，賓利小姐又閣共拄才講予達西小姐聽的話，重新閣講一改。「達西先生，早起看著伊俐莎白．班奈小姐，伊的面色實在是有夠䆀！從舊年的寒人到今，伊實在變甲袂看得！我猶毋捌看過親像伊遮䆀的人！謼！",
    "paragraph_id": 765,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊的皮膚實在是烏閣粗，阮兩个姊妹仔，誠實是強欲袂記得伊矣！」 這款話，予達西心內無啥歡喜，毋過，伊猶是誠冷淡回應賓利小姐，講家己看袂出伊俐莎白有啥物改變，皮膚只不過有較烏淡薄仔，這應該是熱天旅行所造成的，無啥物好奇怪的。賓利小姐講：「老實講，我根本都看袂出伊有佗位仔媠。伊的面傷瘦，皮膚閣袂金滑，目眉生甲若雜草咧，鼻仔嘛普普仔爾。若講著伊的目睭，是有人講生做誠媠啦，若這點，我是看袂出來！",
    "paragraph_id": 766,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "彼雙目睭在我來看是不止仔狼毒，刻薄甲予人會驚，我才袂佮意咧。而且，伊的風度，有夠臭屁，根本伊是佮人全袂比並得，這个人，實在予人看甲足厭。」 賓利小姐既然早就認為達西去愛著伊俐莎白，閣用這款方式，想欲予達西轉過來佮意伊，講實在的，這毋是蓋巧的方法；毋過，人若咧受氣，頭殼就會衝煙，難免就會失算。賓利小姐看達西予伊遮的話，舞甲有小可仔齷齪，就叫是家己的算盤擉了有順，毋才愈講閣愈有柄。",
    "paragraph_id": 767,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "「我猶會記得第一遍佇好德福郡看著伊的時，聽著人講伊是有名的美女，咱攏感覺誠奇怪；猶有一暝，𪜶佇尼德菲山莊來予阮請了後，你講：『伊若算美女，伊彼个阿母就是天才矣！』毋過，你後來對伊的印象就有較好，有一站仔，你嘛感覺伊生做誠媠。」 這時，達西實在是袂堪得忍矣！應賓利小姐講：「你講了無錯，毋過，彼時我拄才捌伊爾，這幾個月以來，我感覺伊是我所捌的人當中，上蓋媠的一个矣！",
    "paragraph_id": 768,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」 達西講了，頭越咧就走矣，賰賓利小姐一个人聽甲愣去。賓利小姐硬逼達西開喙，落尾聽著的煞是這款話，予伊感覺誠無面子。嘉定太太和伊俐莎白轉去旅社了後，兩个人就誠詳細，共這改去拜訪翩堡理的種種攏提出來講。無論是穿插打扮、客廳的裝潢、朋友的態度，甚止，連捀出來的果子齊講著矣，毋過，講來講去，就是無講著彼位男主角。",
    "paragraph_id": 769,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊俐莎白咧等嘉定太太先提起達，仝款，嘉定太太嘛咧等外甥女主動來講達西先生，毋才會到最後，這兩个人攏無聽著想欲聽的代誌。【第四十六章】 伊俐莎白拄到藍白鎮的時，因為無接著珍所寫來的批，予伊誠失望；第二工嘛仝款無批來。想袂到第三工，伊俐莎白相連紲接著兩張批，其中一張是因為珍共住址寫甲傷過潦草，才予批送毋著所在，延著收批的時間。",
    "paragraph_id": 770,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "嘉定翁仔某知影伊俐莎白想欲看批，就無招伊出門，兩个人出門去散步，予伊俐莎白一个人會當聊聊仔看。伊俐莎白先讀寄毋著去的彼張批，彼是五工前寫的，批頭起先有講平常交際應酬的一寡代誌，順紲講庄裡發生的一寡新聞。後半節所講的，煞是天大地大的消息！而且閣註明是另外一工寫的，看會出來寫這節的時，寫批的人實在是心肝亂操操： 『親愛的俐絲，現此時，發生一件誠意外嘛足嚴重嚴重的代誌，毋過，我閣驚會去共你拍生驚。",
    "paragraph_id": 771,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "請你安心，咱厝裡的人攏誠好，這件代誌，是有關咱可憐的小妹俐蒂亞。昨暗半暝十二點，阮當欲睏的時，雄雄接著福斯徹上校的一封限時批，講，俐蒂亞佮伊下跤手的軍官，也就是蔚克漢相𤆬走矣！你敢想會出阮聽著這个消息有偌爾仔驚惶！這兩个人就按呢青磅白磅捒做堆！予我聽甲有夠艱苦。不而過，我猶是願意對較好的彼方面來想，希望是別人誤會蔚克漢的人品。",
    "paragraph_id": 772,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "咱雖然認為這个人是浮浪貢的，毋過，這擺伊會按呢做，無定著毋是歹心（咱一定愛按呢向望），因為俐蒂亞毋但無錢閣無勢，連阿爸嘛無半仙錢通予伊。咱阿母是傷心甲死死昏昏去，阿爸猶算會堪得。謝天謝地！佳哉！咱無予序大人知影外口的人對蔚克漢的評論，咱嘛免閣共這个秘密囥佇咧心肝內矣。聽人講，𪜶差不多是拜六暗時十二點離開的，毋過，一直到昨昏透早，逐家才發覺這兩个人失蹤矣！福斯徹上校毋才趕緊寫批共阮講。",
    "paragraph_id": 773,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "親愛的俐絲，福斯徹上校講，伊一定隨對咱遮來。俐蒂亞有留一張短短仔的批予福斯徹太太，共𪜶欲做的代誌講予伊聽。我愛停筆矣！我袂使離開阿母傷久。我想，你定著看甲花花，連我家己嘛毋知家己咧寫啥貨。』 伊俐莎白這張批讀煞了後，連想都無想，隨就提另外一張批，拆開就看。珍寫的這張批，是比頂擺寫的彼張，慢一工所寫的。『親愛的小妹，現此時，你大概收著我兇狂所寫的彼張批矣。",
    "paragraph_id": 774,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "我希望這張批會當共情況講較清楚咧；是講，寫這張批的時間雖然有較冗，只不過，我的頭殼若親像去予糊仔糊牢咧，所以，嘛毋知敢會講了較清楚抑袂。親愛的俐絲，我誠實毋知愛寫啥較好，毋過，我總是愛共這个歹消息緊講予你知。就算蔚克漢先生佮咱俐蒂亞的親事有偌爾仔譀，總是，咱希望聽著𪜶已經結婚的消息，因為，別人攏講蔚克漢並無拍算欲佮人結婚。福斯徹上校聽著這款消息，不止仔著驚！",
    "paragraph_id": 775,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "所以隨對軍營去逐這兩个人，希望會當共𪜶逐轉來。伊按蔚克漢的行蹤規路追落去，是有人看著𪜶租一台馬車，對倫敦彼爿去，福斯徹上校誠好心，沿路探聽，可惜，攏無𪜶的消息。最後，福斯徹上校來浪保恩，共伊所看、所聽、所做的一切，誠心誠意全講予阮聽。我實在替伊和福斯徹太太感覺可憐，嘛有影袂當全怪𪜶得。親愛的俐絲，阮誠實是足痛苦，阿爸佮阿母攏認為，這代誌最後一定會舞甲袂收煞，毋過，我實在毋願共蔚克漢想甲遐爾惡質。",
    "paragraph_id": 776,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "無定著𪜶是為著種種的理由，不得已才欲佇倫敦偷偷仔結婚。就算蔚克漢想欲欺負俐蒂亞少年毋捌代誌，閣無較有力的親情通出面，才會按呢做，毋過，敢講俐蒂亞袂家己去想著後果？只是講，聽著福斯徹上校毋相信𪜶兩个人會結婚這點，又閣予我傷心矣。我共希望這兩个人會當結婚講予伊聽，伊干焦直直幌頭，又閣講，蔚克漢毋是一个會靠得的人。咱阿母恐驚是破病矣！",
    "paragraph_id": 777,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊規工攏關佇咧房間仔內，若是伊有法度小控制一下，代誌無定著袂予人遮齷齪，可惜伊都無法度。講著咱阿爸，我這世人毋捌看伊遮艱苦過。綺蒂嘛氣掣掣，講俐蒂亞哪會無將伊談戀愛的代誌講予伊聽！親愛的俐絲，我誠替你安慰，遮爾仔痛苦的場面，你無看著有影是好！話閣講轉來，我誠希望你會當緊轉來，當然，若你無方便，我嘛袂當遐爾仔自私，叫你一定著愛轉來。哎～才講我毋願逼你轉來爾，這馬隨閣攑筆寫這段話欲逼你轉來矣！",
    "paragraph_id": 778,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "照這款的情況來看，姑不而將請恁著愛趕緊轉來。我誠瞭解阿舅佮阿妗，𪜶絕對袂見怪這个要求，所以我才敢大膽來請求，而且，我猶有別項代誌，閣愛阿舅來鬥相共。阿爸佮福斯徹上校欲去倫敦想辦法揣俐蒂亞矣。𪜶欲按怎揣，具體的按算，我毋知影，毋過，看著阿爸遮爾仔痛苦就知影，這件代誌絕對毋是遐簡單！更加免講明仔暗，福斯徹上校就愛轉去光明鎮，情況就是遮爾仔緊急！一定需要阿舅來鬥參詳！",
    "paragraph_id": 779,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "我相信恁定著會體諒我現此時的心情，嘛絕對會轉來鬥相共。』 伊俐莎白批讀煞，隨大聲咻：「阿舅咧？阿舅佇佗位？」 伊對椅仔跳起來，兇兇狂狂欲去揣嘉定先生，時間實在袂堪得等，一分鐘都袂當浪費。伊俐莎白傱去門跤口的時，達西拄好欲入來拜訪。伊看著伊俐莎白面仔青恂恂，規个人看來誠生狂，嘛驚一趒足大趒。伊俐莎白規攏佇咧俐蒂亞的身軀頂，顧袂著其他的，干焦足大聲咧咻：「歹勢，我無法度陪你踮遮矣！",
    "paragraph_id": 780,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "我足著急欲去揣嘉定先生，一分鐘嘛袂當延得！」 看伊按呢，達西就連禮數嘛無才調顧矣！隨大聲喝講：「天公伯仔！是發生啥物代誌咧？」伊講：「我連一分鐘都毋願耽誤你；毋過，猶是予我替你去揣嘉定先生佮太太敢好？或者是，予使用人去嘛好！你看起來身體接載袂牢，你莫去！」 伊俐莎白原本猶咧躊躇，毋過，這時伊的雙跤已經掣甲無法度行矣，嘛感覺家己有影無才調出去揣，只好叫使用人緊去共嘉定先生佮太太揣轉來。",
    "paragraph_id": 781,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "達西這時看著伊俐莎白的面色，實在是足歹看，人閣強強欲倒落來的形，伊放袂落心，所以，就用溫柔閣體貼的聲調，對伊俐莎白講：「我叫你的查某嫺過來陪你敢好？你有法度食寡物件無？或者是我倒一杯酒予你啉？你看起來敢若破病的形！」 伊俐莎白盡量予家己保持鎮靜，回答講：「毋免！多謝。我無按怎！我誠好，只是拄才對浪保恩傳來一个不幸的消息，予我誠艱苦。」 伊講到遮，就忍袂牢矣，隨吼出來，足久足久連一句話都講袂出來。",
    "paragraph_id": 782,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "達西一時捎無頭摠，只好含咧糊咧講一寡安慰的話了後，恬恬看伊俐莎白，心內是有夠毋甘。後來，伊俐莎白就共發生的代誌講予伊聽。「我拄才收著珍的一張批，共我講一个足不幸的消息，橫直，這閣瞞嘛無偌久矣！我共你講，我彼个上細漢的小妹，竟然共所有的親情朋友攏抨佇咧尻脊後……綴人走矣……予蔚克漢先生拐咧弄矣！𪜶 兩个人是對白利鎮對逃走去的。蔚克漢這个人你知知咧，其他的就免閣講矣。",
    "paragraph_id": 783,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "阮小妹無錢無勢，無任何所在值得伊……俐蒂亞這世人烏有去矣！」 達西聽甲驚一下煞愣去。伊俐莎白愈講愈激動:「我本成會當阻擋這層代誌的！我知影伊的真面目！我只要共彼件代誌的一部份……我所知影的一部份，早早講予厝裡的人聽就好矣！若逐家知影伊是遮爾仔失德的一个人，就袂發生這款代誌矣！這馬講這攏傷慢矣！」 達西大聲講：「我聽了足傷心！毋但是悲哀閣驚惶！毋過，這層消息敢會信得？敢誠實是真的？」 「當然是真的！",
    "paragraph_id": 784,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "這兩个人是禮拜暗對光明鎮偷走去的，人逐𪜶逐到倫敦去，只是講，逐到遐就無法度閣追落去矣！」 「若是按呢，敢有想啥物辦法通好去揣咧？」 「阮阿爸已經去倫敦矣！珍寫批來，愛阮阿舅緊轉去鬥相共，我希望阮佇半點鐘內就會當轉去。毋過這件代誌天大地大，敢會收煞得？我認為已經無步通好想矣！像這款人，阮哪有法度應付伊咧？欲共𪜶對倫敦城揣出來？這哪有可能，我若想著就恐怖！",
    "paragraph_id": 785,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」 達西干焦直直幌頭，表示伊嘛贊成伊俐莎白的想法。伊俐莎白講：「彼當陣，伊的人品我早就知影矣！若欲怪就怪我無勇氣，無決心共這件代誌講出來。彼時，我干焦想著按呢做對伊傷超過，這馬想起來，誠實是千不該萬不該！」 達西無應伊。伊若親像完全無聽著伊俐莎白所講的遐的話，干焦佇房間仔內行來行去，目頭結結，憂頭結面，毋知咧思考啥物。伊俐莎白看著達西的這款表情，心內隨了解伊的想法矣！",
    "paragraph_id": 786,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "達西予家己迷去的彼款力量，因為這件代誌，已經漸漸消無去矣！這款無路用的家庭，現此時面子盡掃落地，四界予人看無，嘛是料想會到的。達西的這種反應，伊俐莎白袂感覺奇怪，嘛袂怨伊。就算達西願意委屈，伊俐莎白嘛無才調感覺安慰，更加無法度減輕現此時的痛苦，種種一切，伊早就清清楚楚，這兩家的門風是遮爾仔無相伨。這段時間達西所帶來的甜蜜，己經拍無見矣，伊俐莎白到今才第一改發覺，家己確實已經真心去愛著達西矣！",
    "paragraph_id": 787,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "若想著俐蒂亞無恥的行為，予每一个人遮爾仔大的痛苦，遮爾仔見笑，伊俐莎白是足痛苦，就用一條手巾仔共面掩牢咧，無閣講話矣。過一觸仔久了後，伊俐莎白聽著達西用同情的聲調對伊講話。「我想，你早就希望我緊離開遮，我確實嘛無理由佮你徛佇踮遮煩惱，毋過，我有影足同情你的！只不過，同情對己經發生代誌，一點仔幫助都無。天啊！我足向望我會當講幾句仔話，或者是盡我的力量，來減輕的痛苦。",
    "paragraph_id": 788,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "不過，我無願意講一寡無路用的話來安慰你、予你艱苦罪過，我若是按呢做，就若親像咧講鋪排話。恐驚這件不幸的代誌，會予恁今仔日無法度去翩堡理看阮小妹。」 「喔！是！請你替阮共達西小姐會失禮。就講阮有要緊的代誌，無隨轉去袂使。嘛請你共這件不幸的代誌，會當瞞偌久就替阮瞞偌久。毋過，我嘛知，這件代誌閣瞞嘛無偌久矣！",
    "paragraph_id": 789,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」 達西隨答應替伊保守秘密，閣講一遍伊誠同情伊俐莎白的痛苦，希望代誌最後會當得著較圓滿的結局，袂親像這馬所想的遮爾仔害。達西請伊俐莎白代替伊向厝內底的人請安問好，然後，誠慎重閣看伊一眼，就告辭矣！達西一行出房間了後，伊俐莎白隨想著這一改佇德比郡的見面，達西對待伊是遐爾誠意，誠實予家己料想袂到。伊俐莎白共家己佮達西之間的種種，又閣想過一遍，愈想實在愈矛盾，嘛毋知那會變遮濟去。",
    "paragraph_id": 790,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "早前，伊苦袂得會當佮達西一刀兩斷，現此時，伊俐莎白又閣足希望會當繼續落去，面對這款反來反去的心情，干焦會當吐大氣爾爾。若準講，兩个人互相意愛，著愛先有感激的心、器重的情，若準做按呢，伊俐莎白這擺感情的變化，當然是合情合理，予人無話通講。若是世間的愛情必須是一見鍾情，或者是講無兩三句話就去愛著的，才有準算，伊俐莎白這款對感激佮器重所產生的愛，和一見鍾情比起來，就較無合情理，嘛會予人感覺矛盾。",
    "paragraph_id": 791,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "彼當陣伊俐莎白對蔚克漢的感情，就是一見鍾情的這款模式，落尾手，煞無通有好的結果。這擺俐蒂亞的見笑代，共伊俐莎白佮達西拄欲發展起來的感情，就按呢斬斷去，佇伊的心肝內，哪會袂艱苦咧？從收著珍的第二張批了後，伊俐莎白就無向望蔚克漢會娶俐蒂亞矣！伊心內咧想：全世界可能干焦珍會認為𪜶會結婚，未來會按怎發展？用跤頭趺想嘛知，根本都無啥物通好奇的。",
    "paragraph_id": 792,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "拄讀著第一張批的時，伊有影感覺足奇怪、足驚惶……蔚克漢哪會佮這款無利用價值的姑娘仔結婚？俐蒂亞會去愛著伊？這實在予人無法度理解。是講，這馬閣來看，這有影是誠符合這兩个人個性的代誌。親像這款的「鬥陣」，俐蒂亞的風騷款，聽好去唌著蔚克漢這款浮浪貢的！伊俐莎白雖然感覺俐蒂亞毋是存範欲綴人走，又閣無拍算欲結婚；只是講，俐蒂亞無論品行抑是見識，確實攏誠欠缺，當然是袂堪得人誘拐，這嘛是早就料想會到。",
    "paragraph_id": 793,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "民兵團猶佇好德福郡的時，伊俐莎白完全看袂出俐蒂亞對蔚克漢有啥物特殊的感情，不而過，家己的小妹伊俐莎白嘛知知咧，俐蒂亞是彼款凊彩人扶一下，就會予人拐去的彼款人。伊連鞭愛這个軍官，隨又閣佮意彼个軍官，只要有查埔人對伊較綿爛淡薄仔，伊就隨去愛著彼个人。俐蒂亞對感情是三心兩意，毋過，從來無欠談情說愛的對象。伊俐莎白有體會著：這攏是厝裡無管教、傷寵倖伊，才會予俐蒂亞犯著遮大的錯誤。天啊！",
    "paragraph_id": 794,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "這款體會對伊俐莎白來講，實在是傷深矣。伊一定愛緊轉去…愛親身去聽清楚、看清楚，厝裡予俐蒂亞舞甲亂操操，阿爸無佇咧厝，阿母閣荏身命，隨時愛有人纏綴，所有的重擔齊硩佇珍一个人的身軀頂…遮的攏是伊俐莎白急欲轉去佮阿姊鬥相共的原因。俐蒂亞的代誌，伊俐莎白雖然認為已經無法可想矣，猶毋過，伊感覺有阿舅來鬥相共，是不止仔重要的代誌！所以，佇等待嘉定先生轉來的時陣，伊俐莎白規的心，敢若是火咧燒仝款。",
    "paragraph_id": 795,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "嘉定翁仔某頭起先看著使用人來叫𪜶，叫是伊俐莎白破病矣，隨就兇兇狂狂趕轉來。伊俐莎白看著家己的阿舅佮阿妗，隨共欲揣𪜶轉來的原因講清楚，閣共彼兩張批讀予阿舅佮阿妗聽。嘉定先生拄聽著的時，是足著驚；後來愈聽愈感慨，不時吐大氣；最後就答應欲盡一切的力量來鬥相共。阿舅的話，予伊俐莎白聽甲足感激，目屎一直津袂煞。「毋過，咱欲按怎向翩堡理交代咧？",
    "paragraph_id": 796,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」佇等馬車的時，嘉定太太雄雄想著：「拄才人來揣阮的時，聽講達西先生嘛有佇遮，這敢有影？」 「是！我已經共伊講咱無法度過去拜訪矣，嘛應該算是有交代清楚矣！」 「算是有交代清楚矣！」嘉定太太綴咧閣喃一擺，心內咧想：「敢講，𪜶兩个人已經好甲這款地步矣？會當共事實齊講予伊聽矣？哎唷！我有夠想欲知影內情到底是按怎？」 可惜，嘉定太太的這个願望無法度達成矣！",
    "paragraph_id": 797,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "𪜶為著趕欲轉去，佇這款情形下，伊俐莎白哪有時間佮心情佮阿妗講這款五四三的代誌咧？伊俐莎白煩惱規早起，想袂到佇短短的時間內，就將全部代誌攏撨摵好勢，中晝這三个人就坐佇轉去浪保恩的馬車內矣。【第四十七章】 佇轉去浪保恩的路裡，嘉定先生對伊俐莎白講：｢這層代誌我想了閣再想，愈想愈感覺恁阿姊的看法無毋著。我認為無論是佗一个少年家攏無遮戇，這款姑娘仔是無啥通予伊貪的，也毋是無人通靠矣。",
    "paragraph_id": 798,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "蔚克漢若真正將俐蒂亞拐咧走，敢袂去想著伊的親情會替伊出面？敢毋驚去得失著福斯徹上校？以後敢閣敢轉來民兵團？毋才我感覺咱愛對好的彼搭來共想，蔚克漢袂癡情甲甘願冒這个險。｣ 聽著家己的阿舅按呢講，伊俐莎白憂愁的心，才有淡薄仔笑容，問伊：｢你敢誠實按呢想？｣ 嘉定太太講:｢你相信我！我嘛佮恁阿舅仝款的看法。這實在是見笑代，連名聲佮利害關係攏不管矣，我想，蔚克漢應該無遐大膽，嘛袂遮爾仔惡質。",
    "paragraph_id": 799,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "俐絲，你哪會認為伊會做出這款代誌？｣ ｢伊會顧慮著名聲佮利害關係……我希望伊真正有這款顧慮，毋過，我煞毋敢有這款向望。｣ 嘉定先生回講：｢無定著𪜶是想著講佇倫敦結婚會較省錢，才欲去倫敦。｣ 伊俐莎白講：｢若按呢，是按怎愛遮祕密？是按怎遮驚人知？是按怎結婚就愛按呢掩掩揜揜？喔！無！毋是！你敢無看著珍佇批內所寫的……連伊上好的朋友都無相信伊會娶俐蒂亞，蔚克漢是袂佮無錢的小姐結婚的。伊才做袂到！",
    "paragraph_id": 800,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "俐蒂亞干焦是少年、康健、愛講笑爾，敢有啥物條件會當吸引著蔚克漢？予伊為著俐蒂亞，放棄娶好額人小姐的機會？若講著伊敢會驚失面子，或者是驚見笑就袂按呢做，這，我就無法度判斷。毋過，俐蒂亞確實無兄弟會當替伊出頭，蔚克漢閣看著阮阿爸懶性，厝內的代誌攏激外外，就掠準伊拄著這款代誌，嘛會佮以早仝款，袂去想，袂去管。｣  ｢不而過，你叫是俐蒂亞會因為愛伊，煞來無顧一切，佮無願意佮伊結婚的人同居？",
    "paragraph_id": 801,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ 面對嘉定先生的疑問，伊俐莎白干焦是目屎含目墘。伊講：｢講起來誠見笑！做阿姊的人竟然會去懷疑家己的親小妹，懷疑伊會按呢袂見袂笑去佮人同居，毋過，我就是毋知欲按怎講才著，無定著是我枉屈伊。俐蒂亞少年毋捌代誌，嘛從來無人教伊愛斟酌遮爾仔重要的代誌。這半冬來，無，有規年矣！伊干焦知影虛華、享受。厝裡寵倖伊，予伊𪁎趒、放蕩咧過日子。從民兵團來麥里鎮了後，伊規个頭殼就是想欲談情說愛，展風騷。",
    "paragraph_id": 802,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊本成就有較嬈，閣不時咧想遮的代誌…欲按怎講咧…狗母無搖獅，狗公哪敢來？俐蒂亞按呢做，敢毋是存範欲予人胡蠅黏屎桮？尤其是蔚克漢，無論外才或者是口才，伊攏予人迷戀，想欲拐迪莉亞這款查某囡仔，敢毋是若桌頂拈柑？｣ ｢毋過，你愛知呢，｣嘉定太太對伊俐莎白講：｢珍就無將蔚克漢想甲遮爾歹，伊認為，蔚克漢無你想的遐歹心。",
    "paragraph_id": 803,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ ｢毋管是啥物款的人，無論伊過去做過啥物代誌，除非是證據展現現，若無，珍的心肝內是無歹人的。不而過，蔚克漢是啥物款人物，珍佮我仝款攏真清楚。阮兩个人攏知影伊是正港的採花蜂，啥物體面、人格，伊才無咧要意，干焦會曉用甜言蜜語、虛情假意來欺瞞人。｣ 遮的話予嘉定太太產生誠大的好奇心，講：｢伊的做人你敢誠實攏了解？",
    "paragraph_id": 804,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ 伊俐莎白規个面紅絳絳，講：｢我當然有了解，彼一工，我已經共伊對待達西先生袂見人得的代誌講予你聽矣。達西先生對伊腹腸是遮爾仔闊，毋過，你頂擺佇浪保恩的時，親耳有聽著，伊是按怎講達西先生的？猶有誠濟我無方便講、嘛無值得我講的代誌。毋過，伊所講出來話，全是中傷翩堡理內底的人，這是事實，有足濟代誌，誠實是講會了袂盡。伊共達西小姐講甲遐歹聽，予我一開始共伊當做是苛頭閣酷刑、而且閣是顧人怨的小姐。",
    "paragraph_id": 805,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "事實上，達西小姐煞是佮伊講的完全倒反。｣ 嘉定太太問：｢敢講俐蒂亞攏毋知遮的代誌？既然你佮珍攏遮爾仔清楚，是按怎伊會毋知？｣ ｢害就是害佇咧遮。我家己嘛是佇肯特郡，時常佮達西先生和伊的親情-高隆先生有咧接接，才知影蔚克漢的真面目。等我轉來厝了後，知影這个民兵團佇一兩禮拜後就離開麥里鎮。",
    "paragraph_id": 806,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "彼當陣，我有共這一切攏講予珍聽，阮兩个人參詳的結果，是想講：既然厝邊對蔚克漢的印象攏遮爾仔好，阮無必要去共這層綿仔紙揬予破，予人對伊歹印象。甚至俐蒂亞佮福斯徹太太欲離開的時，我猶無想著愛予俐蒂亞知影蔚克漢的真面目；煞想袂到因為按呢，煞害伊予這款人拐去。｣ 嘉定太太又閣問：｢若按呢講起來，伊去光明鎮的時，恁猶無想著這兩个人會相愛，敢是？｣ ｢根本無人會去想著！",
    "paragraph_id": 807,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "這兩个人若誠實有相意愛的情形，干焦一屑屑仔，佇阮厝哪可能瞞會牢咧？早就討論甲欲嫁欲娶矣！蔚克漢拄加入民兵團的時，俐蒂亞就不止仔佮意伊。是講彼當陣，佇麥里鎮佗一个查某囡仔無去煞著伊咧？是講，蔚克漢從來嘛毋捌對伊有較特別的表示。蔚克漢這陣風痟過了後，俐蒂亞對伊的愛慕就消失去矣！因為佇民兵團內底，有更加佮意伊的軍官出現，所以，後來俐蒂亞的心思，就全踅對遐去矣。",
    "paragraph_id": 808,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ 佇車內，這三个人翻過來反過去，討論了閣討論，無論按怎講，就是無一个結果。馬車遠遠欲到浪保恩的時，嘉定先生的囡仔早就佇門跤口，歡喜等𪜶轉去矣。一下到位，伊俐莎白隨跳落馬車，一看著家己的阿姊，就隨共伊攬牢咧，兩个人的目屎攏流袂停。伊俐莎白是誠著急，問講現此時的情況敢有進展？｢猶無聽著啥物消息，｣珍回答講：｢佳哉！這馬有咱阿舅來鬥相共，以後一定會順序矣！｣ ｢阿爸敢入城矣？｣ ｢到倫敦矣！",
    "paragraph_id": 809,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "是拜二去的，我佇批內有共你講過。｣ ｢敢有捷收著伊的批？｣ ｢干焦收著一張，拜三收著的，寫兩三句話爾爾。伊是有講，若有重要的消息，伊會閣寫批來。｣ ｢阿母好無？厝裡的人齊攏好無？｣ ｢阿母猶算是好，只是精神上受著誠大的打擊。伊佇咧樓頂，伊若看著恁轉來，一定會誠快活。瑪俐佮綺蒂嘛攏誠好。｣ ｢啊你家己咧？｣伊俐莎白大聲問珍：｢看你規个面白死殺，定著是操煩甲！｣ 珍回答講家己誠康健。",
    "paragraph_id": 810,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "這時，嘉定這家大大細細攏齊對𪜶遮過來，珍就過去和阿舅佮阿妗表示感激佮歡迎，講無兩三句話，目屎又閣流落來矣。逐家後來全集佇咧客廳，嘉定翁仔某又閣共伊俐莎白問的問題，閣再問一改，隨就知影珍其實無啥物進一步的消息通好講的。尾手，所有的人全攏集佇班奈太太的房間仔內。班奈太太看著家己的小弟佮弟婦仔，目屎就一直拭袂離，牽拖東、怨嘆西。",
    "paragraph_id": 811,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊先咒讖蔚克漢拐走伊的查某囝，閣哼講家己的辛苦病疼，厝內厝外每一个人齊予罵著矣，干焦無罵著彼个袂見笑綴人走的查某囝；更加無想著，今仔日會發生這款代誌，就是家己久長以來寵倖的結果。班奈太太講：｢若是當初時，親像我講的按呢，阮規家伙仔綴咧去光明鎮，就袂發生這款代誌矣！俐蒂亞實在有夠可憐喔！伊就是無人顧毋才會按呢！福斯徹太太哪放心予伊離開家己的身軀邊咧？絕對是𪜶看顧無好！",
    "paragraph_id": 812,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "像阮這个乖查某囝，若是有人佇邊仔好好仔照顧，哪會做出這款代誌咧。福斯徹翁仔某哪有資格照顧阮的心肝寶貝咧？毋過，我都袂做主得！我可憐的查某囝啊！班奈先生已經離開厝矣！伊若拄著蔚克漢，定著會佮伊輸贏，伊一定會予蔚克漢拍死的啦！看叫阮欲按怎才好！班奈先生若死，阮隨就會予高林戽出去的啦！兄弟啊！你若無欲鬥相共，是欲叫我按怎較好咧？｣ 在場的人聽著班奈太太遮爾仔驚人的話語，攏共伊苦勸。",
    "paragraph_id": 813,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "嘉定先生講：｢先莫遐著急！雖然愛共上䆀的情況先想起來囥，毋過，代誌無一定誠實會遮䆀。這兩个人離開光明鎮猶無一禮拜，閣等幾工仔，無定著就會探聽著較確實的消息。等咱代誌舞予較清楚咧了後，若𪜶誠實猶未結婚，嘛無按算欲結婚，等到彼時，咱才來煩惱嘛猶未慢。我入城了後，會先去揣姊夫，苦勸伊來蹛我遐，時到，阮就會當做伙參詳看後步欲按怎解決這件代誌。｣ 班奈太太講：｢喔！",
    "paragraph_id": 814,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "你若入城，定著愛共這兩个少年人揣出來，若是猶未結婚，叫𪜶一定愛結婚。若有講著結婚禮服，你就叫𪜶免等矣，只要共俐蒂亞講，等伊結婚了後，伊想欲偌濟錢做衫，我就予伊偌濟錢。上蓋要緊的是，千萬毋通予班奈先生佮蔚克漢相拍。你愛共班奈先生講，我誠實是驚甲神經錯亂，規身軀咇咇掣，規个人東倒西歪，心肝頭咇噗惝，頭殼疼甲搐搐彈，腰脊骨疼甲伸袂直，對日時到暗暝，無時定著。",
    "paragraph_id": 815,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "請你共我的心肝寶貝俐蒂亞講，叫伊毋通大主大意烏白做衫，等佮我討論過才閣講，伊毋知佗一間店較實在……喔！兄弟啊！感謝你的好心，我知影你逐項代誌攏會安排好勢。｣ 看班奈太太的這款反應，嘉定先生佮太太攏感覺講，親像班奈太太這款話袂囥得的情況，猶是佇房間仔內食飯較好。較免予伊佇食飯的時陣，無禁無忌，共俐蒂亞綴人走的代誌，佇下跤手人的面頭前講講出來，這款見笑代，是愈少人知影愈好。",
    "paragraph_id": 816,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "落去食飯廳無偌久，瑪俐佮綺蒂嘛來矣，原來，這兩个姊妹仔一个是咧無閒讀冊，另外一个是無閒咧化妝，人客來攏勼佇咧房間仔內，無較早出來相借問。這兩个人看起來誠正常，無啥物變化，干焦綺蒂講話的聲調有較受氣款。瑪俐就較有家己的見解，伊等逐家攏坐定了後，隨激一个古板的面腔，聲音放誠低，對伊俐莎白講出伊的看法。瑪俐講：｢家門不幸，遇著此厄，外口人的議論是免不了的。人心惡毒，咱著愛及時預防，較免火燒罟寮。",
    "paragraph_id": 817,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "咱愛用姊妹仔情，互相安搭受傷的心境。｣ 瑪俐看伊俐莎白無想欲共應，就紲落去講：｢此事對俐蒂亞是不幸，毋過，煞會使予咱當做一面鏡。做查某人，一旦毋是在室，名聲就無法度閣挽回矣！一失足成千古恨啊！美貌無法度一世人保持，名聲嘛是仝款。世間的查埔人多薄倖，哪會使無步步謹慎？｣ 伊俐莎白攑頭起來看瑪俐，表情是足奇怪，這號話予伊聽甲心情有夠齷齪，所以一句話都講袂出來。",
    "paragraph_id": 818,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "到甲下晡時，珍和伊俐莎白才有半點鐘的時間通好講話。伊俐莎白認為這件代誌終其尾一定會誠不幸，珍嘛認為在所難免。伊俐莎白講：｢只要有我毋知的所在，請你全部講予我聽。閣愛請你講較詳細咧。福斯徹上校敢有講啥？敢講事先攏無人知影？｣ 珍回答講：｢有聽福斯徹上校講起，伊是捌懷疑這兩个人咧跋感情，尤其是俐蒂亞，只不過，伊嘛毋捌看出有欲做這款代誌的情形，所以就無及時去注意著。",
    "paragraph_id": 819,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "福斯徹上校做人實在誠善良，咱攏煩惱甲無頭神的時，伊就隨趕過來矣。｣ 伊俐莎白又閣問：｢蔚克漢敢毋是有一个朋友叫做展尼？展尼嘛認為蔚克漢袂佮俐蒂亞結婚是毋？福斯徹上校敢有看著展尼本人？｣ ｢是有看著伊本人，毋過，等福斯徹上校閣問展尼的時，伊就否認矣，嘛毋肯閣講出伊對這件代誌的看法。｣ ｢我咧想，佇福斯徹上校來進前，恁絕對無去想著這兩个人無拍算欲正式結婚敢是？｣ ｢阮哪有可能按呢想咧！",
    "paragraph_id": 820,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "我只是感覺有小可仔袂安心、有淡薄仔顧慮，干焦驚咱小妹佮伊結婚會袂幸福爾。阿爸佮阿母攏毋知伊這个人的人品，我是感覺婚事傷過頭衝碰。綺蒂彼當陣表現甲未卜先知，講，伊佇俐蒂亞寫予伊的批內底，加加減減看會出伊早就有這款拍算。｣ ｢福斯徹上校現在是毋是已經看袂起蔚克漢矣？伊敢有了解伊的真面目？",
    "paragraph_id": 821,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ ｢福斯徹上校認為蔚克漢做代誌無站節，又閣虛華，這件傷心代發生了後，眾人攏講，佇蔚克漢離開麥里鎮的時，猶有欠誠濟負債，我足希望這只不過是風聲的爾。｣ ｢喔！珍！若準當初時咱莫替伊保守秘密，共伊所做的事實講予人聽，無定著就袂發生這款代誌矣！｣ ｢是！你講了嘛是有影。｣珍講：｢毋過，咱若共人過去的錯誤僥出來，較講袂得過，嘛無夠尊重。咱看待別人的時，應該是愛較好心咧。",
    "paragraph_id": 822,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ ｢福斯徹上校敢有法度共俐蒂亞留予福斯徹太太的彼張批，逐字逐句齊背出來？｣ ｢彼張批是伊隨身帶來予阮看的。｣ 珍就對橐袋仔內底撏出彼張批，提予伊俐莎白看。批的全文是按呢的： 『親愛的海麗： 明仔載一透早，你若發現我失蹤矣，一定會驚一趒！等你舞清楚我欲去佗位，你定著又閣會起愛笑。我家己想到遮，煞笑出來。我欲去佮我心愛的人做伙矣！",
    "paragraph_id": 823,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "若是你臆袂著伊是啥物人，你一定會予我當笑講是戇癮頭，因為全世界干焦有一个查埔人是我心所愛的人，伊若親像是仙仝款。若無伊，我是絕對袂幸福的，所以，你莫叫是我是欲惹出啥物麻煩。若是你無想欲共我的代誌講予阮厝內底的人聽嘛無要緊，我欲予𪜶接著內底我用俐蒂亞．蔚克漢的名所寫批，𪜶定著是想袂到。這个詼諧實在趣味甲！予我現此時笑甲強欲寫袂落去矣！嘛請你替我向某乜人會失禮一下，講我今仔日袂當佮伊去跳舞矣！",
    "paragraph_id": 824,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "我希望伊知影這一切的情形了後，會當原諒我，嘛請你共伊講，未來若閣有機會，我一定會佮伊跳舞。若是浪保恩有派下跤手人來提我彼領衫，你愛替我共伊講一下，我彼軀長衫裂一空足大空，叫伊愛共紩予好勢。再見，替我向福斯徹上校問一下仔好咧。希望恁會當為阮的一路順風乾一杯。你的好朋友，俐蒂亞．班奈』 伊俐莎白批讀煞了後，講：｢這个俐蒂亞哪會遮爾仔悾咧！竟然會寫出這款批！",
    "paragraph_id": 825,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "話閣講轉來，上無會當說明，伊有共這當做是正經代。無論以後蔚克漢會共伊拐甲佗位去，俐蒂亞是袂存心做出啥物見笑代的。可憐的阿爸，伊對這件代誌的感受，毋知是按怎？｣ ｢伊彼當陣驚惶的情況，是我這世人毋捌看過的，伊有誠久一句話都講袂出來，阿母聽一下就破病矣，全家伙仔攏予這个消息舞甲有夠食力。｣ ｢伊俐莎白問講：｢若按呢，毋就是所有的使用人彼工攏知影這件代誌矣？｣ ｢我嘛無蓋清楚，希望是無。",
    "paragraph_id": 826,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "毋過，這个時陣，就算你無想欲予人知，嘛是誠困難。阿母彼款性你也嘛知影，雖然我已經盡力來苦勸伊、安慰伊，恐驚猶是有無夠周到的所在。｣ ｢按呢奉待伊，予你有夠忝！我看你面色無偌好，萬項代誌攏予你一个人操煩，若是我有佇咧共你鬥相共就好矣！｣ ｢瑪俐佮綺蒂是攏足好心，只是，我歹勢予𪜶傷忝，因為綺蒂軟汫，瑪俐又閣傷用功，我無應該閣去攪擾𪜶歇睏的時間。",
    "paragraph_id": 827,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "佳哉阿爸走了後，麥里鎮的阿姨就來浪保恩矣，有伊來鬥相共，予阮誠安慰。呂卡斯太太嘛誠好，伊拜三早起就過來講一寡安慰的話，閣講，若有需要鬥相共，伊佮伊的查某囝攏誠願意過來。｣ 伊俐莎白大聲講：｢免伊來假好衰！叫伊留佇咧𪜶兜就好！無定著伊是好意，毋過，發生這款不幸的代誌，啥人閣願意予厝邊隔壁看笑詼咧？哪有啥物通予𪜶鬥相共的咧？安慰的話干焦予咱愈聽愈艱苦爾。就予𪜶佇咱的尻脊後去暢、去歡喜好矣！",
    "paragraph_id": 828,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ 【第四十八章】 第二工的早起時，逐家攏咧向望班奈先生會寄批來，毋過，等甲送批的來過了後，猶是無消無息。厝裡的人本成就知影班奈先生這个人，步頻貧惰寫批，會當延就袂去攑筆，毋過佇這當陣，逐家攏希望伊會當較勉強咧，寫一張仔批轉來。嘉定先生欲轉去倫敦進前，伊有允講會苦勸班奈先生冗早轉來。班奈太太聽了後就較安心，因為按呢，伊就較免煩惱家己的翁婿會佇決鬥當中，予人拍死。",
    "paragraph_id": 829,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "蹛佇麥里鎮的阿姨不時會來，見講都是蔚克漢匪類閣歹癖的代誌，講了一層過一層，誠實是講會了袂盡，嘛予班奈這家所有的人，愈聽心內就愈齷齪、愈凊心。佇三個月前，規个麥里鎮的人攏共蔚克漢褒上天；三個月後，鎮上每一个人攏咧講伊的歹話。有的人講，蔚克漢佇每一間店攏有賒欠；有的閣講，伊是一个痴哥，鎮上每一个小姐攏捌去予伊詼過；眾人齊講伊是天下間上蓋惡質的少年家，而且攏表示家己一開始就無相信伊假仙假觸的彼款形。",
    "paragraph_id": 830,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊俐莎白聽著這款話，雖然無全信，是講，伊早就認定家己小妹的人生，會毀佇咧這个查埔人的手裡；聽著這款話，更加予伊確認家己所想的是著的。嘉定先生離開浪保恩了後，無偌久嘉定太太就接著伊寫批來矣，佇這張批的上落尾，猶有一段文字： 『我已經寫批予福斯徹上校矣，請伊佇民兵團揣蔚克漢彼幾个好朋友來探聽一下，看有人知影蔚克漢佇倫敦敢有親情朋友？",
    "paragraph_id": 831,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "若是有，咱欲佇倫敦就較好揣人，若無，就會若海底摸針，希望福斯徹上校有法度鬥相共。嘛無定著俐絲會比任何人較知影蔚克漢的情況，知影伊猶有啥物親情？』 可惜，伊俐莎白有影對蔚克漢毋是蓋了解。伊除了捌聽蔚克漢講起家己的爸母之外，從來就毋捌聽伊講起有啥物親情朋友，而且，蔚克漢的爸母已經過身誠久去矣，相信佇民兵團所探聽著的，定著是佮家己仝款，無蓋清楚。",
    "paragraph_id": 832,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "浪保恩這家逐工攏過了誠著急，尤其是送批的來的時，𪜶就更加緊張。毋管是好消息抑是歹消息，總是愛有消息，才有法度知影代誌到底是按怎。嘉定先生的第二張批雖然猶未收著，毋過，𪜶煞收著高林寫予班奈先生的批。班奈先生欲出門進前，有委託珍，講若有人寫批來予伊，珍攏會當替伊拍開，所以，珍就共這張批讀予逐家聽。『長輩序大尊前： 昨昏，哈福德郡來函告知，明白長輩此時的心煩意亂，悲苦萬分。",
    "paragraph_id": 833,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "不才與內人聞得，對長輩以及尊府老幼，皆表同情。以不才之職而言，自當表達可嘆可惜之意，何況尊府與不才，有親在前，自覺責任，無所避免。論情說理，此不幸之事，難免痛心！皆因家內門風，一旦敗壞，便永無洗清之日。可嘆天下父母心，堪有之苦痛者？早知如此，望之早夭，顛倒是家門之幸矣！不才堪以言詞慰問，聊寬尊懷。據內人所言，令嬡此行，實因尊府寵倖傷過所致，此乃尤可悲也。",
    "paragraph_id": 834,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "不才以為，令嬡拄插簪，竟造成不可挽回之大錯，可見其身惡劣之本性；先生亦免傷自責是也。日前，幸遇蒂寶夫人與蒂寶千金，曾以此事奉告，夫人等也，與不才夫婦，有所同感。承蒙夫人與愚見，不謀而合，認為令嬡之失足，沒辱家風，使日後欲攀親者，望而不前。影響深遠，令其手足，終生幸福，有所妨害，堪慮堪慮。言行至今，不禁回想，舊年彼事，則又深為慶幸，若非木已成舟，必然自取其辱，受累不淺。",
    "paragraph_id": 835,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "祈望先生自我開解，不成才之女該當放下，任其自食惡果，不足憐惜也。（下略）』  嘉定先生是一直等到福斯徹上校的回批了後，才寫第二張批予嘉定太太。這張批裡並無啥物好消息，佇民兵團內底，嘛無人知影蔚克漢猶有啥物親情咧往來，毋過確實伊是已經無任何至親在世矣。早前，蔚克漢的人面猶算闊，只是自從伊入民兵團了後，遐的朋友就攏佮伊斷路矣，致使無一个人知影伊的消息。",
    "paragraph_id": 836,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "蔚克漢這改會走甲無人知，除了驚俐蒂亞的親友發覺之外，主要的原因，猶是欲走路。聽講蔚克漢進前有欠一大筆的筊數，手頭早就無啥錢矣，根本都還袂起。福斯徹上校認為，若欲還清蔚克漢佇光明鎮的債務，至少需要一千英鎊以上，雖然伊有欠店家袂少錢，毋過，筊數欠閣較濟，遮的代誌，嘉定先生決定無欲講予浪保恩這家伙仔的人聽。珍聽甲跤尾手尾咇咇掣，喙裡直直喃講：「筊鬼！啥人想會著？伊竟然是一个筊鬼！我是連想都毋捌想過！",
    "paragraph_id": 837,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」 嘉定先生佇批內又閣講，班奈先生明仔載也就是禮拜六就會轉去浪保恩矣。原來，班奈先生佮嘉定先生兩个人，想盡辦法去四界走揣蔚克漢佮俐蒂亞，煞一點仔結果都攏無，繼續留佇倫敦嘛無法可想，所以班奈先生就聽舅仔的苦勸，先轉去浪保恩才閣講，賰落來的代誌，攏留予嘉定先生處理。聽著這个消息，班家的這兩仲查某囝就緊去講予班奈太太聽。",
    "paragraph_id": 838,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "本底班奈太太是足驚班奈先生會去予蔚克漢拍死，想袂到，聽著翁婿欲轉來，伊煞反倒轉受氣矣。「啥？伊無揣著我彼个可憐的查某囝，就欲一个人轉來？揣無著人，伊哪通離開倫敦？伊若走，猶有啥人會去揣蔚克漢算數？去逼伊佮俐蒂亞結婚咧？」 佇班奈先生欲轉來的時，嘉定太太嘛欲轉去倫敦矣。伊對伊俐莎白和達西之間，到底是啥物關係，猶是誠好玄。伊俐莎白從來毋捌主動佇阿舅阿妗的面頭前，提起達西的名。",
    "paragraph_id": 839,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "原本叫是伊俐莎白轉來浪保恩了後，達西會寫批來，結果，浪保恩煞攏毋捌收過對翩堡理寄來的批。嘉定太太有觀察著，這个外甥女的情緒是足失志，只是講，厝裡發生這款不幸的代誌，難免會心情沉重，這嘛無一定是因為是無收著達西的批才會按呢。無人看會出來的心事，干焦伊俐莎白家己知影。伊不時咧想，若是從來毋捌達西這个人，就算是有俐蒂亞的見笑代，嘛袂予伊遮艱苦，上無，加減猶有幾暝仔會睏得。",
    "paragraph_id": 840,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "班奈先生誠緊就轉來矣，仝款是彼款無要無緊的模樣。伊猶是像平常時仔按呢無話無句。一直到下晡時，班奈先生佮𪜶做伙啉茶的彼當陣，伊俐莎白才有勇氣講著這層事。伊安慰班奈先生講：這改出門定著食袂少苦，予做查某囝的足毋甘。無疑悟，班奈先生煞應伊講：「這款話就毋免講。自作自受啊！這號苦，除了我家己，猶閣愛啥人來食咧？各人造業各人擔！」 伊俐莎白勸伊講：「你莫按呢一直怪你家己。」 「遮的攏加講的！",
    "paragraph_id": 841,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "只要是人，本成就會怨嘆家己無路用！無nooh！我這世人從來毋捌怨嘆家己無路用，拄好這擺有機會，就予我試一下仔這款怨嘆的滋味！你嘛免傷煩惱，我袂予遮的代誌鬱牢咧，誠緊就會船過水無痕矣！」 伊俐莎白問講：「你感覺𪜶猶閣會佇咧倫敦?」 班奈先生講：「是啊！猶有啥物所在會當予𪜶藏甲遮爾仔好咧？」 綺蒂佇邊仔插喙講：「而且，俐蒂亞一直想欲去倫敦。」 班奈先生冷冷仔講：「蓋好！",
    "paragraph_id": 842,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊一定誠得意，無定著伊愛佇遐蹛一站仔。」 伊遮的話講煞，攏無人敢開喙。恬靜一段時間了後，班奈先生就閣紲落去講：「俐絲，你誠實未卜先知，五月彼時，你講的話齊應驗矣！我袂去怪你，對眼前這層代誌來看，你確實有見識。」 珍佇這時送茶入來予班奈太太，就將這段話拍斷去矣。看著班奈太太的這款模樣，予班奈先生誠大聲嚷講:「有夠好命！人講的享福，大概就是像你按呢！就算是厝裡咧行衰運，嘛著愛會曉生活！",
    "paragraph_id": 843,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "看佗一工我嘛欲來學你這款，戴一頂睏帽，穿睏衫坐佇咧書房，想盡辦法去齪嘈別人。猶無，我就等到綺蒂嘛綴人走才來學你。」 綺蒂惱氣講：「我袂綴人走啦！阿爸！若是我去光明鎮，我一定會比俐蒂亞較乖。」 「你去光明鎮？就算有人欲佮我相輸，欲你去東庄遮近的所在，我嘛毋敢！無nooh！綺蒂，我已經予人教一改乖矣！我定著欲予恁知影我的厲害。從今以後，無論佗一个軍官攏袂當來咱兜，連欲經過咱庄裡嘛袂使。",
    "paragraph_id": 844,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "我絕對不准恁去參加舞會，除非恁姊妹仔家己佇厝跳！更加不准你行出門跤口一步！除非你逐工至少有十分鐘，乖乖踮厝，親像一位有教養的小姐。」 這款嚇驚話，予綺蒂叫是講真的，所以就吼出來矣。後來，班奈先生才對伊講：「好矣啦！莫閣吼矣！若準自今仔日開始，你有法度做十年的好姑娘仔，若按呢，等滿十年的時，我一定會𤆬你去看閱兵典禮。」 【第四十九章】 班奈先生轉來兩工矣。",
    "paragraph_id": 845,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "彼一日，珍佮伊俐莎白佇厝後咧散步的時，看著管家太太向𪜶行過來，原底叫是班奈太太叫伊來咻𪜶轉去的，所以就緊行倚去。想袂到，管家太太行過來，是欲通知講嘉定先生現此時派人送批過來。珍佮伊莉莎一聽著這个消息，隨就傱去厝。這對姊妹仔走入去大門口、行入來客廳、閣對客廳揣到書房……揣來揣去，無看著班奈先生，就佇時，拄好搪著廚子。廚子講：「小姐，恁是咧揣主人是毋？伊拄行去小樹林遐散步呢！",
    "paragraph_id": 846,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」 這對姊妹仔聽著遮的話，又閣斡出去廳堂，走對草埔仔過，就看著班奈先生誠自在，沿圍牆仔邊小樹林行過去。伊俐莎白走足緊，珍佇後壁勻勻仔行。伊俐莎白是走甲怦怦喘，都猶未停落來就大聲喝，講：「阿爸！敢是有啥物消息？聽講，你有接著阿舅的批矣，敢是？」 班奈先生講：「是啊！伊專門派一个人送批過來予我。」 伊俐莎白講：「伊佇批內寫啥消息？是好消息抑是歹消息？」 「欲對佗來的好消息？",
    "paragraph_id": 847,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」班奈先生那講那對橐袋仔撏一張批出來，講：「無定著你嘛有興趣看一下。」 伊俐莎白誠急性，隨對班奈先生的手裡共批接落來，就佇伊俐莎白看批的時陣，珍嘛行到位矣。「你共批唸出來好矣！」班奈先生講：「我嘛看無啥有！批內講的是啥意思。」 伊俐莎白就一字一字，共這張批所寫的內容，讀出來聽。『親愛的姊夫： 到今，我才有法度共你講一寡外甥女的消息矣！總算是佳哉！",
    "paragraph_id": 848,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "拜六你走了後，我就隨探聽著𪜶兩个人佇倫敦的地址，詳細的情況，等咱見面的時才講予你聽。現在，你只要知影我已經揣著人矣，按呢就好！我已經看著𪜶……」 珍聽到遮，隨就叫出來：「總算予我望著矣乎！𪜶結婚矣敢是？」 伊俐莎白繼續閣讀落去。「我已經看著𪜶矣。這兩个人是猶未結婚，看起來嘛無拍算欲結婚的款。不而過，我大主大意代你回應蔚克漢所提出來的條件矣，若你願意照按呢做，無偌久，我就會當予𪜶結婚矣。",
    "paragraph_id": 849,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "這个條件干焦有一項。你本底就有共五千英磅的遺產全攏安排好勢矣，準備欲佇你佮阮阿姊攏往生的時，分予恁的五个查某囝，請你這馬就共俐蒂亞應該得的這一份先予伊。你猶閣愛佮伊拍一个契約，予伊佇你在生的時，逐冬愛貼伊一百英鎊。遮的條件我已經再三考慮過矣，徛佇母舅的立場，我認為會當替你做主，所以隨就答應這个條件。我特別派人共這張批送來予你，方便我隨就會當得著你的回批。",
    "paragraph_id": 850,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "你若有去詳細瞭解，就會知影蔚克漢先生並無像人所想的按呢：前無步，後無路，無米通落鼎。別人攏共蔚克漢的情況舞重耽去矣！俐蒂亞除了你予伊的錢之外，等蔚克漢共債務清完了後，猶會當提錢轉去予伊，這點予我誠歡喜。若準，你願意按我所講的按呢，授權予我處理這件代誌，若按呢，我就隨吩咐我的員工去辦理財產過戶的手續。你就免閣入城來，安心仔踮佇咧浪保恩就好。做你放心，我處理代誌是緊閣好勢，更加細膩。",
    "paragraph_id": 851,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "請緊回批予我，猶閣有，著愛拜託你寫較清楚咧。阮是感覺上蓋好予外甥女對阮遮嫁出去，這點，我想你嘛會同意才著。伊今仔日就欲來阮遮矣，若閣有其他的代誌，我會隨時寫批予你。愛德華．嘉定 八月初二，拜一，佇天恩寺街所寫」 伊俐莎白批讀煞，問講：「這款代誌敢有可能？伊竟然會同意佮俐蒂亞結婚？」 珍講：「若按呢看來，蔚克漢並無親像咱所想的遐爾仔毋成物。親愛的阿爸，阮愛恭喜你！」 伊俐莎白問講：「你的回批寫矣未？",
    "paragraph_id": 852,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」 「猶未！毋過著隨愛緊寫。」 伊俐莎白一聽著，就誠著急，講：「阿爸！緊轉去寫批啦！這款代誌是袂延得的，半秒嘛袂耽誤得。」 珍講：「若你驚麻煩，無，我替你寫。」 班奈先生回講：「我確實無啥願意寫，毋過，無寫又閣袂使。」 伊那講那翻頭綴查某囝做伙轉去厝裡。伊俐莎白問講：「阿爸，我敢會當問？我想，伊提出來的條件，你是攏肯答應才著啦乎？」 班奈先生講：「當然嘛答應！看伊討甲遮爾仔少，煞予我歹勢甲。",
    "paragraph_id": 853,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」 伊俐莎白講：「這兩个人無結婚是袂使得的！只不過，這个查埔人毋是啥物跤數。」 「就是講啊！𪜶無結婚哪會使咧？已經無別條路通行矣！只是講，有兩件代誌我一定愛舞予清楚—第一件，恁阿舅到底是提偌濟錢出來，才有通予這件代誌遮爾仔好尾；第二層代誌就是，以後我是欲按怎來還伊這筆錢咧？」 珍聽甲大聲喝講：「錢？！阿舅？！阿爸，你講的是啥物意思？",
    "paragraph_id": 854,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」 「我的意思是講，一个頭殼精光的人，是袂佮俐蒂亞結婚的，因為伊無啥物會予人欣賞得的所在。蔚克漢這个人，敢干焦是貪著我在生的時，逐冬予伊一百英鎊，死了後閣愛佮恁分的彼五千英鎊？」 伊俐莎白講：「這有影！我攏無想著遮的代誌！伊的債務還清了後，猶閣有通賰錢？喔！這定著是阿舅替咱發落的！伊哪會遮爾仔善良慷慨咧？這定著愛開誠濟錢，阿舅敢會傷賭強？",
    "paragraph_id": 855,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」 班奈先生講：「蔚克漢若無提著一萬英鎊就答應娶俐蒂亞，伊就是一个戇癮頭！我拄佮伊牽親，照理來講，實在無應該按呢講伊的歹話。」 「一萬英鎊！天不從！就算講是一半，咱是欲按怎還會起咧？」 班奈先生並無回答。轉到厝，班奈先生隨入去書房寫批，珍和伊俐莎白就行入去飯廳裡。伊俐莎白講：「有夠奇怪！這兩个人誠實欲結婚矣！是講，咱嘛愛謝天謝地，予𪜶終其尾猶是結婚矣！",
    "paragraph_id": 856,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "雖然，我感覺𪜶一定袂過甲偌幸福，這个查埔人是遮爾仔僥倖失德，畢竟咱嘛是愛歡喜才是。喔！俐蒂亞啊！」 珍講：「我感覺有較放心矣！伊若毋是真心去愛著俐蒂亞，是絕對袂答應這件婚事的。若講著阿舅會替蔚克漢還債務，這，我是袂相信的，因為阿舅無才調窮一萬英鎊遮爾仔大的數目。而且，咱阿舅猶有遮濟的囡仔，未來攏咧等伊來晟，就算講欲叫伊提五千英鎊出來，伊是欲去佗位傱錢咧？",
    "paragraph_id": 857,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」 「咱只要知影蔚克漢到底是欠人偌濟債務，」伊俐莎白講：「用伊的名義予咱小妹的錢有偌濟，按呢，咱就會知影阿舅到底替伊出偌濟錢矣！因為蔚克漢家己是無甲半角銀的。阿舅佮阿妗的恩情，咱這世人是還袂了、報袂完的。𪜶共俐蒂亞接轉去厝，閣親身保護伊，替伊共面底皮留牢咧，這著愛犧牲偌濟阿舅𪜶的利益，誠實愛感恩一世人才著。俐蒂亞現此時一定到𪜶遐矣！",
    "paragraph_id": 858,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "若是遮爾仔大的苦心，猶是無法度予伊感覺見笑，若是按呢，俐蒂亞真正無資格去享受幸福！」 珍講：「咱應該共這兩个人的過去，全部放予袂記得！我希望𪜶猶是會當幸福，嘛相信一定會按呢。蔚克漢既然答應佮俐蒂亞結婚，就會使證明伊已經改邪歸正矣。𪜶會當互相信任、互相敬愛，以後自然就會較穩重，相信未來就會當安分守己過日子，到甲彼當陣，人自然就袂記得這兩个人的過去，袂記得伊有偌爾仔放蕩矣！",
    "paragraph_id": 859,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」  「既然生米已經煮成飯矣，」伊俐莎白回答講：「無論你佮我，或者是任何人攏是無法度放予袂記得。咱嘛無需要閣去談論這款代誌。」 這兩姊妹仔想著𪜶的阿母無定著到今猶毋知這件事，所以就去書房問阿爸敢願意予阿母知影。班奈先生當咧寫批，頭連攑都無攑，干焦冷冷仔應講：「凊彩恁。」 伊俐莎白閣問：「我敢會當共阿舅的批讀予伊聽？」 班奈先生大聲講：「恁愛提啥就提啥！緊出去！",
    "paragraph_id": 860,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」 伊俐莎白就對桌仔頂共彼張批提走，隨佮珍行去樓頂，這時，瑪俐佮綺蒂全佇咧班奈太太的房間內，所以這个消息，順紲會當予這兩个小妹嘛知影。當當珍共這張批讀煞的時，班奈太太是歡喜甲，伊坐袂牢嘛徛袂牢，那趒那大聲共伊的心聲講出來。「我的俐蒂亞！心肝仔寶貝啊！」班奈太太又閣有力通咻矣：「這予人足歡喜的啦！伊就欲結婚矣！我又閣會當看著伊矣！阮查某囝十六歲就欲嫁翁矣！佳哉阮彼个好心的小弟！",
    "paragraph_id": 861,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "我早就知，代誌交予伊是絕對袂重耽的。我偌爾仔想欲緊看著我彼个好囝婿！是講，欲結婚的衫、嫁妝攏愛緊發落，我愛趕緊寫一張批佮弟婦仔參詳咧。俐絲，乖！緊去樓跤問恁阿爸欲偌濟予伊添粧。等一下，等一下，我看我家己去佮伊講好矣！綺蒂喔！去叫管家太太來，我緊來穿衫。俐蒂亞，我的心肝寶貝，等阮若見面，一定誠歡喜。」 珍看著阿母又閣是這款形，為著無愛予伊閣講落去矣，就提醒班奈太太，愛先感謝嘉定先生才著。「哎唷！",
    "paragraph_id": 862,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」班奈太太咻講：「三八毋才按呢！天頂天公，地下母舅公，若毋是親阿舅，啥人會夆拜託得咧？愛知呢！若毋是伊有娶某生囝，伊所有的錢攏愛予我佮我的囝敢知！早前伊攏嘛干焦送一寡禮物予阮爾，這遍才是真正致蔭著咱。哎喲喂啊！我足歡喜的！免偌久，我就有一个查某囝嫁出去矣。伊欲做蔚太太矣！這个稱呼有影是足好聽的！到六月伊才滿十六歲爾。珍，我的寶貝仔囝，我傷激動矣，批一定寫袂出來，猶是我來講，你來替我寫。",
    "paragraph_id": 863,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "結婚欲用的物件攏應該隨去訂，錢額的問題，以後才閣佮恁老爸參詳。」 所以，班奈太太就哩哩囉囉講一大拖：啥物網仔紗、印花布、幼麻仔布……苦袂得一下仔就共所有的貨色攏買予齊全，珍誠無簡單才共阿母苦勸牢咧，叫伊愛等阿爸有閒的時才佮伊參詳，又閣講，遮的代誌慢一工無要緊。因為班奈太太這改足歡喜，竟然有將珍的話聽入耳。只不過，才停無偌久，班奈太太又閣去想著別齣。「等一下我衫穿好，就欲去麥里鎮一逝。",
    "paragraph_id": 864,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」伊講：「我欲共這个好消息講予阮小妹聽。轉來的時，閣會當順路去看郎太太佮呂卡斯太太。綺蒂，緊，緊去吩咐𪜶替我準備馬車。出去敨敨咧，我精神就會較好。喔！管家太太！你來矣！你有聽著消息無？恁古錐的俐蒂亞小姐咧欲結婚矣！伊結婚彼工，恁做下跤手人的攏會當做伙啉一碗仔酒，通好鬥鬧熱一下。」 管家太太隨表示家己嘛不止仔歡喜，閣對伊俐莎白遮的姊妹仔一一道喜。",
    "paragraph_id": 865,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊俐莎白看著這款場面，予伊感覺足無力，就閃去家己的房間仔內，對這層婚事自頭到尾，閣想一擺。可憐啊！俐蒂亞的處境是絕對袂好到佗位去，是講，總算無䆀甲袂收山，家己是應該愛謝天謝地矣！佮兩點鐘以前所想的彼款悲慘形比起來，伊俐莎白深深感受著，天公伯仔誠實是有咧鬥保庇。【第五十章】 班奈先生佇誠久以前，就希望逐冬趁的錢莫全開了了，加減儉一寡仔落來，這馬看來，更加感覺伊當初時無論如何，攏應該愛按呢做才著。",
    "paragraph_id": 866,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "若是按呢，這擺的代誌就免透過舅仔，去共全英國上袂見笑的垃圾鬼拜託。現此時，伊煞著愛靠舅仔出錢，才有通來完成這層婚事，這予班奈先生的心內誠袂得過，所以決定欲想盡辦法，去探聽舅仔到底出偌濟錢？未來通好趕緊還人這份人情。",
    "paragraph_id": 867,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "班奈先生拄結婚彼當陣，攏無想著愛儉腸凹肚來儉錢，因為娶某就會生後生，等後生成年了後，由外姓的遠親繼承財產這件代誌，自然就免閣去煩惱，就算伊活無遐長，留落來的錢，聽好予母仔囝去好好仔生活矣。毋過，五个查某囝相連紲出世，後生猶毋知佇佗位，佇俐蒂亞出世了後的足濟冬，班奈太太猶閣叫是家己會當生查埔。",
    "paragraph_id": 868,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "等啊等，猶是等無生後生，彼當陣才開始想欲儉錢，已經是袂赴市矣，若毋是班奈先生的手頭搦有牢，按班奈太太開錢的方式，日子早就過袂落去矣。班奈先生欲娶班奈太太的時，有拍契約，包括班奈太太和以後所生的囡仔，共同會當分著五千英鎊的遺產。進一步欲按怎分，愛看伊佇遺囑頂懸按怎寫，所以，聽著舅仔的建議，伊連想都無想，隨就答應矣。班奈先生想袂到這款袂收山的代誌，尾手竟然有才調解決，連甲一屑屑仔麻煩都無去沐著。",
    "paragraph_id": 869,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "雖然伊逐冬猶是愛付一百英鎊予俐蒂亞，毋過，對家己來講，所拍損去的錢，猶無到十英鎊。因為俐蒂亞佇厝裡欲食欲穿欲開的錢，閣加上伊的阿母貼伊的，逐冬算起來，嘛差不多一百英鎊。閣再講，這件代誌遮簡單就解決矣，伊連甲出面都攏免，有影是足好運的，對班奈先生這款人來講，麻煩愈少是愈好。想著拄開始，因為一時衝碰，予伊閣愛去揣查某囝，這馬代誌攏順利有結果矣，班奈先生當然就閣回復早前的模樣。",
    "paragraph_id": 870,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "雖然班奈先生平常時仔做代誌拖沙，毋過，若誠實欲做的代誌，嘛是誠緊氣。班奈先生隨回批予嘉定先生，批內需要鬥處理的所在，攏講甲誠詳細，毋過，伊對俐蒂亞有影不止仔慼心，所以批內攏去無問著伊。這個消息隨就對班奈這家湠開矣！而且，誠緊就傳到厝邊隔壁的耳空內去。想嘛知，規庄的人對這款消息是七仔較興八仔，講甲喙角全泡嘛毋願煞，尤其是麥里鎮遐十喙九尻川的oo-bá-sáng，更加是愈講愈惡毒。",
    "paragraph_id": 871,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "早前猶咧講俐蒂亞會揣著好翁婿，現看著這馬這个情景，就講伊嫁著這款無路用跤數，俐蒂亞這世人定著是烏有去矣。班奈太太一點仔都袂感覺按呢有啥物通見笑的，從珍十六歲開始，嫁查某囝就是伊上蓋的心願，這馬伊的願望就咧欲達成矣，哪會袂歡喜咧？班奈太太所想、所講的，攏離袂開結婚欲愛有奢颺。啥物愛有上媠的網仔紗來做新娘衫啦、愛有新的馬車啦、愛倩偌使用人啦…遮有的無的代誌，攏予伊誠無閒。",
    "paragraph_id": 872,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "班奈太太閣四界去走傱，講欲替查某囝揣一間厝來做徛家。「若是高丁這家來搬走，海野別莊是猶閣會使；斯多克彼間的會客室無夠大，而且閣離我傷遠；伯偉山莊完全袂看口得，彼砛簷做甲有夠䆀！」 若是下跤手人佇咧的時，班奈先生會予伊講，袂去插喙；毋過，若使用人一下離開房間，伊就誠無客氣共伊揬講：「好某的！",
    "paragraph_id": 873,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "你若是欲替你的查某囝佮囝婿稅厝，毋管你是欲稅一間，抑是全部攏共稅落來，有一項代誌我愛先品予明，彼就是浪保恩附近不准𪜶來蹛！連想都免數想！我絕對無欲佇咧遮招待這兩个人。」 這號話一下出喙，翁仔某就開始相冤，無論班奈太太按怎嚷，班奈先生毋讓步就是毋讓步。後來，班奈太太發覺翁婿連一角銀都無欲提出來予查某囝做新衫，予伊著生驚閣傷心。班奈太太想攏無，這冤仇是按怎會結遐大？",
    "paragraph_id": 874,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "查某囝欲嫁矣，班奈先生連錢都無欲提出來共伊添粧，是刁工欲予婚禮歹看的。是講，這个查某囝綴人走，猶未嫁就先佮人同居半個月，這款代誌，班奈太太煞一屑仔都無要意。這馬，伊俐莎白有影是足後悔的，當初時誠實無應該因為一時的痛苦，竟然予達西先生知影這件代誌，予伊知影為著這个毋是款的小妹操煩的過程。因為現此時小妹都光明正大咧欲結婚矣，早知，嘛莫予外人知影這層袂見人得的代誌。",
    "paragraph_id": 875,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊俐莎白袂去煩惱達西會共這件代誌講出去。若欲講保守秘密，無人會親像達西先生的喙遐爾仔密。只不過，予達西知影這件見笑的代誌，是比予別人知影令伊俐莎白閣較艱苦。伊俐莎白感覺，家己佮達西之間，早就隔一條永遠迒袂過的深崁。就算俐蒂亞有法度大大方方結婚，達西嘛絕對袂佮這款家庭結親，因為班家的門風本成就配伊袂起，現此時，閣欲佮伊上看無的查埔人做同門，這哪講會得過咧？",
    "paragraph_id": 876,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "彼站，佇德比郡的時，伊俐莎白看會出來達西想欲予伊有好印象，毋過，發生這款落臉的代誌，伊哪會閣想欲繼續落去咧？伊俐莎白感覺有夠見笑，不止仔傷心。伊感覺足後悔，毋過，閣毋知家己咧後悔啥。如今，伊俐莎白袂閣去想欲佮達西有牽連矣，毋過，又閣怨伊的身份佮地位，予家己配袂去。伊已經無機會閣去聽著達西的消息，煞偏偏又閣想欲聽著伊的消息。",
    "paragraph_id": 877,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "這馬，𪜶兩个已經無法度閣見面矣，毋過，伊俐莎白又閣咧想，若是會當逐日佮達西見面，彼毋知會有偌爾仔幸福。伊俐莎白定定咧想，才四個月前爾，家己遐爾仔聳勢拒絕達西的求婚；現此時，煞希望伊會當回心轉意，倒轉來向家己求婚。這若予達西知影，毋知伊的尾脽會翹甲偌懸咧！事到如今，伊俐莎白才理解，達西無論個性佮才情，攏是一个和家己上蓋鬥搭的查埔人，真可惜，這个幸福的婚姻已經是無望矣！",
    "paragraph_id": 878,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊俐莎白無才調想，未來蔚克漢佮俐蒂亞是欲按怎維持家庭咧？另外，伊對這兩人的未來已經是看會出來矣，這款干焦靠男女之情，無顧道德的婚姻，是無可能有久長的幸福。無偌久，嘉定先生隨閣回一張批予班奈先生。伊寫這張批的目的，是共蔚克漢欲離開民兵團的消息講予𪜶知。『我認為，無論是為著伊家己，或者是為著外甥女設想，離開民兵團是一件誠正確、又閣巧的做法。",
    "paragraph_id": 879,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "蔚克漢先生希望會當加入正式的軍隊，伊早前有幾个仔朋友攏願意協助伊，𪜶嘛已經做甲到。佇北方某乜將軍所管的一个兵營，已經答應欲予伊去遐做少校，離較遠咧，對伊家己是有好無䆀。希望𪜶去無人知影一切過去的所在，行為會當較檢點、較覕鬚咧，重新開始，前途定著是一片光明。我已經寫批共這个安排講予福斯徹上校知矣，請伊先共所有蔚克漢的債主通知，講阮一定會照品照行，一切的債務會負責到底。",
    "paragraph_id": 880,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "嘛愛請姊夫鬥相共，麻煩就近通知蔚克漢佇麥里鎮的債主，佇這張批內有附一張債主名單，這，全是蔚克漢講予我聽的。我有吩咐我的員工，佇一禮拜內，愛共遮的代誌全處理好勢。到彼時，若準你無愛這兩个人去浪保恩，就予𪜶直接去軍隊。聽內人講起，俐蒂亞誠希望會當佇欲離開進前，去見恁一面。』 班奈先生佮伊的查某囝的看法，全佮嘉定先生仝款，認為蔚克漢離開民兵團不止仔有好處。",
    "paragraph_id": 881,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "干焦班奈太太無啥愛，伊當咧向望欲和俐蒂亞歡歡喜喜佇遮奢颺蹛一站仔，煞聽著講欲上北去，誠實予伊足失望的。「俐蒂亞遐爾仔佮意福斯徹太太，欲走實在傷拍損矣！而且佇民兵團猶有幾若个少年家仔，伊嘛誠佮意。」 班奈太太要求班奈先生，佇蔚克漢翁仔某欲去軍隊進前，會當轉來厝一逝，想袂到班奈先生一聲就拒絕。",
    "paragraph_id": 882,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "後來，是珍佮伊俐莎白顧慮著姊妹仔情，希望𪜶的婚姻會當受著爸母的重視，就再三出面請求班奈先生，佇小妹佮妹婿一結婚了後，就予𪜶轉來浪保恩。這兩位阿姊的請求是遮爾仔誠懇，又閣合情合理，講久嘛會予老爸軟心，後來，就同意矣！班奈先生一下答應，班奈太太就歡喜甲搦搦掣！伊會當趁這个查某囝猶未出發去軍隊進前，𤆬伊四界去展寶，通予伊佇厝邊頭尾的面頭前煬一下。",
    "paragraph_id": 883,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "班奈先生決定了後，就隨回批予舅仔，批內有答應欲予這對翁仔某佇舉行婚禮了後，轉來浪保恩。只是講，伊俐莎白按怎想都想袂到，這个完全無想欲閣再見伊的蔚克漢，煞因為這款姑不而將的理由，又閣愛去看著伊。【第五十一章】 俐蒂亞結婚了欲轉來的日子到矣！浪保恩有派一台馬車去接這對新人轉來，講佇食中晝頓以前就會到位。珍佮伊俐莎白攏替俐蒂亞咧煩惱，尤其是珍。",
    "paragraph_id": 884,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊不是咧想，若家己發生這款代誌，閣愛轉來厝裡，伊一定會歹勢甲無地通覕。若想著這點，珍就會足毋甘俐蒂亞的處境。終其尾，接新人的馬車到位矣，全家伙仔攏濟集佇客廳等欲迎接𪜶。班奈先生激一箍面，其他的查某囝攏非常不安，干焦班奈太太滿面春風，硞硞笑袂停。人袂到聲先到！這有影是俐蒂亞的作風，猶看袂著人咧，就聽著伊佇門跤口咧講話矣！門一下拍開，俐蒂亞隨用走的，傱入來客廳，佮班奈太太攬做伙。",
    "paragraph_id": 885,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "班奈先生就無𪜶某遐爾仔熱情矣！伊看著這對新人得意自在的模樣，伊就規腹肚火。伊俐莎白是愈看愈倒彈，這對新人的態度，連珍嘛看袂落去。俐蒂亞猶是彼个俐蒂亞……毋是款、袂見袂笑、三八甲有賰、不時枵飽吵，連天公伯仔嘛無咧信篤！伊愛全部的阿姊著愛來恭喜伊，因為伊是上早結婚的人。蔚克漢更加是大面神，一點仔都袂感覺礙虐。",
    "paragraph_id": 886,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊的外才本成就大範，若是做人會當較正派咧、娶某較按規矩來，若按呢，這改伊來丈人爸遮，憑伊的彼支喙佮迷人的笑容，定著會予所有的人攏佮意伊。伊俐莎白實在是毋敢相信！天下間，哪有人會當遮爾仔厚面皮咧？有影是一皮天下無難事啊！珍嘛見笑甲規个面紅記記。這對翁仔某確實有四配，對𪜶來講，無啥物代誌是袂過心的，只要聽俐蒂亞咧講話，咱就會了解這款情形。「啥人想會到咧！我已經離開遮三個月矣！",
    "paragraph_id": 887,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "時間短罔短，煞發生遐濟代誌。是講，我嘛有想著，若是我結婚矣，彼嘛誠趣味！」 聽著這款話，班奈先生的兩蕊目睭褫甲大大蕊！二位阿姊是聽甲愣去，感覺誠不可思議。俐蒂亞這个人，才無咧插別人的反應，一支喙猶是喋袂煞。「喔！阿母！附近的人敢知影我今仔日結婚矣？拄才阮來的時，有看著高登的馬車，為著欲予伊知影我結婚矣，我就共車窗拍開，閣共手橐仔褪落來，手囥佇咧車窗遐，通共我的結婚手指展予伊看。",
    "paragraph_id": 888,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "然後向伊頕頭，我是笑甲若啥貨仝款。」 食飯的時，俐蒂亞大大方方行佇咧班奈太太的正手爿，閣大聲咧咻講：「喂！珍！你愛共你的位讓予我坐！你坐較後壁咧！因為現此時，我已經是嫁出的查某囝矣！」 俐蒂亞才無咧管待別人的看法，食飯的時，閣愈講愈興，閣講伊想欲去看麥里鎮的阿姨，又閣欲共所有的厝邊隔壁攏行一逝，予逐个人攏叫伊蔚克漢太太。",
    "paragraph_id": 889,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "食飽了後，俐蒂亞閣共結婚手指展予管家太太佮兩个查某嫺看，直直臭煬講家己已經結婚矣！佇客廳啉茶的時，俐蒂亞講：「阿母！你感覺阮翁按怎？是毋是足古錐的？阿姊𪜶一定足欣羨的！希望𪜶有我一半仔好運就好矣！啥人叫𪜶無欲去光明鎮咧？遐真正是揣翁的好所在！阿母，有夠可惜！咱無全家做伙去！」 班奈太太講：「就是啊！若照我的意思，咱早就應該愛做伙去！只是講，我的心肝仔囝，我實在無愛你去遐遠的所在。敢講無去是袂使？",
    "paragraph_id": 890,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」 俐蒂亞講：「這曷使講！遠哪有啥物關係？我是足歡喜欲去的。你佮阿爸，猶有所有的阿姊，一定愛來看阮喔！我規个寒人攏會蹛佇新卡斯，遐定著會有足濟舞會，我會負責替所有的阿姊揣舞伴的。」 班奈太太講：「聽你按呢講，實在予我足歡喜。」 俐蒂亞又閣講：「等恁欲轉來的時，你予一兩个仔阿姊留佇咧遐，我會當搭胸坎掛保證，今年的寒人，我就會當替阿姊揣著翁矣。",
    "paragraph_id": 891,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」 伊俐莎白一下聽，隨應講：「多謝你的好心，可惜，你這款揣翁的方式，實在佮我袂合。」 蔚克漢佇離開倫敦的時，就接著聘書矣，必須愛佇兩禮拜內去軍裡報到，所以，這對新人干焦會當蹛佇浪保恩十工爾。班奈太太感覺時間傷迫，所以就趁這段日子，盡量陪俐蒂亞四界去親情朋友遐行踏，又閣定定佇厝裡請人客。果然予伊俐莎白料甲準準，蔚克漢對俐蒂亞的感情，並無俐蒂亞所付出的遐深。",
    "paragraph_id": 892,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "看會出來，𪜶來相𤆬走，並毋是蔚克漢的主意，是俐蒂亞家己欲綴伊走的。是講，蔚克漢既然都無遐愛俐蒂亞，是按怎閣欲予伊綴咧？在伊俐莎白看來，事實已經是足明顯的：伊斷定蔚克漢只是予債務逼甲欲走路，佇走路的時，有一个查某人家己走來欲綴，當然嘛袂拒絕。看起來，俐蒂亞確實是足愛蔚克漢的。",
    "paragraph_id": 893,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊便若開喙，就愛叫一聲貼心的，感覺全世界無人比會過伊的翁，無論做啥物，蔚克漢攏是天下第一，就算佇九月初一拍獵彼一工，蔚克漢射落來的鳥仔，定著會比任何人閣較濟。佇新人轉來的兩三工過，有一工透早，俐蒂亞佮兩位大漢阿姊坐做伙開講。「俐絲，我猶未佮你講著我結婚彼工的情景呢！便若我佮阿母或者是其他的阿姊咧講的時，你攏無在場。敢講你攏無想欲聽？」 「無想欲聽，我真正無想欲聽！",
    "paragraph_id": 894,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」伊俐莎白講：「這件代誌已經講誠濟去矣。」 「哎唷！你這个人嘛誠奇怪呢！我一定欲共所有的經過攏講予你聽。阮是佇教堂結婚的，逐家攏約好十一點欲到遐，我是綴阿舅佮阿妗去，其他的人就家己去遐集合。嗯！拜一彼工透早，我操煩甲。你嘛知，我足驚會有啥物意外，共這層婚事耽誤去，若按呢，我就誠實會掠狂矣。我咧化妝的時，阿妗一直唸、一直講，若親像咧講經說教，我才無咧插伊咧，講做伊咧講，我攏共當做馬耳東風。",
    "paragraph_id": 895,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "我干焦咧想，我的蔚克漢敢會穿彼領紺色的禮服來結婚。就佮平常時仔仝款，阮十點食早頓，只是講，彼工的早頓若親像永遠食袂煞仝款，講到遮，我順紲共你講，我蹛佇阿舅佮阿妗遐的彼段時間，𪜶一直袂爽。無定著你毋相信，我雖然蹛佇遐兩禮拜，煞連門跤口都毋捌踏出一跤步，連一改舞會都無參加過，無任何的娛樂，過甲有夠無聊，連去小戲園看戲都無。話閣講轉來，彼工馬車到的時，阿舅煞共彼个史東先生叫去參詳代誌。",
    "paragraph_id": 896,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "你嘛知，這兩个人若講話就會講袂煞，予我驚甲強強欲吼出來，足驚阿舅會因為按呢袂赴送我去結婚，若誠實袂赴市，彼工就袂當結婚矣。佳哉，阿舅十分鐘就結束，所以才趕會赴去教堂。毋過，我後來才閣想起來，若是阿舅無通去，婚禮嘛免驚會延期，因為，猶有達西先生會當代替阿舅。」 伊俐莎白聽一下面仔反青，閣共這句話重講一改：「達西先生！」 「喔！是啊！伊陪阮翁去教堂呢！天啊！我實在足糊塗的！",
    "paragraph_id": 897,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "這件代誌我應該袂當講出來的才是。我佇𪜶的面頭前有保證袂講出來的！毋知阮翁知影會按怎怪我咧！這是愛保守祕密的講。」 「若是祕密，」珍講：「按呢，就請你莫閣講落去矣！做你放心，我是絕對袂閣再問你的。」 「是啊！一定是袂閣問你的。」伊俐莎白喙裡雖然是按呢講，心內煞足好奇。「多謝恁，」俐蒂亞講：「若是恁閣問落去，我一定會全部講出來予恁聽，若按呢，阮翁定著會受氣的。",
    "paragraph_id": 898,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」 俐蒂亞講這款話，明明就是咧使弄伊俐莎白閣問落去，所以伊俐莎白只好家己行離開遐。是講，這件代誌即然予家知影矣，伊就無可能按呢激恬恬，至少愛揣人探聽。達西先生竟然參加俐蒂亞的婚禮？伊俐莎白想來想去，各種奇奇怪怪的理由攏予伊想著矣，毋過，無論按怎想都想無。伊俐莎白按怎想都想無路理來，心內有夠礙虐，所以就提一張批紙，寫一張短短的批予嘉定太太。",
    "paragraph_id": 899,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "『你當然誠清楚，伊佮咱也毋是親情，而且佮阮厝嘛無啥物交情，竟然會佮恁做伙參加婚禮，這欲叫我按怎想有咧？無探聽清楚敢會使？請阿妗隨回批，予我共代誌舞予清楚。若準誠實親像俐蒂亞所講的按呢，這件代誌定著愛保守祕密，我就尊重恁，袂閣再問矣。』 批寫了，伊俐莎白自言自語，講：「親愛的阿妗，若你無老老實實共代誌講予我聽，姑不而將，我就愛想盡辦法去探聽矣。」 【第五十二章】 伊俐莎白果然誠緊就接著回批。",
    "paragraph_id": 900,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊一收著批，隨就用走的去清靜的小樹林，坐佇一條椅仔頂懸，準備欲好好仔讀這張批，因為伊看著這張批寫甲落落長，就斷定嘉定太太定著是共所有的代誌，齊佇批內寫甲一清二楚矣。『親愛的外甥女： 拄才收著你的批，我就決定欲用規下早的時間來回批，因為這件代誌，毋是三兩句話就講會清楚的。你會問起這件代誌，予我誠意外，我實在料想袂到，會提出這个問題的人竟然會是你！",
    "paragraph_id": 901,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "恁阿舅佮我仝款誠意外，阮攏認為，達西會按呢做，全然是為著你！若準你誠實一點仔都毋知影，嘛只好予我來佮你講明。就佇我對浪保恩轉來到厝的彼一日，有一个阮攏無想著的人來厝裡揣恁阿舅。彼个人就是達西先生，伊佮恁阿舅關佇咧房間仔內，講幾若點鐘的話。伊是因為發現恁小妹佮蔚克漢的下落，刁工趕過來共恁阿舅報這个消息的。達西講，伊已經佮這兩个人見過面矣！",
    "paragraph_id": 902,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "嘛有講著話，而且，佮蔚克漢已經講幾若擺話去矣，猶閣有佮俐蒂亞見過一擺面。就我來看，佇咱離開德比郡的第二工，達西就隨離開，趕去倫敦揣𪜶矣。達西講，代誌會舞甲遮爾仔袂收煞，齊是伊的罪過，是伊無冗早共蔚克漢的惡行講予人知，若無，就袂有正經的姑娘仔去予伊拐去，會去共這款垃圾鬼當做是貼心兄。",
    "paragraph_id": 903,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊講，這攏是伊當初時傷自高，又閣傷過自信，伊自信講親像蔚克漢這款跤數，免伊出喙，自然人就會看清楚伊的真面目；伊若講伊的惡行，會有失家己的身份。達西講，遮的罪是因為伊來造成，當然就愛出面來調解，設法來補救這層代誌，這是伊的責任，嘛袂挨推得。達西喙裡是講，伊欲解決這件代誌的動機就是按呢，毋過，我家心內咧想，若伊是為著別種原因，其實嘛袂去傷著伊的面子。若無達西，欲揣這兩个人的線索，誠實會海底摸針。",
    "paragraph_id": 904,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "聽伊講，若親像有一位楊太太，伊早前是達西小姐的家庭教師，後來因為犯著啥物錯（這，達西無講明）予伊辭頭路，所以，楊太太就佇倫敦共一間大間厝隔做小間房咧租人，靠收厝租過日子。達西知影楊太太佮蔚克漢誠熟，所以伊到倫敦了後，隨就去揣楊太太問蔚克漢的下落。楊太太早就知影蔚克漢覕佇佗位，毋過，達西無提錢去共烏西，伊是毋願講的，毋才達西愛來來去去問兩三工了後，才有法度共所有的代誌舞清楚。",
    "paragraph_id": 905,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "蔚克漢確實去倫敦了後，就去楊太太遐欲租房間來蹛，毋過，楊太太已經無房通稅伊矣，伊後來才換去佇某乜街遐蹛。探聽著消息，達西隨就去揣蔚克漢撨摵，然後堅持講愛看著俐蒂亞，其他的代誌才欲參詳。根據達西所講的，伊看著俐蒂亞的第一件代誌就是苦勸伊愛回頭，只要厝裡會當諒解，就愛趕緊轉去，而且，閣有答應會伨伊到底。只是講，俐蒂亞根本都無欲管待伊，堅持無愛人鬥相共，較講就是欲綴蔚克漢行。",
    "paragraph_id": 906,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "俐蒂亞認為𪜶早慢會結婚，較早抑是較慢，對伊來講攏無要緊。達西捌聽過蔚克漢的想法，知影伊根本都無想欲娶俐蒂亞，蔚克漢家己嘛承認，這改會對民兵團逃走，完全是予債務逼甲走路。有關俐蒂亞綴伊走的這件代誌，伊自頭到尾攏捒講是俐蒂亞家己綴來的，是伊戇甲袂扒癢，佮家己無關係。達西一知影俐蒂亞的按算，就決心予這兩个人愈早結婚愈好。",
    "paragraph_id": 907,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "毋過，蔚克漢對伊講，伊已經佇民兵團蹛袂落去矣，誠緊就欲辭職，未來欲按怎行落去，完全無計畫。蔚克漢講伊著愛去揣頭路，只不過，伊煞毋知頭路佇佗位，閣講家己咧欲無米通落鼎矣。達西有問伊講是按怎無隨佮恁小妹結婚？雖然班奈先生毋是啥物大好額人，不而過，加減嘛會當鬥相共，伊若娶恁小妹，對伊的經濟一定是有幫贊的。想袂到蔚克漢到甲彼个時，猶咧數想欲娶好額人查某囝，欲靠結婚趁一注大注的。",
    "paragraph_id": 908,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "後來，蔚克漢講家己就欲火燒尻川矣，若是有人會當替伊拭尻川，當然嘛是會當考慮。達西佮蔚克漢見幾若改面，因為事事項項攏著愛談判。蔚克漢原本想欲敲油，講一个有夠譀的數目，後來，達西毋知是按怎佮伊講的，最後，總算減甲一个合理的數字，代誌才算有初步的結論。達西佮蔚克漢參詳好勢了後，伊就隨來矣。彼工是伊第一擺來阮厝，就是佇我欲轉去的前一暗。",
    "paragraph_id": 909,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "彼暝恁阿舅無佇咧，達西探聽著恁阿爸猶蹛佇咧阮兜，伊叫是恁阿爸無恁阿舅遐好參詳，所以就決定等恁阿爸轉去浪保恩了後，才欲來揣恁阿舅。彼工伊來並無留名落來，阮干焦知影有一位先生來阮遮過，揣恁阿舅有代誌。拜六，伊又閣來矣。彼工恁阿爸已經走矣，恁阿舅佇咧厝，就若親像我拄才講的，𪜶佇房間仔內講誠久。",
    "paragraph_id": 910,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "隔過一禮拜，𪜶又閣見面矣，彼當陣我嘛有看著伊，所有的代誌一直到拜一，才完全講好勢；一下講好勢了後，恁阿舅就隨專門派人去浪保恩送批。講起來，咱這位貴客實在傷固執。所有的人攏咧講達西的不是，今仔日這个人講伊按呢，明仔載換彼个人講伊按呢，在我來看，伊唯一的不是，干焦是固執爾爾。伊萬項代誌攏堅持家己去辦，其實恁阿舅是誠願意貿落來家己處理。",
    "paragraph_id": 911,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "達西和恁阿舅爭誠久去，其實對當事人來講，無論是蔚克漢抑是俐蒂亞，攏無資格受著這款對待。最後，恁阿舅猶是諍袂贏伊，只好照伊的意思去辦，所以，恁阿舅毋但無出著力，閣愛無功受祿，予伊誠袂過心。我相信今仔透早寫來的這張批一定予伊誠歡喜，因為這件奪人功勞的代誌，有這个機會通講予清楚，會當予彼个上應該受呵咾的人，得著應該有的對待。不而過，俐絲，這件代誌干焦你知就好，極加講予珍聽爾爾。",
    "paragraph_id": 912,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "我想，你一定有了解矣，達西先生為著這兩个人是出偌爾仔濟的力！我相信伊替蔚克漢還的債務，定著超過一千英鎊，而且，除了俐蒂亞佇恁阿爸遐得的錢以外，達西先生另外閣予伊一千英鎊，又閣替蔚克漢出錢，佇正式軍隊內底，買一个官職予伊做。所有的錢，攏是達西一个人出的。是按怎伊欲出這條遮大條的錢？達西講這攏是伊毋好，怪家己當初時考慮了無夠周至，傷過矜，予人無了解蔚克漢的人品，才會去中著伊的計，共這款人當做好人。",
    "paragraph_id": 913,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "遮的話聽起來誠有道理，毋過，我是感覺，遮的代誌怪伊傷矜，這是講袂得過的。親愛的俐絲，你應該清楚，達西的這款話雖然講甲遮爾仔有情有理，毋過，若毋是看在伊另外猶有苦心佇咧，恁阿舅是絕對袂照伊的話去做的。一切的代誌齊決定好了後，達西先生就轉去翩堡理矣，伊講伊的朋友猶佇遐咧等伊。後來講好了後，就愛等甲欲舉辦婚禮的時，伊再閣來倫敦，辦理有關錢額的最後手續。",
    "paragraph_id": 914,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "這馬，我已經共所有的一切攏講予你聽矣，這篇遮大篇，我希望至少袂予你聽了無爽快。俐蒂亞蹛佇阮遮的時，蔚克漢嘛不時來，伊猶是頂擺我佇好德福郡看著的彼款模樣。俐蒂亞蹛佇阮遮的時，伊的所做所為，有影予我誠不滿，我本成無想欲講予你聽，毋過拜三，我接著珍的批才知影，伊轉去厝猶是彼款毋知好歹的模樣，若是按呢，我投予你聽，應該袂予你傷過艱苦。我幾若改對伊講起，這遍的代誌伊實在是做甲傷超過，予規家伙仔攏痛苦悲傷。",
    "paragraph_id": 915,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "啥人知，我的話伊連聽嘛無欲聽，有幾若擺我足受氣，毋過，一想起親愛的伊俐莎白佮珍，看在恁的面子上，我猶是吞忍落來矣！結婚彼工，達西準時到位，就親像俐蒂亞共你講的按呢，伊有參加婚禮。伊第二工佮阮做伙食飯，拜三抑是拜四又閣入城去。親愛的俐絲，若是我利用這个機會講，我有偌爾仔佮意伊（早前我一直毋敢按呢講），你敢會受氣？伊對待阮的態度，無論是佗一方面，攏佮阮佇德比郡的時仝款予阮滿意。",
    "paragraph_id": 916,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "無論見識佮言論，伊攏誠得我的意，達西這个人無任何缺點，干焦有較柴淡薄仔，若是這點，只要伊結婚的時較有心，娶一个好某，伊無定著會予這个某教甲較活潑一點仔。我是感覺伊誠孽，因為伊連你的名都無講起。只是講，作孽若親像是這馬誠時行的代誌。若準我講甲傷無站節，閣愛請你原諒我，上無，毋通罰傷重，未來連翩堡理都無欲予我去呢！我定著是欲共這个花園齊踅透透，才欲準煞。",
    "paragraph_id": 917,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "我干焦需要一台細細ka台仔的雙輪馬車，閣愛一對古錐的馬仔囝就會使。我無法度閣寫落去矣，阮彼个囡仔已經喝欲揣阿母喝足久去囉!阿妗 嘉定太太 九月初六佇天恩寺街所寫』 伊俐莎白共這張批讀煞了後，心肝內的秤仔就一直幌袂停。快樂佮痛苦的秤頭，予人舞袂清：佇伊的心內，快樂佮痛苦到底是佗一方占較大面？伊俐莎白原底就小可仔、普普仔知影，俐蒂亞的這層親事可能是達西先生所促成的。",
    "paragraph_id": 918,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "毋過，伊閣毋敢傷向望，因為這實在是講袂得過，而且，若準達西誠實按呢做，這个人情未免傷大矣，伊未來哪有法度報答咧？想到遮，所以又閣予伊痛苦。現此時，伊俐莎白所懷疑的代誌已經是千真萬確，按怎想嘛想袂到，彼一工伊趕欲走，是為著欲綴佇後壁入去倫敦揣人。",
    "paragraph_id": 919,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "達西無顧一切的困難佮麻煩來挽瓜揫藤，閣愛對一个步頻伊足慼、足看無的查某人去求情；伊猶閣著愛遮委屈，去佮一个伊苦袂得永遠莫搪著、連名都無願意講的人去見面，定定見面，講道理予聽，閣苦勸伊，終其尾猶閣愛提錢楔後手。達西會做甲遮貼底，敢講只是為著一个伊家己無好感又閣看袂起的姑娘仔？伊俐莎白輕輕仔對自己講，達西會按呢做，一切全是為著家己。只是講，若閣想著別項代誌，伊俐莎白就毋敢閣有這款向望。",
    "paragraph_id": 920,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊哪會當閣向望咧？向望達西會愛著一个已經拒絕家己過的查某人？更加免講閣愛佮蔚克漢這款的查埔人做同門！只要小可仔有自尊的人，攏無法度吞忍這款親情。免問嘛知，達西為著欲完成這層親事出誠濟力，到底是出偌濟力？伊俐莎白是連想都歹勢去想。伊會來插這層代誌的理由，達西已經講甲誠有道理矣。達西講是家己當初時做代誌無妥當，這當然是有伊的道理，伊誠慷慨，而且嘛有能力通慷慨。",
    "paragraph_id": 921,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "是講，若毋是為著家己，達西哪會做甲遮爾仔盡磅咧？按呢看起來，伊是毋是閣會當向望：達西到今，猶是深深咧愛伊！才會連這款予伊痛苦的代誌，猶原嘛想欲替家己來排解。若想著達西對班家的情深意重，班家煞連欲報答都無法度，這實在使伊俐莎白痛苦！有講袂盡的艱苦！這改俐蒂亞猶有通保全伊的名聲，這攏是達西先生的功勞。伊俐莎白想著早前對達西講話利劍劍，就不止仔傷心，又閣感覺見笑。",
    "paragraph_id": 922,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "不而過，伊嘛替達西感覺驕傲，因為這个人竟然腹腸會遮爾仔闊，有情有義閣遮爾仔有品。伊俐莎白共嘉定太太呵咾達西的彼段話，讀了閣再讀，按怎讀都感覺呵咾甲無夠氣。伊看著阿舅佮阿妗攏臆家己和達西已經情深似海、互相信任矣，雖然有淡薄仔懊惱，不過，嘛不止仔得意。就佇這時，有人行倚過來矣，共踅神去的伊俐莎白搝轉來現實。",
    "paragraph_id": 923,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊俐莎白遠遠看著行來的人是蔚克漢，伊無想欲佮這个人見面，所以就隨徛起來，拍算欲按另外一條路離開遮。蔚克漢的跤步愈行愈緊，最後趕到伊俐莎白的身軀邊，輕輕仔對伊講話：｢親愛的姨仔，我敢是攪擾著你散步的清靜？｣ ｢是按呢無錯，只是講，攪擾嘛無一定無受歡迎。｣ ｢若真正按呢，我就足歹勢。咱一向是好朋友，這馬更加親近矣！｣ ｢你講了有影，𪜶攏出來矣，敢是？｣ ｢曷知？丈姆佮俐蒂亞坐馬車去麥里鎮矣！",
    "paragraph_id": 924,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "親愛的姨仔，聽阿舅阿妗講，恁有去翩堡理是毋？｣ 伊俐莎白講確實有去過矣。蔚克漢講：｢我實在誠欣羨你有這款福氣，可惜，我無彼款運，若無，我上北欲去軍裡的時，會當順紲過去行行看看咧。你一定有看著彼个管家太太矣！早前伊有夠疼我，毋過，我咧想，伊當然袂佇你的面頭前提起我這个人。｣ 伊俐莎白講：｢伊有講著呢！｣ 蔚克漢問講：｢伊是講著啥？｣ ｢伊講你投軍了後，情況……情況若親像無蓋好。",
    "paragraph_id": 925,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "你嘛知，咱遮離翩堡理遐爾仔遠，消息加減會重耽去。｣ ｢彼是當然的。｣蔚克漢喙齒根咬牢咧，按呢應伊。原底，伊俐莎白叫是講按呢蔚克漢的喙就會窒咧矣，想袂到過無偌久，伊又閣開喙矣。｢頂個月的時，予我誠意外，佇倫敦拄著達西。阮見幾若改面。我毋知伊入城有啥物代誌。｣ ｢無定著是準備欲佮蒂寶小姐結婚，｣伊俐莎白講：｢佇這款季節伊會入城去，定著是為著啥物特別的代誌。｣ ｢這曷著講。你佇藍白鎮敢有拄著達西？",
    "paragraph_id": 926,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "聽嘉定翁仔某講，你佮伊有見著面。｣ ｢是有見面，伊閣共阮紹介予伊的小妹。｣ ｢你敢有佮意達西小姐？｣ ｢足佮意。｣ ｢誠實是按呢！我聽講伊這一兩冬來有較進步。早前我看著伊的時，誠實感覺伊這个人無啥物路用。你有佮意伊，我誠歡喜。希望伊會當愈改愈好，較成人範。｣ ｢這是一定的，伊上蓋𠢕惹代誌的年歲已經過去矣。｣ ｢恁敢有經過金博村這个所在？｣ ｢我無印象呢！",
    "paragraph_id": 927,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ ｢我會講著這搭，就是因為當初時若照老達西先生的遺囑，我欲做牧師的所在就是佇遐。彼个所在足讚，彼間派予牧師蹛的徛家嘛足好，各方面攏誠合我的意。｣ ｢你對講經說道，竟然有興趣？｣ ｢我誠佮意啊！本成我就共這个頭路當做是我本份該做的，就算拄開始咧做愛較食力，久嘛會慣勢。咱做人是無應該行回頭路，毋過，若越頭來看，這對我來講，確實是一份好頭路！遮爾仔安靜四序的生活，完全符合我對幸福的理想。",
    "paragraph_id": 928,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "可惜，欲後悔嘛袂赴矣！你佇咧肯特郡的時，敢有聽達西講起這件代誌？｣ ｢我捌聽伊講過，而且，我認為伊講的話誠值得信任，聽講彼當時這个職務欲予你，是愛有條件的，而且，閣愛看達西這位施主伊家己的主張。｣ ｢你有聽過！無錯，這講了無重耽，我一開始就捌講過予你聽，你可能猶閣會記得。｣ ｢我閣聽講，過去有一段期間，你並無親像這馬遮爾仔愛講經說道呢！",
    "paragraph_id": 929,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "你捌誠正式向伊表示，你絕對無想欲做一个牧師，毋才這層代誌就按呢準過矣。｣ ｢你誠實有聽甲誠詳細，遮的話確實嘛毋是無影無跡。無定著你猶會記得，咱第一改講著這層代誌的時，我嘛捌講過。｣ 伊俐莎白佮蔚克漢行到門跤口矣，這是因為伊俐莎白刁工行誠緊，無想欲閣聽伊咧烏龍踅桌。是講，看在姊妹仔情份的面子上，伊俐莎白無愛拆破面，就笑笑仔對蔚克漢講：｢煞煞去啦！",
    "paragraph_id": 930,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "蔚克漢先生，咱這馬是姨仔妹婿的親情關係矣，咱莫閣為著早前的代誌一直相諍。希望以後，咱嘛會當順順仔做親情。｣ 伊俐莎白共手伸出去予蔚克漢行紳士禮，蔚克漢誠親切小可唚一下仔手了後，兩个人就行入去厝內矣。【第五十三章】 蔚克漢對這改的對談誠滿意，此後，伊就無閣再提起這件代誌，以免予家己歹看，嘛予姨仔伊俐莎白受氣。伊俐莎白看伊竟然因為按呢就共喙窒起來，嘛感覺足歡喜的。",
    "paragraph_id": 931,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "時間過了誠緊，蔚克漢佮俐蒂亞欲離開浪保恩的時間到矣，班奈太太干焦會當目睭金金看𪜶離開，無法度綴咧去，因為班奈先生堅持無欲按伊的計畫，全家伙仔綴咧搬去新卡斯遐。班奈太太吼講：｢喔！俐蒂亞！我的心肝寶貝！咱著愛當時才會當見面咧？｣ 俐蒂亞應講：｢我嘛毋知！嘛有可能兩三冬見袂著面。｣ ｢乖囝的！你愛捷寫批予我喔！｣ ｢我一定會捷寫批轉來的。毋過，你嘛知，結婚了的查某人是無啥物閒工通寫批的。",
    "paragraph_id": 932,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "阿姊𪜶是會當定定寫批予我，橫直𪜶都閒閒無代誌做。｣ 蔚克漢咧相辭的時，感情看起來有落比𪜶某較濟，伊喙笑目笑，全姿勢了了，講的話攏誠媠氣。蔚克漢這對翁仔某走了後，班奈先生就講：｢這个人是我這世人看過上蓋媠氣的人，毋但會假笑，閣會佯戇笑，又閣誠𠢕滾耍笑，予我替伊感覺不止仔驕傲，我敢搭胸坎掛保證，連呂卡斯先生的囝婿，嘛綴伊袂著。｣ 查某囝走了後，班奈太太鬱卒幾若工。",
    "paragraph_id": 933,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "班奈太太講：｢我不時咧想，親人若是欲分開，這實在是足痛苦的代誌。查某囝佮囝婿走矣，我的心毋知愛囥對佗位去。｣ 伊俐莎白講：｢阿母，你看，這就是嫁查某囝的下場，佳哉，你猶有另外四个查某囝無人欲挃，這會予你感覺較安慰。｣ ｢你是咧烏白講啥貨啦！才毋是按呢！俐蒂亞並毋是結婚才欲離開我，是因為伊的翁婿的部隊佇咧遐爾仔遠。若是倚較近淡薄仔，伊嘛免趕緊就愛走。",
    "paragraph_id": 934,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ 雖然俐蒂亞的離開，予班奈太太誠失志，毋過，過無偌久嘛好矣，因為這時，外口面的人當咧會，四界攏有聽講：尼德菲山莊的主人佇這一兩工內就欲轉來矣，欲轉來庄跤拍獵，會蹛幾若禮拜。班奈太太一聽著這个，就坐袂牢矣！伊不時掠珍金金相，連鞭笑，連鞭閣幌頭。｢伊竟然欲轉來矣！｣佇麥里鎮的阿姨共這个消息講予珍聽了後，珍就對伊俐莎白講出家己的心聲：｢足好！有夠好！",
    "paragraph_id": 935,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "毋過，我顛倒一點仔都袂去要意，我確實是無想欲閣見著伊矣。是講，伊既然願意轉來尼德菲山莊，咱當然猶是愛歡迎伊。啥人知影伊是按怎欲轉來咧？橫直佮咱一點仔關係都攏無。小妹，你嘛知，咱早就講好勢，無欲閣提起這件代誌。伊…..敢誠實會來？｣ 伊俐莎白講：｢做你放心，昨暗尼德菲的管家有去過麥里鎮，我閣特別走去共伊探聽，是毋是有這回事？伊共我講，確實有影！賓利先生上晏拜四就會來，嘛無定著拜三就會到。",
    "paragraph_id": 936,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊閣講欲去肉砧叫一寡肉，通好準備拜三欲煮食。｣ 珍聽著賓利欲轉來，面色就按呢變矣！其實，伊已經有幾若個月無佇伊俐莎白的面頭前提起賓利的名字矣。｢俐絲，今仔日阿姨咧對我講這个消息的時，我看你一直掠我金金相，我知影彼當陣我的面色無蓋好，毋過你千萬毋通叫是我是為著伊才會按呢，我是因為逐个人攏咧相我的面，予我的心肝頭有小可仔亂亂，毋才會按呢。老實共你講，這个消息並無予我感覺歡喜，嘛袂感覺痛苦。",
    "paragraph_id": 937,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "干焦一點會予我歡喜爾，彼就是伊是家己一个人來的，所以，咱欲佮伊見面的機會就較少。我本身並無任何的顧慮，只是驚人講閒仔話。｣ 賓利欲轉來這層代誌，伊俐莎白嘛毋知愛按怎想才好。若準頂擺伊無佇德比郡看著賓利，無定著會叫是賓利並無啥物意圖，猶毋過，伊俐莎白猶是認為賓利對珍舊情難忘，只是毋知影，伊這擺轉來尼德菲，是得著達西的允准才來的？抑是家己大主大意走來的？伊俐莎白有時陣嘛會按呢想： ｢這个人有夠可憐！",
    "paragraph_id": 938,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "欲轉來家己稅的厝，閣予人按呢七臆八臆，有影是艱苦，我猶是莫去插伊好矣！｣ 量其約佇一冬前，班奈翁仔某捌為著：敢欲去拜訪賓利？諍甲誠激烈，現此時，仝款的情景又閣欲搬一擺矣。班奈太太又閣對伊的翁婿講：｢我的好老爺，賓利先生若轉來，你一定愛去拜訪伊喔！｣ ｢無愛去！無愛去！你舊年硬逼我去看伊，講啥物只要我去拜訪伊，伊就會揀咱其中一个查某囝做家後，結果是一場空，我無欲閣做這款戇代誌矣！",
    "paragraph_id": 939,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ 班奈太太又閣講，若這个貴人轉來尼德菲山莊，厝邊頭尾定著會閣再去伊遐行踏。班奈先生講：｢我實在有夠慼這款禮數，若是伊想欲佮咱交陪，就予伊家己來揣咱，伊也毋是毋知咱兜蹛佇佗啊！厝邊隔壁若見擺來來去去，齊愛我來迎賓送客，我是無這款閒工。｣ ｢哼！若是你無去拜候伊，彼就是傷毋知禮數矣。毋過，我猶是會當請伊來咱兜食飯，我已經決定欲請伊來矣。",
    "paragraph_id": 940,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "咱應該冗早請郎太太、高太太遮的厝邊，閣加上咱家己厝裡的人，攏總十三个，所以拄好留一个位予伊。｣ 班奈太太決定按呢做了後，心內就快活濟咧，所以翁婿這款無照理路的做法嘛較袂予伊慒心，只是講，若按呢做，厝邊隔壁就會比𪜶較早看著賓利先生。賓利先生欲到位的日子，一工比一工閣較迫矣。珍對伊俐莎白講：｢現此時，我顛倒感覺伊猶是莫來較好。其實嘛無差！我看著伊，嘛有法度激做完全無代誌。",
    "paragraph_id": 941,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "只是，阿母磕袂著就咧講這件代誌，予我誠袂堪得。阿母是好心，毋過伊攏毋知影，伊定定講講遐有的無的，予我足艱苦。｣ 伊俐莎白講：｢我是真想欲講幾句仔話來安慰你！可惜，我一句嘛講袂出來。你應該了解我的意思，我無願意像別人按呢：明明看著人咧艱苦，閣硬叫人愛較吞忍咧……你就是吞忍甲傷過頭矣。｣ 這一工，賓利先生到浪保恩矣。佇伊轉來遮的第三工，班奈太太猶袂赴寫帖仔請伊來食飯的時，賓利就親身先來拜訪矣。",
    "paragraph_id": 942,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "對窗仔外看著賓利，遠遠騎馬對浪保恩來的情景，予班奈太太又閣歡喜又閣意外，兇兇狂狂喝所有的查某囝趕緊過來看。珍決心無欲振動，一直坐佇椅仔頂；伊俐莎白為著欲應付阿母，就行去窗仔邊綴伊做伙看，看著達西嘛做伙來，伊就隨行轉去坐佇阿姊的邊仔，佯做毋知影。綺蒂講：｢阿母，另外猶有一位先生綴伊來呢！彼个是啥人啊？｣ 班奈太太講：｢我想應該是伊的朋友，心肝仔囝，我有影毋知呢！｣ ｢你共看！",
    "paragraph_id": 943,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣綺蒂又閣講：｢若親像較早捷佮伊咧鬥陣的彼个人，我袂記得伊的名矣！就是彼个苛頭的躼跤的。｣ ｢天啊！原來是達西先生！定著是的啦！講實在的，只要是賓利先生的朋友，來咱遮，攏會受著咱的歡迎；若無，我看著這个人就㤉！｣ 珍聽一下驚一趒！伊非常關心伊俐莎白的感受，所以，就看對伊遐去。",
    "paragraph_id": 944,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "珍完全毋知伊俐莎白佇德比郡拄著達西的代誌，所以認為伊是自從收著彼張解釋的批信了後，第一回閣再見著達西的面，珍咧臆，佇伊俐莎白的心內，定著足礙虐。這對姊妹仔，各人有各人的心事，互相體貼，攏無加講啥物。班奈太太就無仝矣！伊猶是詬詬唸袂煞，一直講伊看著達西先生就誠厭，講，伊完全是看在賓利先生的面子上，才欲客氣來接待伊。遮的話，這對姊妹仔攏當做無聽見。其實，伊俐莎白的心，浮咧沉咧，原因是珍所毋知的。",
    "paragraph_id": 945,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊俐莎白到今猶無勇氣共嘉定太太彼張批提予珍看，嘛無膽量共家己對達西先生感情變化的經過講予珍聽。珍干焦知影達西捌向伊俐莎白求婚，閣予伊誠無情來拒絕，煞毋知影伊俐莎白所掩崁的內情，毋但干焦按呢爾。伊俐莎白對達西的情意，雖然綴袂著珍對賓利的深情，毋過嘛是合情合理。達西這擺轉來尼德菲山莊，而且閣綴咧來浪保恩，予伊俐莎白足意外，會當講和前一站仔佇德比郡拄著伊的時，仝款意外。時間已經隔遐久去矣！",
    "paragraph_id": 946,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "想袂到達西對家己的情意、伊對家己的向望，竟然會自頭到今攏無改變。想到遮，伊俐莎白無血色的面容就沓沓仔變紅，伊的笑容佮眼神，就親像桃花當開的時，遐爾仔媠色，遐爾仔光彩。只是，伊俐莎白猶是袂放心，伊想講：「予我先來看伊怎樣仔表現，才閣來看有希望抑無，嘛猶未慢。」 伊俐莎白就恬恬坐佇咧遐，專心咧做針黹，閣假甲足鎮靜；等使用人欲行到房裡來矣，伊才急欲看阿姊的面色。",
    "paragraph_id": 947,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊看珍干焦是比平常時仔面色較白淡薄仔，態度仝款是誠大端、定著，感覺誠意外。這兩位貴客到位的時陣，珍的面變甲紅記記，毋過猶是誠大範、照禮數咧接待人客，看袂出有任何的哀怨，嘛無急欲巴結。伊俐莎白無佮這兩个人講著啥，講的攏是禮貌的鋪排話，講幾句仔過就閣坐落來做針黹，而且，閣做甲特別認真。",
    "paragraph_id": 948,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊俐莎白較在膽了後，有偷偷仔看達西，只是，達西的面色佮以前佇好德福郡的時仝款，足嚴肅，和佇德比郡的時差足濟，這無定著是因為佇班奈太太的面頭前，無法度像佇嘉定夫婦的邊仔按呢自在。伊嘛有偷偷仔看賓利先生，隨就看出伊又閣歡喜又閣不安的彼款心情。班奈太太對待賓利是有夠好禮，對待達西煞凊彩應付，足冷淡，伊按呢做，予珍佮伊俐莎白攏感覺誠礙虐。其實，班奈太太對待這兩位貴客的態度，全然是毋知輕重的做法。",
    "paragraph_id": 949,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "若無達西先生出遐濟力，伊彼个心愛的查某囝，名聲早就烏有去矣！伊俐莎白就是對內情知影甲遮清楚，毋才會特別感覺艱苦。達西向伊俐莎白問起嘉定夫婦，伊俐莎白應甲誠生真，了後，達西就無閣再講話矣。伊俐莎白心內咧想：這敢是因為達西無坐佇家己身軀邊的關係？毋過，頂改佇德比郡，伊都毋是按呢啊！會記得頂逝佇德比郡的時，若拄著無佮家己講話的時，就會佮阿舅阿妗講話，毋過，這擺煞連紲幾若改無聽著伊開喙。",
    "paragraph_id": 950,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊俐莎白實在是袂堪得好玄矣！就攑頭起來看達西的面。伊看著達西不時咧相家己佮珍，若無，就是看塗跤愣佇咧遐，可見，伊這改無親像頂逝按呢，急欲得著班家的好感。伊俐莎白感覺失望，又閣怪家己無應該失望。伊心內咧想：「這逝伊來遮哪會是按呢咧？若欲按呢，伊又閣何乜苦來咧？」 規間厝干焦聽著班奈太太的話：「賓利先生，你離開誠久矣呢！」 賓利先生隨應講，確實誠久去矣。「頭起先我猶咧煩惱你會有去無回。",
    "paragraph_id": 951,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "人攏講，你拍算今年就欲共厝退租，我希望你袂按呢做！自從你走了後，這搭發生足濟代誌喔！呂卡斯小姐結婚矣，我家己嘛有一个查某囝嫁出去矣。你定著有佇報紙看著這个消息謼？毋過寫甲不答不七。干焦寫講：蔚克漢先生近期欲佮班奈小姐結婚。連伊蹛佇佗位、老爸老母啥物名這款重要的代誌攏無講著，這是阮小弟嘉定先生寫的，我誠實想無，哪會寫甲遮害。你敢有看著？」 賓利講伊看著矣，又閣向班奈太太恭喜。",
    "paragraph_id": 952,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊俐莎白是見笑甲連頭都毋敢攑起來看，所以嘛毋知達西聽著遮的話，表情是按怎。班奈太太閣講：「確實，會當順利共一个查某囝嫁出去，誠實是一層心花開的代誌；只是講，伊離開我的身軀邊，我又閣感覺艱苦。這兩人離我千里遠，去北方矣！嘛毋知愛偌久才會當轉來。你大概嘛知，蔚克漢已經離開民兵團加入正式的軍隊，謝天謝地喔！伊總算加減有幾个仔朋友，若是閣會當加幾个仔，毋是閣較好？",
    "paragraph_id": 953,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」 伊俐莎白知影阿母遮的話是故意欲講予達西聽的，予伊見笑甲欲死，連坐嘛坐袂牢矣。伊俐莎白只好勉強佮人客講寡話，較免予阿母閣講一寡五四三的。伊問賓利先生，這遍轉來是毋是按算欲蹛一站仔？賓利講，會蹛幾禮拜。班奈太太講：「賓利先生，等你共外口所有的鳥仔齊拍落來了後，請你來班奈先生的農場來，毋管偌濟，鳥仔攏據在你拍，我相信伊定著誠愛你來，而且閣會共上好的斑鴿全留予你。",
    "paragraph_id": 954,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」 伊俐莎白聽著家己的阿母遮爾仔厚話屎，又閣巴結甲誠毋是款，愈看是愈艱苦。想起一冬前，班家遮的查某人嘛捌按呢充滿信心，歡喜甲掠袂牢；現此時，雖然眼前的好事若親像閣會成矣，毋過，啥人知影這敢會又閣是一場空？伊俐莎白感覺無論是珍抑是家己，就算講日後會當一世人幸福，嘛無法度彌補這幾分鐘的痛苦佮不堪。伊俐莎白心內咧想：「我干焦希望從此以後，莫閣佮𪜶往來矣。",
    "paragraph_id": 955,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "和𪜶做朋友雖然誠快樂，煞抵袂過這款予人礙虐的局面，希望日後莫閣看著𪜶矣。」 伊想是按呢想，毋過，看著家己的阿姊又將賓利的心牽牢咧，這款礙虐佮痛苦，就又閣減輕矣。賓利拄入來的時，佮珍無啥講著話，是講，一睏仔過了後，這兩个人的話就愈講愈捷，愈講愈興。賓利發覺珍猶是佮舊年仝款媠，性地溫馴，態度自在，只是無親像舊年遐爾仔愛講話。",
    "paragraph_id": 956,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "其實，珍為著無想欲予別人看著伊佮早前有啥物無仝，已經盡量揣話來講矣，只不過，這當陣伊有滿腹的心事，毋才會不時恬恬無出聲，這一點，是連珍伊家己都無發覺。班奈太太早就按算等人客相辭的時陣，欲請𪜶閣來浪保恩食飯。「賓利先生，你猶欠我一頓飯呢！舊年寒人你欲去倫敦的時，有答應講一轉來就欲來阮遮食便飯。你愛知喔！你的話我攏囥佇咧心肝內，毋過，你煞一直攏無轉來，嘛無對阮遮來，誠實予我足失望。",
    "paragraph_id": 957,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」 聽班奈太太閣講起這層代誌，賓利是愣佇咧遐愣誠久去。後來賓利才應講，彼因為有代誌才耽誤去，有影是失禮。坐無偌久，賓利和達西就雙雙告辭，做伙離開浪保恩矣。班奈太太頭起先佇這工，伊就想欲請𪜶食飯，尾手伊才閣去想著，雖然厝內平常時仔的食食就誠好，毋過，這兩个人攏是有身份、有地位的好額人，干焦一冬的收入，就有一萬英鎊遮爾仔濟，既然對人客都攏有遐深的向望矣，欲請人食飯，若無加兩項仔好菜，彼哪講會得過咧？",
    "paragraph_id": 958,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "【第五十四章】 這兩个貴客一下走，伊俐莎白就去厝外四界遛遛咧，欲予精神通敨一下，也就是莫予頭殼，直直糊佇咧遐的問題，予家己更加鬱卒。達西的表現予伊俐莎白歡喜，嘛予伊煩惱。「若是伊這擺來遮是為著欲佯恬恬、激莊嚴，按呢又閣何乜苦欲來咧？」 伊俐莎白規頭殼攏是遮的問題。「伊佇城裡的時陣，對阿舅佮阿妗嘛猶不止仔好禮，予人足佮意，哪會這馬佇阮遮的態度顛倒反形？若伊對我已經無意，何必按呢有話毋願講咧？",
    "paragraph_id": 959,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "這个𠢕共我創治的查埔人！以後，我絕對無愛閣去思念伊矣！」 珍行倚過來，予伊先將達西的代誌按下。伊俐莎白看著阿姊歡頭喜面，就知這兩位貴客的拜訪雖然予家己失意，煞予阿姊心花開。珍講：「頭一擺總算是過去矣！我是不止仔自在。這遍我既然應付會來，後擺伊閣來，我就較袂礙虐矣！伊拜二會當來咱遮食飯，時到逐家就會知，我佮伊只不過是普通朋友爾。」 伊俐莎白聽了愛笑，講：「不過是一个無要無緊的普通朋友爾！珍！",
    "paragraph_id": 960,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "你猶是愛較注意的呢！」 「親愛的俐絲，你莫叫是我遐爾仔軟汫，到今猶閣會惹出啥物危險來。」 「我看你才有足大的危險，會予伊愛你愛甲入骨！」 一直到拜二，班家的這對姊妹仔才閣看著這兩位貴客。頂逝，班奈太太看著賓利先生佇短短的半點鐘內，遐爾仔興𩑾𩑾閣有禮貌，予心內不時咧按算，佇請人客這一工，伊無欲邀請賓利先生坐佇家己的邊仔，按呢才有機會予伊坐踮珍的身軀邊。",
    "paragraph_id": 961,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "班奈太太這擺閣誠精光，賓利嘛照伊所想，佇珍的身軀邊坐落來。這款情景，予伊俐莎白看甲誠滿意，就對達西遐看過去。達西的表情誠正常，若親像是理所當然的樣。若毋是拄好看著賓利用意外閣歡喜的笑容，對達西遐看過去，伊俐莎白一定會以為是，這改會遮爾仔順序，是有先得著達西的同意。",
    "paragraph_id": 962,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "食飯的時陣，賓利先生對珍不時展出伊的愛慕，雖然無像早前遐爾仔明顯，伊俐莎白煞感覺，只要會當予賓利家己做主，這兩个人的幸福，一定誠緊會達成。這嘛予伊俐莎白的心內，充滿無限的希望佮歡喜。有較可惜的是，達西的位佮伊俐莎白坐較遠，伊佮班奈太太坐做伙。坐遮爾仔遠，伊俐莎白當然聽無達西佮阿母講的話題，毋過，看會出這兩个人誠少講話，若是姑不而將愛開喙，這兩个人毋但拘束，閣誠冷淡。",
    "paragraph_id": 963,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "見擺若看著阿母對達西應付的態度，閣想著伊對班家的恩情，伊俐莎白就不止仔艱苦。有幾若改，伊苦袂得想欲對達西講，佇這間厝裡，並毋是無人知影伊的好，更加毋是全家人攏對伊忘恩背義。伊俐莎白足希望彼下晡有機會佮達西較親近一屑仔，會當加講寡仔話，莫辜負著這擺見面的機會。伊俐莎白是足著急，嘛足不安，伊予硩牢咧的情緒逼甲強強欲發性地。伊想講：「若準，時到伊猶是無欲行來我的面頭前，我只好放棄，將伊永遠放下！",
    "paragraph_id": 964,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」 誠無簡單，下晡這兩位貴客入來客廳的時，伊俐莎白看著伊彼款模影就知影，達西嘛想欲佮家己講話的。是講，天啊！哪會所有的女客齊𤲍佇這塊桌仔咧？猶閣有人講：「咱坐較密咧，攏莫予查埔人坐對咱這桌來，按呢敢好？」 看著這號範勢，達西只好行離開這桌。伊俐莎白規雙目睭綴伊綴牢牢，無論啥人佮達西講著話，攏予伊感覺足嫉妒，予伊全然無心替人客斟咖啡矣。一觸久仔過了後，伊俐莎白閣怨慼家己袂當遮爾仔癡情。",
    "paragraph_id": 965,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "「伊是一个予我拒絕過的查埔人！我哪會遮戇咧，竟然猶咧向望伊會閣去愛著我？有佗一个查埔人會遮爾仔無骨氣，去共仝一个查某人求第二擺婚？這款卸面底皮的代誌，哪有人會去做咧？」 伊俐莎白當咧想的這當陣，達西拄好共甌仔送轉來還，伊隨就把握這个機會佮達西講話。伊俐莎白講：「恁小妹敢猶有佇咧翩堡理？」 達西應講：「猶佇遐，伊一直欲佇遐蹛到聖誕節。」 「敢干焦伊一个人？伊遐的朋友敢攏有走？",
    "paragraph_id": 966,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」 「雷太太現此時佮伊做伙。其他的人佇三禮拜前攏轉去矣！」 伊俐莎白想無閣有啥物話通好講矣。是講，若要達西願意佮伊講話，總是揣會著話頭，毋過，伊煞恬恬𫞼佇咧遐，後來別的人客，又閣過來𤲍咧佮伊俐莎白講話，達西只好行離開遐。茶啉煞，牌桌齊款好勢了後，女客攏徛起來矣，這時，伊俐莎白更加希望達西會當隨來伊的身軀邊；毋過，班奈太太煞四界咧揣人奕牌仔，達西因為歹勢拒絕，只好綴人坐落來拍牌。",
    "paragraph_id": 967,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "規下晡，伊俐莎白原本的向望，就若親像雪文泡，全予人拍破了了。達西不時佇彼桌對伊遮看過來，伊家己嘛不時對達西遐看過去。這兩个人的心齊無佇咧牌桌頂，所以齊奕輸去矣。班奈太太原本猶拍算閣欲留這兩位貴客食暗，可惜，馬車已經準備好矣，所以無機會通留。人客一下走，班奈太太隨講：「乖囝的，今仔日敢有樂暢？我共恁講，我感覺代誌攏順～順～順！",
    "paragraph_id": 968,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "菜色煮甲誠腥臊，鹿仔肉烘甲拄拄仔好，逐个攏呵咾遮爾仔肥軟的腰內肉誠罕得看見。若講著湯，比咱頂禮拜佇呂家食著的，毋知是好欲偌濟去咧，連達西先生嘛講斑鴿烘甲有夠好食，我看𪜶兜的廚子對法國來的至少有三个。閣再講，寶貝仔珍，我毋捌看著你遮爾仔媠呢！郎太太嘛講：班奈太太啊！恁珍定著欲嫁去尼德菲山莊矣！伊有影是按呢講喔！我感覺郎太太這个人足好的，伊遐的查某孫仔攏是規矩的好姑娘仔，可惜生做歹看。我是足佮意𪜶的。",
    "paragraph_id": 969,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」 總講一句，班奈太太今仔日是歡喜甲強欲反過。賓利對珍的態度班奈太太齊看在眼內，所以就足相信，珍緊慢會嫁予伊。現此時，班奈太太伊規个頭殼攏咧按算這層婚事有啥物好處。珍對伊俐莎白講：「今仔日實在過甲誠有意思，來食飯的人客揀甲遮齊，講甲遮投機，足希望會當定定做伙食飯開講。」 伊俐莎白聽甲起愛笑。珍講：「俐絲，請你千萬莫笑我，嘛莫懷疑我，若無我會傷心。",
    "paragraph_id": 970,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "坦白共你講，我只不過是欣賞這个少年家仔爾，因為伊誠巧，又閣親切，並無有啥物特別的向望。伊予我上蓋滿意的一點，就是伊並毋是想欲奅我，講話才會遮心適佮美妙。」 伊俐莎白講：「你有夠無良心，叫我莫笑，又閣不時弄予我笑。」 珍講：「有一寡代誌予人實在料想袂到。」 伊俐莎白講：「有一寡代誌又閣予人袂當相信。」 「毋過，你是按怎偏偏欲逼我，認為我無共真心話全講出來咧？」 「你這款話，我實在無才調應。",
    "paragraph_id": 971,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "咱攏誠愛替人做主，毋過，人若替咱做主，咱閣無欲信篤。算講我較對不起你。若你一定硬欲講你家己對伊無啥物意思，閣欲叫我相信，彼是無可能的！」 【第五十五章】 幾工仔過，賓利又閣去浪保恩矣，而且是孤一个人去爾爾。達西佇彼工透早已經去倫敦囉，猶毋過伊佇十工內就會閣轉來。這改，賓利佇班家坐點外鐘去，看會出來伊是誠歡喜，原底班奈太太想欲留伊食飯，賓利煞會失禮講已經佮別人約好矣。",
    "paragraph_id": 972,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "班奈太太只好講：「希望後改來的時，會當予阮面子，留落來食飯。」 賓利講伊隨時都聽好來，只要班奈太太袂嫌麻煩，若有機會就會來看𪜶。班奈太太隨講：「若按呢，明仔載敢會當來？」 賓利講明仔載無人約，所以誠緊氣就接受班奈太太的邀請。第二工，賓利有影一透早就來矣。彼時拄佇窗仔外看著，班奈太太猶穿睏衫，頭鬃才梳一半，伊隨傱入去查某囝的房間內，大聲喝咻。「俺查某囝的喔！珍！緊落樓去！伊來矣！賓利先生來矣！",
    "paragraph_id": 973,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊誠實來矣！緊！緊！你毋著緊來共恁大小姐穿衫！管俐絲小姐的頭鬃是欲創啦！」 珍講：「阮隨就落去，無定著綺蒂會比阮兩个閣較緊，因為伊已經打扮好矣。」 班奈太太講：「喔！！你插綺蒂是欲創啥啦！這和伊有啥底代？緊咧！較緊咧！乖查某囝，你的腰帶佇佗位？」 班奈太太走了後，珍再三要求，無論佗一下，一定愛有一个小妹仔陪伊落樓跤。下晡了後，班奈太太又閣想欲製造機會予賓利先生。",
    "paragraph_id": 974,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "茶啉煞，班奈先生就照伊平常時仔的慣勢，跔佇咧書房，瑪俐上樓去樓頂彈鋼琴。班奈太太看五个鎮地的，已經徙兩个去矣，就隨對伊俐莎白佮綺蒂弄眉𥍉目。綺蒂誠天真講：「是按怎啦？！阿母，你是目睭糾筋喔？抑是你欲叫我做啥貨？」 班奈太太佯做無代誌，講：「無啊！哪有咧？」 五分鐘後，班奈太太實在是毋願意閣錯過這个好機會，就雄雄徛起來，對綺蒂講：「你綴我來，我有話欲共你講。」一講了，隨就共綺蒂搝出去矣！",
    "paragraph_id": 975,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "珍看著這款形，隨使目尾，拜託伊俐莎白千萬毋通予阿母按呢撨摵。無偌久，班奈太太又閣拍開門講：「俐絲，你來，我有話欲佮你講。」 俐絲只好乖乖仔行出去。班奈太太對伊講：「咱上好攏莫去攪擾𪜶，恁小妹嘛欲綴我留佇咧樓頂矣。」 伊俐莎白無佮阿母諍，伊等甲阿母佮綺蒂攏看無人影矣，才閣轉去客廳。班奈太太規工用心計較攏無成功。賓利逐項好，可惜，佮珍的發展，一點仔都無照班奈太太所想的按呢進行。",
    "paragraph_id": 976,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "賓利佇班家誠自在，規个人看起來歡頭喜面，暗時和班家的人坐做伙的時，逐家攏誠佮意伊。雖然班奈太太是無站無節，定定加管閒仔事，賓利猶是誠忍耐，歁話就算是講規擔，伊嘛誠有耐心恬恬仔聽，這予珍感覺特別滿意。暗時，賓利閣留落來食暗，猶未告辭的時，就順班奈太太的話尾，約好明仔載閣欲來浪保恩。這工欲睏的時，兩个姊妹仔咧開講，珍一句話嘛無講著賓利，伊俐莎白心內煞是誠快活。",
    "paragraph_id": 977,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊感覺，只要達西莫閣來擾亂，珍佮賓利的婚事誠緊就會成。看現此時這款情景，伊俐莎白又閣感覺，這項代誌達西百面早就表示同意矣！第二工，賓利準時來班家，按照原本的約束，伊佮班奈先生早起欲去拍獵。賓利是誠意外，班奈先生會遮爾仔好鬥陣，這和頂改來的時陣比起來，這擺班奈先生佮伊講較有話，無親像早前遐爾仔怪癖矣。免講嘛知，賓利中晝就留佇浪保恩食飯。",
    "paragraph_id": 978,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "欲暗仔，班奈太太又閣家婆，想空想縫，欲共鎮地的趕走，通予賓利佮珍有單獨做伙的機會。伊俐莎白因為有批欲寫，所以啉茶了後就去寫批。等伊的批寫煞了後轉去客廳，門一下拍開，就看著珍佮賓利兩个人徛佇咧壁爐邊，話講甲當投機。這兩个人看著伊俐莎白入去，就隨分開，兇兇狂狂越過身去，面色看起來誠歹勢。這款情景，伊俐莎白看著心內就有數矣！班奈太太有影是老先覺！伊俐莎白真正愛佩服阿母比家己閣較巧。",
    "paragraph_id": 979,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "這个場面，予這三个人攏感覺誠礙虐。當當伊俐莎白欲行離開客廳的時，賓利煞早伊一步，佇珍的耳空邊講幾句仔話，就行離開矣。珍便若有快樂的代誌，攏會講予伊俐莎白聽；所以，就隨共小妹攬牢咧，用滿腹的熱情對伊講出心內話。「我足幸福！實在有夠幸福！我敢有夠格接受這款幸福？哎唷！是按怎無法度逐个人攏親像我遮幸福咧？」 伊俐莎白隨向珍道喜。",
    "paragraph_id": 980,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊誠心誠意，歡頭喜面，講家己佮珍佮款樂暢，心內的快樂，實在是無法度用語言表達出來的。珍講：「我愛隨去阿母遐！阿母遮爾仔好心促成這層代誌，我愛親身共這層喜事講予伊聽。阿爸遐，賓利已經家己欲去講矣。喔！俐絲，你一定知，厝內底的人若聽著這件喜事，逐家定著會足歡喜的！這款幸福，我哪堪會去咧？」 珍走了後，伊俐莎白心內咧想：「厝裡的人為著這件代誌，幾個月來一直咧操煩，現此時煞一下仔就有結果。",
    "paragraph_id": 981,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」 伊想到遮，煞笑出來。伊俐莎白對家己講：「這就是伊彼个朋友用心計較的結果！是伊的姊妹仔假𠢕假會的結局！落尾的這个結局，真正是蓋幸福！誠圓滿！足有意思的！」 幾分鐘仔過，賓利就入來客廳矣！伊一入來就隨問講：「恁阿姊佇佗位？」 「伊佇樓頂阮阿母遐，隨就會落來。」 賓利就行到伊俐莎白的面頭前，接受伊的祝福。伊俐莎白誠心誠意講足濟祝福的話，閣講這層美滿的姻緣，帶予伊無限的快樂。",
    "paragraph_id": 982,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "賓利喙笑目笑，直直講家己是偌爾仔幸福，閣對伊俐莎白講珍的優點，講甲十全十美，一直講甲珍入來客廳。雖然伊講的是戀愛中的甜言蜜語，是講，在伊俐莎白來看，家己的阿姊有影就是賓利所講的按呢！珍是遐爾仔好性地，人又閣巧，婚姻當中有這兩點，就會當拍好幸福的基礎。而且，珍佮賓利的個性會合，興趣會峇，結成翁某，未來定著是美滿的。這暗，班家的每一个人攏誠歡喜的。",
    "paragraph_id": 983,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "珍的心花當咧開，面容嘛親像一蕊當開的花蕊，光彩映目，比往過更加美麗。綺蒂規心干焦向望以後會當親像阿姊遮爾仔好運。班奈太太和賓利講話講足久，開喙呵咾，合喙褒嗦，滿腹的歡喜，予伊按怎講都無夠氣。班奈先生佇食暗頓的時，雖然無講啥，毋過看伊的態度，看會出伊嘛足樂暢！班奈先生佇貴客走了後，隨越頭對大漢查某囝講：「珍，恭喜你！這馬你會當講是一个上蓋幸福的姑娘囉！」 珍滿面春風，感謝班奈先生的好意。",
    "paragraph_id": 984,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "班奈先生講：「你是一个乖巧的查某囡仔，會當幸福完成你的終身大事，予我想著就足歡喜！恁的個性欲仝欲仝，拄著代誌一定會相讓，互相聽對方的話，結果會舞甲逐項代誌攏毋知愛聽啥人的。因為恁攏好講話，煞會予下跤手人𬦰起去頭殼頂。猶有，恁做人慷慨，無定著落尾，會趁甲無夠開。」 班奈太太咻講：「趁甲無夠開？！我的好老爺！聽你講彼啥物話？伊一冬是有四五千英鎊的收入呢！無定著閣毋但遐的喔！",
    "paragraph_id": 985,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」 班奈太太又閣對珍講：「俺查某囝的！我有夠歡喜，下暗定著免睏矣！我早就知會按呢，我毋是逐工咧喃，總有一日會按呢！我就講你毋是烏白生甲遮爾仔媠，伊舊年拄來好德福郡的時，我一看著伊就感覺恁一定會配成雙。天啊！我這世人嘛毋捌看見親像伊遮緣投的查埔人！」 班奈太太早就共蔚克漢佮俐蒂亞放袂記得矣！珍本成就是伊上疼的查某囝，現此時更加是無人比會過伊矣。",
    "paragraph_id": 986,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "姊妹仔攏圍佇咧珍的身軀邊，愛伊允講未來會當為姊妹仔做啥物代誌。瑪俐講伊未來想欲去尼德菲的圖書室去看冊，綺蒂硬叫珍一定愛每一冬的寒人，佇尼德菲加開幾改仔舞會。自彼時開始，賓利就變做浪保恩逐日會來的人客矣。逐工賓利是早頓猶未食就趕來遮，一直到食暗了後才會告辭。除非是有彼款毋知頭、毋知尾的厝邊，硬欲請伊去食飯，伊才會勉強仔去應酬一下。自彼時，伊俐莎白就無機會閣佮阿姊講著話囉！",
    "paragraph_id": 987,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "因為只要賓利一來，珍就規心攏佇賓利的身軀頂矣。是講，賓利佮珍這兩个人猶是有愛分開的時陣。珍無佇的時，賓利就會揣伊俐莎白講話；賓利轉去了後，珍嘛干焦會共心事講予伊俐莎白聽，所以伊俐莎白的這个人，對這對有情人來講，嘛是誠重要！有一暗，珍對伊俐莎白講：「伊講，今年春天的時，伊完全毋知我嘛佇倫敦，這予我聽了誠歡喜。早前我有影無相信會有這款代誌！」 伊俐莎白應講：「我嘛是有懷疑這點，伊敢有講是因為啥物原因？",
    "paragraph_id": 988,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」 珍講：「彼一定是伊的姊妹仔設計的，𪜶當然袂贊成伊佮我做伙，這我嘛袂感覺奇怪，因為伊凊彩揀一个人嘛比我較好。不而過，我相信𪜶總有一工會知影，𪜶的阿兄佮我做伙會有偌爾仔幸福，到彼陣，𪜶就會沓沓仔回心轉意，佮我恢復原本的感情，只是講，想欲恢復早前遐爾仔知己，彼是無可能的矣！」 伊俐莎白講：「這種無量的話，規世人我干焦這改聽著你講！你實有夠好心的！",
    "paragraph_id": 989,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "講較坦白的，若準閣予我看著你去予假好衰的賓利小姐諞去，我誠實就會氣死矣！」 「俐絲，我希望你相信，舊年十一月去倫敦的時，伊確實是誠愛我，若毋是伊相信別人講我並無愛伊，無論按怎，伊早就轉來矣！」 「伊家己嘛是愛檢討啦！是講，這嘛是伊過謙才會按呢！」 珍聽著這句話，當然就閣呵咾賓利做人謙虛，雖罔伊條件遮爾好，煞一點仔都袂聳勢，會叫是家己有偌爾仔了不起。遮的話，予伊俐莎白更加歡喜。",
    "paragraph_id": 990,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "聽起來，賓利並無共達西阻擋這件親事的經過講出來。伊俐莎白知影，珍雖然腹腸闊、袂抾恨，毋過，若這件代誌予伊知，對達西先生加減會有㧎空。珍大聲笑講：「我有影是有史以來上蓋幸福的一个人！喔！俐絲，咱厝裡有遮爾仔濟的姊妹仔，是按怎偏偏我會遮幸福咧？希望你嘛會當得著仝款的幸福！希望你嘛會當揣著親像伊這款人。」 伊俐莎白嘛是笑甲足歡喜：「就算予我十个這款的人，我嘛袂親像你遮爾仔幸福。",
    "paragraph_id": 991,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "除非我的性地佮個性攏親像你遐好，若無，無論按怎，我嘛袂親像你遮爾仔幸福。袂！絕對袂！猶是予我家己來拜託天公伯仔鬥保庇，若好運，時到無定著閣會予我拄著另外一个高林先生。」 浪保恩欲嫁查某囝的代誌，欲瞞嘛瞞袂久。頭起先是班奈太太得著允准，偷偷仔去講予菲立太太聽；菲立太太無得著任何人的允准，就大主大意共這个消息傳甲規个麥里鎮的厝邊頭尾攏總知影。",
    "paragraph_id": 992,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "才幾禮拜以前，俐蒂亞拄綴人走時，逐家攏講班家實在衰甲有夠徹底；現此時，逐家閣講班家誠實是天下間上蓋有福氣的家庭矣。【第五十六章】 有一工的頂晡，就佇賓利佮珍訂婚的一禮拜後，雄雄有一台誠有派頭的馬車駛對浪保恩遮來。會遮爾早就來，又閣是遐爾仔奢颺的馬車，一看就知，來的這个人絕對毋是厝邊兜。賓利為著無欲予這个人客纏牢咧，就招珍出去小樹林遐散步。等班家客廳的門開了後才知影，來拜訪的原來是蒂寶夫人。",
    "paragraph_id": 993,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "蒂寶夫人拄行入來的時，激一个派頭，無人請就家己坐落來，連伊俐莎白向伊問安嘛當做無看見。伊坐佇咧椅仔頂，看起來苛頭甲，一句話都無講。雖然蒂寶夫人無開喙，伊俐莎白猶是對班奈太太做紹介，伊講眼前的這个人就是蒂寶夫人。班奈太太聽著這个名號實在足意外，親像這款了不起的貴客會行來到遮，予伊感覺足有面子，所以，就興𩑾𩑾閣誠好禮欲款待伊。過規半晡久，蒂寶夫人坐佇遐攏無出聲。",
    "paragraph_id": 994,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "忽然間，無張無持煞冷冷仔對伊俐莎白講：｢我想，你定著過甲誠好謼？班奈小姐！這位太太應該是恁阿母？敢是？｣ 伊俐莎白干焦簡單應一聲：｢正是。｣ ｢彼个，大概是恁小妹？是毋？｣ 班奈太太等袂得伊俐莎白開喙，隨就應講：｢是！夫人！｣ 班奈太太會當佮這款貴人講話，予伊囂俳甲，講：｢這个是阮第四的啦！我上細漢的查某囝頂日仔才嫁無偌久，大漢查某囝拄佮伊未婚夫佇附近咧散步，閣過無偌久，伊嘛欲變做家己人矣。",
    "paragraph_id": 995,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ 蒂寶夫人是連插都無插伊。過誠久才對鼻空哼一句講：｢恁遮猶閣有小花園仔呢！｣ 班奈太太回講：｢是！這个花園雖然佮恁羅辛是袂比並得，毋過我敢講，阮遮是比呂家庄的花園大濟咧！｣ 蒂寶夫人又閣講：｢佇熱天的時，這間房來做客廳一定誠無妥當！規个窗仔攏齊向西。｣ 班奈太太對伊講，逐工中晝頓了後，𪜶從來都袂坐佇咧遮。班奈太太又閣問講：｢我敢會使歹勢來問夫人一聲：高林夫婦敢攏好？｣ 蒂寶夫人回講：｢誠好！",
    "paragraph_id": 996,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "前暗我猶閣有看著𪜶。｣ 這時，伊俐莎白以為蒂寶夫人會提出謝露提寫予伊的批，若毋是為著這，誠實嘛想無：蒂寶夫人是按怎會來遮？過誠久，攏無看著蒂寶夫人提批出來，更加予伊俐莎白捎攏無，伊來遮的原因到底是啥？班奈太太是好禮甲，一直提點心出來，不時請蒂寶夫人用點心，毋過蒂寶夫人誠無禮貌，連看嘛無欲看，啥物嘛無共食，激一个派頭，拒絕班奈太太的好意。",
    "paragraph_id": 997,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "後來，蒂寶夫人對椅仔頂徛起來，用高高在上的態度，對伊俐莎白講：｢班奈小姐，恁外口的草埔彼頭的景色，我猶看會得過，想欲去遐行行咧，你敢會當陪我去？｣ 班奈太太一下聽著，隨大聲對伊俐莎白講：｢你去啦！你陪夫人四界去行行踅踅咧。我想，伊定著會佮意咱這个清靜的小所在。｣ 伊俐莎白順阿母的要求，去房間仔內提一枝涼傘，就行落來侍候這位貴賓。",
    "paragraph_id": 998,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "蒂寶夫人行過飯廳佮客廳的時，有小可仔眼一下這間厝，講：「這間猶算看會得過」然後，就行出去外口矣。這一路上恬靜、無聲。這兩个人沿石頭仔路沓沓仔行，伊俐莎白感覺蒂寶夫人，比早前看起來閣較苛頭，閣較顧人怨，所以就心肝掠定，夫人若無開喙，伊絕對無欲講話。一行入去小樹林，蒂寶夫人隨就用足聳勢的聲調對伊俐莎白講：｢班奈小姐，這改我來遮，你一定知影是啥物原因。你若有良心，定著心內有數，知影我來遮是為著啥。",
    "paragraph_id": 999,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ 聽伊按呢講，伊俐莎白實在是足意外，回講：｢夫人，這一定有啥物誤會，我完全捎無摠，毋知你是按怎會看阮遮起，來阮這款所在。｣ 蒂寶夫人聽著伊按呢回答，受氣甲，講：｢班奈小姐，你愛知影，我是袂堪得人佮我滾耍笑的！就算你無欲老實，我嘛袂佮你仝款白賊！我這个人上蓋坦白，更加免講現此時閣拄著這款代誌。",
    "paragraph_id": 1000,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "兩工前，我聽著一个予人著生驚的消息：聽講毋但恁阿姊欲嫁好額人，連你，伊俐莎白．班奈小姐，嘛咧欲佮我的孫仔，叫我阿姨的孫仔－達西先生結親矣！雖然，我明知這是無影無跡的消息；雖然，我無相信伊誠實做出這款代誌；毋過，我猶是隨決定來遮一逝，共我的意思講予你聽。｣ 聽著這款話，伊俐莎白又閣意外又閣猌，規个面氣甲紅絳絳，講：｢嘛咧奇！你既然都認為這是無可能的代誌，是按怎閣欲自揣麻煩，走遮遠的所在來咧？",
    "paragraph_id": 1001,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "毋知你老大人對我有啥物指教？｣ ｢我愛你隨去向逐家共代誌講予清楚！｣ 伊俐莎白冷冷仔講：｢若準外口誠實有這款風聲，親像你按呢隨趕來浪保恩來看我，毋是顛倒予人叫是風聲是真的。｣ 蒂寶夫人是氣掣掣，講：｢若誠實有這款風聲？你閣欲佯生！這風聲敢毋是你家己傳出去的？敢講你毋知這馬規四界攏咧會矣？｣ 伊俐莎白應講：｢我從來毋捌聽過。｣ ｢你敢講這是無影無跡的代誌？｣ ｢我是無欲佮你仝款共話講甲遮爾仔白！",
    "paragraph_id": 1002,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "你若想欲問，就做你盡量問，我無拍算逐項攏欲回答！｣ ｢豈有此理！班奈小姐，你愛對我講予明！阮孫仔敢有向你求婚？｣ ｢你老大人頭拄仔毋是才講過爾：彼是絕對袂發生的代誌？！｣ ｢無應該有這款代誌才著！只要伊小可猶有頭腦佇咧，就一定袂有這款代誌！毋過，你都已經想空想縫去唌伊矣，無定著伊會一時予你迷甲死死昏昏去，煞袂記得家己的責任，愛對會起家己，對會起厝裡的人！伊無定著予你迷牢咧矣！",
    "paragraph_id": 1003,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ ｢就算我誠實共迷牢咧，我嘛絕對袂講予你聽。｣ ｢班奈小姐，你敢知影我是啥人？閣敢講這款無體統的話！我是伊上蓋親的長輩，當然有權利知影伊大細項的代誌。｣ ｢毋過，你無權利知影我的大細項代誌！而且，你這款態度，欲逼我共心內的想法講出來予你聽，彼是無可能的！｣ ｢你共我聽予清楚！你有夠好大膽，閣敢數想欲結這門親事，這絕對袂當！你這世人連想都免想！達西早就佮我的查某囝訂婚過矣！好！你猶有啥話通講？",
    "paragraph_id": 1004,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ ｢若準伊誠實佮恁查某囝訂過親，按呢，你就無理由來認為伊會向我求婚。｣ 蒂寶夫人聽一下煞頓蹬。伊講：｢阮訂的這門親事，佮別人較無仝。這是從𪜶細漢，雙方家庭的阿母講好勢，佇這兩个囡仔猶咧幌搖笱的時，阮就講好，等𪜶大漢，就欲予𪜶結婚。這馬阮姊妹仔的願望都咧欲達成矣，煞雄雄走出來一个程咬金！你這个講錢財無錢財，講背景無背景的臭賤查某，也敢來奪人的愛！敢講你一點仔都無顧著伊親人的向望？",
    "paragraph_id": 1005,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "一點仔都無顧全伊佮蒂寶小姐早就訂好的婚姻？敢講你一點仔都毋知見笑，無站無節？敢講你無聽我講過，伊一生落來就註定欲佮伊的表小妹結婚？｣ 伊俐莎白應講：｢我早前有影捌聽過。毋過，我管伊欲代？若你無別項理由反對我佮恁孫仔結婚，我嘛袂因為這款理由就來拒絕伊。恁用心計較欲促成這段姻緣，會成袂成，煞毋是恁姊妹仔會當主意得的。",
    "paragraph_id": 1006,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "準講達西先生無責任必須愛佮伊的表小妹結婚，嘛無願意佮伊結婚，若按呢，是按怎伊袂當揀另外一个？若是伊真正揀著我，我又閣為啥物袂當答應伊咧？｣ ｢無論是對面子來看，抑是對禮數、規矩來算……無！對利害關係來講，攏無允准你按呢做。無錯！班奈小姐，確實是為著你的利害關係來設想。若是你刁工欲佮所有的人攏做對頭，你就免數想伊厝裡的人，或者是伊的親情朋友看會起你。只要佮伊有關係的人，攏會罵你，看你無，怨慼你！",
    "paragraph_id": 1007,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "恁的婚姻是遐爾仔袂曉衰，甚至連你的名阮都毋願提起。｣ ｢這誠實是大不幸，｣伊俐莎白講：｢毋過，若做達西先生的太太，必定會享受著美滿的幸福，所以對這點，我全然袂感覺可惜！｣ ｢你誠實是一个毋知好歹的查某囡仔鬼仔！連我都替你見笑！今年春天的時，我對你遐爾好，你就是按呢來報答我的敢是？敢講你連一點仔感激的心都攏無？予咱坐落來沓沓仔講。你愛知影，班奈小姐，我會來到遮，若無達成我的目的，絕對是毋肯放你煞！",
    "paragraph_id": 1008,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "無人會當阻擋我！任何人咧變鬼變怪，我攏無咧信篤！我從來都袂予我家己失望。｣ ｢你按呢做，只是予你家己艱苦爾，是袂去影響著我的！｣ ｢我咧講話，無愛人來插喙！你共我聽清楚，阮查某囝佮阮孫仔會使講是天生一對。這兩个人後頭的出身攏是遐爾仔高貴，老爸這爿嘛是有身份地位的世家，這兩家攏好額人。所有的親族齊認為這兩个人是前世人註定的姻緣，有啥人會當來共𪜶拆分開？",
    "paragraph_id": 1009,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "你這款死查某鬼仔，論家世無家世，講財產無財產，無一个會看口得的親情，敢講憑你的空思夢想，就想欲來共這段天註定的姻緣來拆散？誠毋是款！實在是豈有此理！若你的頭殼較清醒咧，為你家己的利益小想一下，你就知影你是啥物身份矣！｣ ｢我袂因為欲佮你的孫仔結婚，就來袂記得我的身份！你的孫仔是一个紳士，我嘛是紳士的查某囝，阮兩个人是平等的。｣ ｢是，你確實是紳士的查某囝。毋過，恁阿母是啥物款人？",
    "paragraph_id": 1010,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "恁阿姨彼家佮恁阿舅又閣是啥物款的人？莫叫是我毋知𪜶的底。｣ ｢毋管阮親情是啥物款的人，｣伊俐莎白講：｢只要恁孫仔無計較就好！無你的底代。｣ ｢你就殘殘緊講講咧，到底你是佮伊訂婚矣未？｣ 伊俐莎白原本無想欲回答蒂寶夫人這个問題，不而過，詳細考慮了後，伊才毋情毋願講：｢猶未。｣ 聽著這款回答，蒂寶夫人感覺誠歡喜。｢你敢欲答應我，永遠無愛佮伊結婚？｣ ｢我袂當答應這款代誌。",
    "paragraph_id": 1011,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ ｢班奈小姐，我實在是又閣驚惶又閣意外。想袂到你竟然是這款無講道理的查某囡仔。毋過，你的頭殼千萬愛放較清楚咧！莫叫是我會讓步！除非你答應我，若無，我就毋走！｣ ｢我絕對袂答應你！這款代誌譀呱呱，你免想欲用嚇驚的方式，來予我答應。你干焦是規心想欲予達西先生佮你的查某囝結婚爾。話閣講轉來，就算我有照你的意思做，誠實答應你，你叫是𪜶兩个人百面就會結婚敢是？",
    "paragraph_id": 1012,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "若是伊愛我，就算我拒絕伊，敢講伊就會去共伊的表小妹求婚？蒂寶夫人，你的要求有夠譀古，誠實拗蠻，你講遮的話無聊又閣無禮貌。若你叫是你講遮的話嚇我會倒，按呢就未免看毋著人矣！恁孫仔會予你插伊的代誌插甲啥物程度，我毋知影，毋過，閣按怎講，你攏無權利來干涉我！所以，我拜託你，莫閣為著這件代誌來勉強我矣！｣ ｢請你莫遐著急！我的話根本都猶未講了。除了我講的遐大拖的欠點之外，我閣欲加上一件歹看代。",
    "paragraph_id": 1013,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "莫叫是我毋知恁彼个袂見袂笑的小妹綴人走的代誌。我齊攏知！彼个少年家仔會佮伊結婚，全然是恁老爸佮恁阿舅出錢烏西才買來的婚姻。這款臭賤查某，敢有資格做阮孫仔的姨仔？伊彼个翁是早前翩堡理老管家的後生，也敢想欲佮阮孫仔做同門？攑頭三尺有神明！你到底是想欲變啥魍？翩堡理的門風敢會堪得恁按呢蹧躂？｣ 伊俐莎白聽甲氣甲，咬牙切齒講：｢這馬你話應該講煞矣！你嘛共我欺負甲有夠忝，我欲轉去矣！",
    "paragraph_id": 1014,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ 伊俐莎白隨越頭行轉去，蒂寶夫人綴佇後壁，氣掣掣那行那講。｢看起來，你是全然無欲顧全阮孫仔的身份佮面子矣！好！你這个自私自利、無心肝的人！敢講你毋知，伊若佮你結婚了後，所有的人攏會看伊無？｣ ｢蒂寶夫人，我無想欲閣講矣！你應該已經了解我的意思矣！｣ ｢按呢看起來，你是用心計較欲得著伊才甘煞，敢是？｣ ｢我無講過這款話！我家己有家己的拍算，按怎做才會幸福，我就會決定按怎做，你管我袂著！",
    "paragraph_id": 1015,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "親像你這款第三者，是管我袂著的！｣ ｢好啊！你堅心無欲聽我的話！你的良心予狗哺去！毋知見笑！忘恩背義！你存範欲予伊的朋友看伊無！欲予天下間的人來恥笑伊！｣ 伊俐莎白講：｢目前這件代誌佮啥物天良、廉恥、恩義全然無關，我佮達西結婚，敢會去犯著你講的彼？若伊佮我結婚了後，𪜶厝裡的人就會討厭伊，彼，我無差；若講全天下的人攏會因為按呢就來受氣，彼是無可能的，我認為世間知道理的人猶誠濟，袂逐个人攏來笑伊。",
    "paragraph_id": 1016,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ ｢這就是你的腹內話！這就是堅心欲做的主意！好！蓋好！現此時，我知影欲按怎應付你矣！班奈小姐，你莫叫是你這款空思夢想的目的會達成！我只不過是來試你的鹹汫爾，想袂到你是遮爾仔毋知好歹。咱就等咧看！我是講會到就絕對做會到的人！｣ 蒂寶夫人就按呢一直講，講到伊的馬車遐，又閣雄雄越頭過來佮伊俐莎白講：｢我無欲佮你相辭，班奈小姐。我嘛無欲向你的阿母問好！恁攏無夠格！我實在是十二萬分的無歡喜！",
    "paragraph_id": 1017,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ 伊俐莎白無插伊，嘛無請伊入來厝裡坐，一个人安安靜靜行入去厝裡。伊上樓的時，有聽著馬車駛走的聲。班奈太太一直等甲足著急，一下看著伊俐莎白，就問講蒂寶夫人是按怎無欲入來歇睏一下才走。伊俐莎白講：｢伊都無願意入來，趕欲走。｣ 班奈太太講：｢伊生甲有夠看！又閣有夠客氣，竟然會來咱這款所在。我咧想，伊這改來，只是欲共咱講高林翁仔某過了誠好爾。嘛無定著伊是欲去別个所在，經過咱遮，順紲來看你。",
    "paragraph_id": 1018,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊敢有特別佮你講啥？｣ 伊俐莎白只好凊彩編一个理由予班奈太太聽，因為伊誠實無法度共這改所講的內容，全部講出來。【第五十七章】 蒂寶夫人走了後，予伊俐莎白誠不安，心情就若海波浪仝款，起起落落，攏袂平靜。伊一直咧想，蒂寶夫人會對羅辛趕來到遮，原來是伊家己咧烏白臆，叫是伊俐莎白和達西先生已經訂婚矣，所以特別來欲拆散這段姻緣的。",
    "paragraph_id": 1019,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "蒂寶夫人用這款步數，講起來是加減有效果；是講，有關伊佮達西訂婚的消息，蒂寶夫人到底是聽著啥才會講甲有跤有手咧？尾手，伊俐莎白才去想著，無定著因為達西佮賓利兩个人是好朋友，伊是珍的小妹，這款關係毋才予人聯想講以後會親疊親，予達西佮賓利這兩位好朋友進一步變做同門的。閣再講，這款消息會傳甲蒂寶夫人遐去，定著是對呂家寫批予謝露提的時，家己添落去的話屎，毋才予高林報告予蒂寶夫人聽。",
    "paragraph_id": 1020,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "蒂寶夫人百面會阻擋這門親事，伊一定會去揣達西將這層婚事的欠點講予清楚。達西敢會因為按呢，就驚甲勼倒轉去？就毋敢閣再向伊求婚矣？遮的問題，伊俐莎白若想著就感覺誠齷齪。蒂寶夫人只要對達講：兩家的門風有天地之差、佮這款家庭的人結婚的欠點、對伊的身份所產生的不良影響……..若按呢，就會揲著伊的弱點矣。",
    "paragraph_id": 1021,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "若準，達西的心本成就是反起反倒，按呢這个至親去苦勸伊、央求伊，可能隨就會予伊下定決心，袂去降低身份來追求幸福。若伊臆咧著，達西就袂閣再轉來尼德菲山莊矣！伊俐莎白心內咧想：「若準賓利先生這幾工就接著批，收著達西先生講伊袂當來的理由，準做是按呢，我就全了解矣！這馬，我已經咧欲愛著伊矣！若是這時，予我發現伊對我並毋是真心真意，干焦是咧可憐我爾，伊無閣向我求婚嘛無要緊，我是完全袂感覺可惜。",
    "paragraph_id": 1022,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」 第二工早起，班奈先生對書房行出來，手裡提一張批，對伊俐莎白講：「俐絲，我當咧揣你，你綴我入來書房一下。」 伊俐莎白看著彼張批，心內雄雄想著這張批有可能是蒂寶夫人寫的，伊想著毋知欲按怎佮阿爸解說，就予伊感覺誠慒心。班奈先生講：「透早我收著一張批，予我驚一趒。佇這張批內底寫的攏是你的代誌，所以應該愛予你知影內底寫是啥物。我煞毋知我有兩个查某囝攏咧欲結婚矣！我愛恭喜你！恭喜你的愛情當春風！",
    "paragraph_id": 1023,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」 聽阿爸按呢講，伊俐莎白就斷定這張批毋是蒂寶夫人寫的，是達西先生寫來予阿爸的，所以歹勢甲規个面紅記記。班奈先生講：「按呢看起來你心內有數喔！像恁遮的姑娘仔對這款代誌攏誠通光，猶毋過，就算你遮爾仔精，定著連你嘛想袂著你彼个愛人仔是啥人！講予你聽，這張批是高林先生寄來的。」 伊俐莎白驚一趒，講：「高林先生寄來的！伊是有啥物話通講的？」 「伊的話是講甲誠透枝呢！",
    "paragraph_id": 1024,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊是先恭喜我的大漢查某囝欲嫁矣，這个消息量約是彼个愛管人閒仔事的呂家講予伊聽的。這佮你較無關係，嘛免讀予你聽。佮你有關係的部份是按呢寫的…… 『愚姪夫婦為尊府喜事熱誠祝賀，容就另一事由略表數言。此事消息來源同上。傳言尊府佇大小姐出閣之後，二小姐伊俐莎白也隨有歸宿。聽聞二小姐所選如意郎君，確實天下大富大貴之人也。』 俐絲，你敢臆會著這个貴人是啥人？",
    "paragraph_id": 1025,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "你閣聽伊講喔…… 『貴人是：少年有為，福德圓滿，人間至寶，無一不得。毋但懸門厚底，門風高貴，佈施提拔，權力無邊。是以，優秀條件，打動人心，理所當然；然也，若向貴府求親，切不可立刻應承，以免行事不周，後患無盡，不才不得不然，奉勸先生以及表妹伊俐莎白也。』 俐絲，你敢想有這位貴人是啥人？下面就欲講著矣喔！…… 『不才之所以願冒失直言，實因顧慮貴人母姨蒂寶夫人對此聯姻之事，實難贊成是也！",
    "paragraph_id": 1026,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "』 所以你知矣乎！這个人竟然是達西先生！喂！俐絲！我講到遮已經予你驚甲愣去矣是毋？無論是高林抑是呂家這家伙仔，竟然會提這个人出來烏白講，這敢毋是傷簡單就會予人看破跤手矣？達西看著查某人就厭氣，無定著伊從來毋捌共你囥在眼內，所以，我嘛誠佩服講出這款話的人。」 伊俐莎白雖然喙裡綴班奈先生提這件代誌滾耍笑，毋過，伊笑甲誠勉強。面對阿爸的詼諧，伊從來都無親像今仔日仝款，感覺遮爾仔厭𤺪。「你敢袂感覺好笑？",
    "paragraph_id": 1027,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」 「啊！當然好笑，請你繼續讀落去。」 「『昨暗不才佮夫人提起此事可能成真，因深受夫人素日之恩，才知內情。伊說此事，貴府千萬不可贊同，以令嬡門不當戶不對，缺陷難算，若準聯姻，有失體統。故之，不才自覺，責不可推，應將此事，奉勸表妹，望表妹以及所慕貴人，皆明大義，以免無禁無忌，私訂終身！』 高林先生猶閣講咧： 『俐蒂亞表妹不貞之事，圓滿解決，令人安慰。",
    "paragraph_id": 1028,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "惟不才每回想起，伊婚前佮人同居，見笑代傳千里，猶是心有所疼。不才更加忠言逆耳，彼款人物，拄確定翁某名份，貴府隨迎入府內，令人驚惶不解，因先生所做，實乃助長傷風敗俗之惡習爾。換做不才，身為浪保恩牧師，必然堅持反對。先生身為基督徒，雖以寬仁為重，然也，以先生本份而言，惟有莫見、莫聽這對翁某之事，才是上策。』 這就是伊所講的基督寬仁的精神！下面寫的攏是有關伊佮謝露提的一寡代誌，聽講高林太太有身矣!",
    "paragraph_id": 1029,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "怎樣，俐絲，你若親像誠無願意聽的款，我想，你應該袂親像別人兜的小姐彼款，假仙正經，聽著這款話就受氣乎？人生在世，若無予人笑一下，翻頭閣轉來恥笑別人，哪有啥意思咧？」 伊俐莎白大聲講：「喔！我是聽甲足趣味的。毋過，這代誌實在傷奇怪。」 「確實誠奇怪……趣味的嘛正是這點。若準𪜶講的是另外一个人，彼猶講會得過。",
    "paragraph_id": 1030,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "上蓋好笑的是，彼个貴人平常時仔也無共你看在眼內，你又閣慼伊慼甲欲死，雖然我平常時仔誠無愛寫批，毋過佮高林先生，我煞毋願佮伊斬斷批信的往來，逐擺我若讀著伊的批，攏感覺伊比蔚克漢予我閣較佮意。我彼个囝婿雖然是一个菁仔欉，又閣假仙假觸，佮伊比起來，猶差誠濟咧。我問你，俐絲，蒂寶夫人對這項代誌是按怎講的？伊是毋是特別趕過來反對恁？",
    "paragraph_id": 1031,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」 伊俐莎白從來都毋捌親像今仔日遮爾仔為難，伊心內想的是一款樣，又閣愛佇表面上佯出另外一款形。伊足想欲吼，毋過，煞愛佯笑面予阿爸看，阿爸講達西先生並無共伊看在眼內，這句話予伊足傷心。【第五十八章】 伊俐莎白想差去矣！賓利毋但無接著達西講伊袂當轉來的批，而且閣佇蒂寶夫人來了後過無幾工，達西就佮伊做伙轉來浪保恩矣。這兩位貴賓透早就來矣！",
    "paragraph_id": 1032,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "珍誠煩惱，驚阿母共蒂寶夫人來遮的代誌講予達西聽，佳哉，班奈太太猶未開喙的時，賓利就提議講欲出去外口散步。伊這个提議逐家攏贊同！只是班奈太太無散步的習慣，瑪俐又閣無願意浪費時間，所以做伙出門的干焦有五个人。賓利佮珍這對行佇咧後壁，伊俐莎白、綺蒂佮達西行佇咧頭前，綺蒂因為會驚達西，所以連甲半句話都毋敢講；伊俐莎白是因為心內有代誌才恬恬，無定著達西嘛仝款，這三个人行做伙，規路攏無話無句。",
    "paragraph_id": 1033,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "行過呂家庄的時，綺蒂講伊想欲去呂家揣伊的查某囡仔伴，所以就先離開，賰伊俐莎白佮達西繼續向前行。伊俐莎白有滿腹的心事想欲問，頓蹬誠久，最後猶是提出勇氣佮決心開喙。伊俐莎白問講：「達西先生，我是一个足自私的人，干焦想欲予家己快活，袂去顧慮著你的感受。自從知影彼件代誌了後，我就一直足想欲共你說多謝，毋但是我爾，若阮厝裡的人知影，逐家一定會足感激你的。」 「誠失禮！我有夠歹勢！",
    "paragraph_id": 1034,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」達西先生毋但意外，又閣激動：「我做的這層代誌若是予你想斜去，你的心內無定會誠艱苦！我料想袂到，終其尾猶是予你知影矣！我有影無想著，嘉定太太會是遮爾仔袂靠得的人！」 「你毋通怪阮阿妗。論真講起來，是俐蒂亞家己無張持先去講著你，我才會知影佇這件代誌內底，你嘛有牽涉在內。若是我無共代誌了解予清楚，當然是毋肯煞。",
    "paragraph_id": 1035,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "所以，就予我來代表阮班家向你說多謝，多謝你遮爾仔有同情心，毋驚麻煩，受盡委屈，落軟去揣𪜶兩个。」 達西講：「若準你一定欲感謝，只要表明你家己的心意就好矣。佇你的面頭前，我免轉彎踅角，事實上，我會做甲遮爾仔盡磅，主要的原因是為著欲予你歡喜。恁厝裡的人完全毋免感謝我，雖然我尊敬𪜶，毋過，我咧做這件代誌的時陣，心內所想著的，干焦有你一人。」 伊俐莎白聽甲一句話都講袂出喙。",
    "paragraph_id": 1036,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "過一觸仔久，聽著達西又閣講：「我知影你是一个上蓋坦白的人，絕對袂共阮滾耍笑。請你老實對我講，這馬你的心意是毋是和四月彼當陣仝款？我對你的感情，對咱幸福的向望，自頭到今毋捌變過，若是講你的心意猶是無改變，只要你講一聲，我就永遠袂閣提起這件代誌。」 伊俐莎白聽著達西問甲遮爾仔透直，就愈替伊感覺不安佮著急。伊雖然感覺歹勢，猶是含咧糊咧聊聊仔共心內的想法講予達西聽。",
    "paragraph_id": 1037,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊俐莎白講伊從四月到今，心內的感情已經產生誠大的變化矣！現此時，伊願意用快樂佮感激的心情，接受達西的真情實意。聽著伊俐莎白按呢講，予達西是足樂暢、足快樂！這是從來都毋捌有的感覺。達西佮所有當咧熱戀的人仝款，將伊對伊俐莎白的感情佮思戀，用滿腹的熱情，勻聊仔講起。若是伊俐莎白有勇氣攑頭來看達西的目睭，伊就會知，現此時滿面春風的達西，是有偌爾仔緣投。",
    "paragraph_id": 1038,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "雖然伊俐莎白毋敢看達西的面，耳空內聽著的是達西綿綿的情意，伊才了解達西是遮爾仔綿爛咧追求這段感情，而且自己佇伊的心目中的地位，會是遐爾仔重要，愈聽愈感覺達西對家己感情有夠寶貴。這兩个陷佇愛河的男女，干焦顧講話，路行對佗去攏無要意，因為佇𪜶的心內，實在有足濟足濟的感受，需要講予對方了解。伊俐莎白才發覺，這一擺𪜶兩个人會當按呢坦白家己的感情，全是蒂寶夫人的功勞。",
    "paragraph_id": 1039,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "原來蒂寶夫人對浪保恩離開了後，經過倫敦的時，真正走去揣達西，伊共家己是按怎欲去浪保恩的目的，以及佮伊俐莎白所講的內容，一點仔都無落勾，全部講予達西聽。尤其蒂寶夫人共伊俐莎白所應伊的話，講甲特別清楚。只要蒂寶夫人有感覺聳鬚、無禮貌、袂見笑的所在，伊就一遍過一遍，餾了閣再餾，講了閣再講，予達西聽甲耳仔強欲結趼。",
    "paragraph_id": 1040,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "蒂寶夫人叫是講，就算伊俐莎白毋肯答應取消這門親事，聽著家己按呢講，這个的孫仔嘛一定會答應無欲結這門親。講起來，嘛是姻緣天註定，蒂寶夫人講講一大拖，顛倒予達西勇氣，予伊想欲閣試一擺。達西講：「早前，我是連想都毋敢閣再想；聽著阮阿姨按呢講，我顛倒感覺有希望矣！我不止仔了解你的個性，假使你誠實慼我入骨，連一點仔挽回的機會都無，你定著會佇蒂寶夫人的面頭前講出來。",
    "paragraph_id": 1041,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」 伊俐莎白規个面紅絳絳，那笑那講：「你講了有影！你嘛知影我這个人條直，毋才會相信我誠實會按呢做。我既然有才調當你的面，共你罵甲無一塊仔好，佇你的親情面頭前，嘛會仝款按呢詈你。」 「你罵我的話，佗一句毋是我應該得的咧？雖然你罵的遐齊是無影無跡，攏是別人咧風聲的，毋過，我彼擺對你的態度，誠實著愛予我教一改仔乖。彼是袂原諒得的！現此時若想著這件代誌，我猶是會怨恨我家己。",
    "paragraph_id": 1042,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」 伊俐莎白講：「彼工下晡的代誌，啥人的責任占較大面，咱嘛毋免閣諍落去矣！講起來，咱兩个人的態度攏無好，是講，從彼改了後，我感覺咱雙方面攏較有禮貌矣。」 「我的心內有影誠袂得過。這幾個月來，若想著我彼時講的話，所表現出來的行為，我彼款驕傲、了不起的態度，我就會有講袂出喙的刺鑿！你罵了誠好，予我永遠牢咧。你講：『假使你表現甲較有禮貌淡薄仔就好矣。",
    "paragraph_id": 1043,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "』你攏毋知你這句話予我有偌爾仔痛苦，彼款痛苦是你料想袂到的。只是，講較坦白的，連我家己嘛是過誠久才會當理解，才有法度承認你彼句話罵了誠著！」 伊俐莎白講：「想袂到這句話對你的影響會遮爾仔大！更加無想著這句話竟然會予你遐爾仔艱苦。」 達西講：「你的話講甲誠透枝。彼當陣，你定著認為我對你完全無真情，我相信你一定是按呢想的。",
    "paragraph_id": 1044,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "我永遠都會記得，尾仔你竟然會變面，閣講無論我按怎向你求婚，攏無法度打動你的心，予你答應我的求婚。」 「哎唷！彼時講的話你莫閣提起矣！講起來是我毋是款！我共你講，我家己早就見笑甲無地通覕矣。」 達西閣講起彼張批。達西講：「彼張批……你接著我彼張批了後，是毋是隨對我的看法有較好淡薄矣？批內所寫的遐的代誌，你敢有相信？",
    "paragraph_id": 1045,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」 伊俐莎白應講，彼張批對伊的影響誠大，嘛是對彼時開始，家己對達西所有的偏見才慢慢仔消無去矣。達西講：「彼當陣我就有想著，彼張批你若看了後，一定會誠痛苦，毋過，我有影是足不得己。希望你早就共彼張批毀掉去矣。內底有一寡話，尤其是拄頭仔寫的文字，我實在毋願你閣去看一遍。我會記得內底有一段話，會予你特別抾恨。",
    "paragraph_id": 1046,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」 伊俐莎白講：「若準你感覺我愛共批燒掉，才會當共我對你的愛留落來，若是按呢，我當然是絕對愛共這張批燒掉；是講，就算我真正是反起反倒的彼種人，嘛袂因為彼張批就來佮你變面。」 「當初寫彼張批的時陣，叫是家己真正心平氣和、頭腦冷靜，後來才知影，彼當陣有影是因為心內有怨氣，才會去寫彼張批。」 「拄開始的彼幾逝字，無定著是有幾分仔怨氣，落尾煞毋是按呢。尤其是上尾句的彼句話，全然是慈悲的心情。",
    "paragraph_id": 1047,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "咱猶是莫閣去想彼張批好矣！橫直寫批的人抑是收批的人，現此時的心情攏已經佮當初時無仝矣，咱愛這一切無爽快的代誌，全部共伊放水流。你愛學我的人生觀，就算欲越頭看，我嘛干焦會去看快樂的彼部份爾。」 「我無認為這是你人生觀。對你來講，你所經過的代誌應該攏是快樂的，毋才你咧回想的時，就會感覺萬項代誌攏誠樂暢。若欲講這就是你的人生觀，我是感覺你本成就誠樂天。若我就無仝矣！",
    "paragraph_id": 1048,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "佇我的頭殼內，不時會想起一寡無法度放袂記得的苦痛，遐是我無才調無想，嘛袂當無去想的代誌。雖然對『人是自私的』這句話並無同意，毋過，我卻是一个自私自利的人。從細漢開始，大人教我做人做事的道理，煞無教我愛共性地改予較好咧。序大人教我禮數，教我規矩，又閣予我學著𪜶的驕傲佮自大。我是一个孤囝（有幾若年，厝裡干焦我一个囡仔），自細漢就予爸母倖歹去。",
    "paragraph_id": 1049,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "雖然阮爸母攏誠善良（尤其是阮阿爸，全然是一个老佛公，軟心軟性），毋過，對我自私自利、驕傲自大的個性並無束縛，甚至鼓勵我、教我愛按呢。序大教我講，除了家己厝裡的人，無必要共任何人囥佇眼內，愛用自高的態度去看待天下人，別人的見識佮優點攏比袂過家己，愛共其他的人攏看甲無家己的好。從八歲到廿八歲，我所受的教育就是按呢。` 親愛的伊俐莎白，若毋是你，可能到今我猶是這款形！我會改變，全攏是因為你啊！",
    "paragraph_id": 1050,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "你教示我，拄開始的時我當然是擋袂牢，毋過，對我來講，實在予我誠大的啟示。你彼時講甲誠在理，彼時我開喙向你求婚，心內早就料想你百面會答應，嘛佳哉你教我一改乖，予我了解，既然已經認定這位小姐值得我追求，煞顛倒對伊激派頭、張身勢，閣欲叫伊頕頭，這是絕對無可能的。」 「彼時，你真正叫是會當得著我的心，敢是？」 「我有影是按呢想的。無定著你會笑我臭屁，我彼當陣掠準你是咧等我開喙，向望我向你求婚。",
    "paragraph_id": 1051,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」 「若按呢，這就愛怪我矣！定著是我的態度予你誤會！毋過，我講予你聽，這毋是我刁故意的！我毋是刁工欲諞你，只是講，我這个人直直，想著啥就做啥，毋才會造成遮大的誤會。從彼工下晡開始，我想你一定誠恨我。」 「恨你？袂！我袂恨你！無定著頭仔有影足氣你，是講，過無偌久，我就知影應該愛氣啥人矣！」 「我真正毋敢問你，彼改咱佇翩堡理見面的時，你看著我的時，佇你的心內是咧想啥？敢會怪我去恁遐？我是毋是無應該去？",
    "paragraph_id": 1052,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」 「當然嘛袂！哪有可能怪你！我只是感覺足意外。」 「雖然你感覺意外，毋過，你對我遐爾仔尊存，比起來，我恐驚是比你閣較料想袂到。我的良心誠袂得過，有影是無資格受你這種款待，講較坦白的，彼當陣我實在是想袂到，我會予你遮爾仔尊存。」 達西講：「我彼當陣的用意，只是想欲共禮數做甲到，予你看著我有量、腹腸大，袂去抾恨，希望你知影我已經因為你的責備，誠心誠意去改變矣！希望你會當原諒我，莫閣遐爾仔討厭我。",
    "paragraph_id": 1053,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "只是講，到底是啥物時陣我又閣有別種的想法，確實是誠僫講，大概是看著你的半點鐘內。」 然後達西閣講，彼擺見面達西小姐足想欲佮伊做朋友，想袂到後來的代誌，煞予這段友誼拍斷去，予伊的小妹誠失望。到今，伊俐莎白才總算有清楚，彼當陣達西猶未離開飯店的時，就已經下定決心，欲綴佇伊俐莎白的後壁出發，去倫敦揣俐蒂亞矣。彼時，伊的面腔會遐爾仔嚴肅，並毋是為著別的代誌咧操煩，是咧想欲按怎才揣會著相𤆬走的這兩个人。",
    "paragraph_id": 1054,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊俐莎白又閣向達西說一改多謝，毋過，提起這件代誌，雙方面攏誠痛苦，所以就無閣講落去矣。伊俐莎白佮達西就按呢輕鬆自在做伙行，無注意著已經行幾若英里路去矣，看錶仔了後，才發覺應該愛轉去。「賓利佮珍是行去佗位矣？」伊俐莎白佮達西就對這句話起話頭，又閣講到另外彼對去。達西早就知影伊的朋友佮珍已經訂婚矣，伊感覺不止仔歡喜。伊俐莎白問達西：「我著愛問你，對這層親事，你敢有感覺意外？」 「當然嘛袂！",
    "paragraph_id": 1055,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "佇我欲離開遮的時，就知影這件婚事連鞭就欲成矣！」 「若按呢講起來，彼是你早就允准的！有影予我臆甲準準！」 雖然達西一直說明、強調，講伊俐莎白這款講法有重耽，毋過，伊俐莎白猶是認為事實就是按呢。達西講：「佇我欲去倫敦的前一暗，我就共代誌向賓利講坦白矣！其實，我早就應該愛坦白！我共過去的代誌齊講予賓利聽，予伊知影，我彼當陣種種的做法，誠實有夠譀，閣有夠衝碰。",
    "paragraph_id": 1056,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "賓利知影了後，驚一趒足大趒，講伊從來都想袂到會有這款代誌。我閣共伊講，早前我叫是恁阿姐對伊無感情，這馬知影是家己想重耽去，我看伊對珍猶是佮較早仝款深情，毋才我相信未來𪜶的婚姻，一定會足幸福。」 伊俐莎白聽著達西遮爾仔簡單就會當舞弄伊的朋友，就感覺誠愛笑。伊問講：「你共賓利講阮阿姊有愛伊，這款話是你家己體會出來的？抑是春天的時聽我講的？」 「是我家己體會出來的。",
    "paragraph_id": 1057,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "最近我去恁兜兩改，有誠詳細觀察珍的表情，就看會出伊對賓利的感情誠深。」 「我想，你按呢一講，伊就隨清楚矣乎？」 「確實是按呢。賓利這个人誠懇閣謙虛。因為伊無膽，所以拄著這款問題，家己煞捎無摠，總是相信我所講的話，所以這改的代誌才會進行甲遮爾仔順利。猶有一件代誌我嘛對伊坦白矣！我老實共伊講，舊年的寒人，恁阿姊有去倫敦城蹛三個月，彼時我知影這件代誌，煞刁工將這个消息隱瞞落來。",
    "paragraph_id": 1058,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊聽了氣甲，毋過我相信，伊只要知影恁阿姊對伊猶有感情佇咧，氣自然就會消去矣。現此時，賓利已經誠心真意原諒我矣！」 伊俐莎白感覺，親像賓利遮爾仔耳空輕的人，有夠罕見，伊足想欲講：賓利這个人真正足古錐的！不而過，伊俐莎白猶是無共這句話講出來。這馬猶毋是會當佮達西講笑的時陣，若家己提這件代誌來滾耍笑，未免猶閣傷早。達西繼續和伊俐莎白討論賓利佮珍的幸福，伊相信賓利一定會足快樂……當然！",
    "paragraph_id": 1059,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "這款幸福佮快樂，佮家己的幸福是袂比並得的。【第五十九章】 伊俐莎白一行轉去厝，珍就問伊：「俐絲，恁是行對佗去矣？」伊俐莎白只好回答講，只是凊彩行爾，行到尾仔煞連家己嘛毋知行對佗去。伊俐莎白咧講話的時，規个面紅朱朱，不而過，攏無人共想對遐去。彼下晡，就按呢平靜過去矣！公開的彼對是有講有笑，猶無人知的這對是恬tsiù-tsiù。達西的個性本成就恬，心內就算歡喜嘛袂表現出來。",
    "paragraph_id": 1060,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊俐莎白是規个心肝亂紛紛，雖然知影家己足幸福，煞無法度體會幸福是啥滋味，因為除了眼前的這款礙虐之外，想著欲予厝裡的人知影伊佮達西的好事，猶閣誠囉嗦。公開了後厝裡的人會按怎反應，伊俐莎白用跤頭趺想嘛知影。除了珍以外，厝裡無一个人會佮意達西，甚至可能閣會討厭伊，就算伊有財產、有地位，厝裡的人對伊猶是會反感。彼暝，伊俐莎白就共日時所發生的代誌講予珍聽。",
    "paragraph_id": 1061,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "雖然珍對伊俐莎白講的話一向攏誠信，毋過，伊對這件代誌的反應，煞予伊俐莎白不止仔意外。珍講：「你是咧滾耍笑！俐絲！哪會有這款代誌咧？欲佮達西結婚？毋通！你毋通共我騙！我知影這是無可能的。」 伊俐莎白講：「害矣！一開始就遮爾害！看是欲按怎？我所有的向望全寄託你遮，若是連你都無相信我，按呢就更加無人會相信矣！我毋是咧諞你！我講的攏是真的！達西猶閣是誠愛我，而且阮已經講定矣！",
    "paragraph_id": 1062,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」 珍聽著按呢，猶是懷疑：「喔！俐絲，哪可能會有這款代誌咧！我知影你是足慼伊的。」 伊俐莎白講：「這講起來話頭長，內底彎彎斡斡的代誌嘛莫閣提起矣。早前，我無親像這馬遮爾仔愛伊，較早對伊種種的不滿，有影毋通閣囥佇心肝內，從今以後，我一定欲共遐的代誌，全部放予袂記得。」 看珍規个人聽甲愣去，伊俐莎白就足正經，重新閣對伊講一遍：這件代誌是真正的！珍後來就大聲叫：「天公伯仔！敢有影？這馬我應該會當相信矣！",
    "paragraph_id": 1063,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "敢是？我的好小妹，恭喜你！我一定愛恭喜你！是講……失禮，予我閣問一下，你有影斷定……敢會當百分之百確定講，你嫁伊了後一定會幸福？」 「這曷著講！阮攏認為阮是全世界上蓋幸福的一對。是講，阿姊，你有歡喜無？你敢願意接受這个妹婿？」 「當然嘛願意！賓利佮我百面是足歡喜的！你佮達西的代誌阮嘛捌討論過，只是阮攏感覺無可能。你敢誠實足愛伊？喔！俐絲，任何代誌攏會當凊彩，毋過，無愛情的婚姻你就千萬毋通結呢！",
    "paragraph_id": 1064,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "你有影對伊有這款感情的，敢是？」 「我對伊的感情確實是愛情！等我詳細共所有的代誌講予你聽，無定著你閣會感覺我做了猶無夠呢！」 「你講遮的話是啥物意思？」 「嗯！我必須愛承認，和賓利比起來，更加予我意愛的人是達西。聽我按呢講，你敢會受氣？」 「喂！你嘛較正經咧！你愛老老實實講予我聽，只要會當對我講的內情，緊共我講予清楚。你敢有願意對我講，你對伊的感情已經有偌久矣？",
    "paragraph_id": 1065,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」 「我對達西的感情是沓沓仔發展起來的，我嘛講袂清是對啥物時陣開始，毋過，我家己感覺，應該是對看著翩堡理美麗的花園開始算。」 聽伊按呢講，珍又閣叫伊俐莎白著愛較正經咧。所以，伊俐莎白就誠慎重共家己對達西感情的變化，一點一滴，全部講予珍聽。珍聽了後就齊清楚矣，操煩的心就按呢全放下。珍講：「我有夠幸福！因為你嘛佮我仝款幸福！",
    "paragraph_id": 1066,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "我一向攏誠敬重達西先生，莫講別項，干焦為著伊愛你，我著愛永遠尊存伊矣；伊是賓利的朋友，這馬又閣欲變你的翁婿，若按呢，除了賓利佮你，我上蓋佮意的人就是伊矣。只是講，俐絲，你的喙哪會遮爾密？連一屑仔消息都無講予我聽！連我所知影的，猶閣是別人講的。」 伊俐莎白只好共保守秘密的原因講予珍知影。原來伊俐莎白早前無願意講著賓利，閣加上心內起起落落，所以有關達西的代誌嘛講袂出喙。毋過這馬無仝矣！",
    "paragraph_id": 1067,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊毋免閣共達西為俐蒂亞的婚姻走傱彼節閣掩崁落來矣，伊俐莎白就共所有的代誌講予珍聽，這對姊妹仔一直會，一直講，講到半暝猶未煞。第二工透早，班奈太太徛佇咧窗仔邊咻講：「天啊！彼个顧人怨的達西先生又閣綴咱賓利做伙來矣！伊哪會遮爾仔大面神咧，定定欲來咱遮！伊哪會毋去拍獵？或者是凊彩做啥物代誌攏嘛好！莫定定來攪吵咱！伊是欲叫咱按怎啦！俐絲，我看猶是你佮伊出去散步好矣，莫予伊踮咱兜一直齪嘈賓利！",
    "paragraph_id": 1068,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」 聽著班奈太太想出這个辦法，拄好是伊俐莎白求之不得的代誌，雖然是聽甲險仔笑出來，毋過，聽著家己的阿母講達西是顧人怨的，伊俐莎白的心內，難免有淡薄仔氣惱。這兩位貴客行入來班家的時，賓利的笑容就說明伊已經知影矣，伊笑頭笑面咧看伊俐莎白，而且閣誠熱情和伊握手。過無偌久，賓利就大聲講：「班奈太太，咱這附近敢猶有啥物迷人的路線，通予俐絲今仔日閣行甲毋知通轉來？",
    "paragraph_id": 1069,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」 班奈太太講：「我才欲建議達西先生、俐絲佮綺蒂爾，勸𪜶今仔日去烏客漢山遐行行咧。這段路長是長，毋過行起來閣不止仔心適，達西先生猶毋捌看過遐的風景呢！」 賓利先生講：「這條路線對達西佮伊俐莎白來講，當然是好，是講，我感覺綺蒂可能袂堪得行。綺蒂，敢是按呢？」 綺蒂講，伊甘願踮佇咧厝裡。",
    "paragraph_id": 1070,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "欲出門進前，伊俐莎白上樓欲去準備遮日的涼傘佮外衫，班奈太太綴佇咧後壁講：「俐絲，予你較委屈咧，愛你去佮彼个顧人怨的做伙，你毋通佮阿母計較呢！你愛知，這攏是為著珍！達西先生你凊彩應付一下就好，毋免傷插伊。」 佇散步的時陣，達西和伊俐莎白決定彼下晡就欲去請求序大人的允准。班奈先生彼爿達西欲去講，班奈太太就留予伊俐莎白處理。",
    "paragraph_id": 1071,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "對這件婚事，伊俐莎白無把握班奈太太會贊成，因為伊實在是傷討厭達西先生矣，伊感覺就算是達西的財產佮地位，嘛無法度挽回家己阿母的心。只是講，無論班奈太太對這層婚事是堅心反對也罷，歡喜甲欲掠狂嘛好，所講出的話百面會誠毋是款，會予人感覺一點仔水準都無。彼工的下晡，班奈先生一行入去書房，達西先生就隨徛起來綴伊入去，伊俐莎白這時是緊張甲規个心咇噗跳。",
    "paragraph_id": 1072,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊俐莎白驚的並毋是班奈先生會反對，伊是煩惱伊的阿爸會共場面舞甲誠歹看。若準伊選的這个對象，造成阿爸的痛苦，予伊為家己的終身大事來操煩，若有影是按呢，就無彩伊是阿爸上蓋疼的查某囝矣！伊俐莎白提心吊膽坐咧等，一直等到達西先生滿面笑容，行轉入來客廳，伊緊張的心情，到彼時才有通小可仔放落來。無偌久，達西行過來伊遮，假仙咧看伊俐莎白的刺繡，輕聲細說講：「緊去揣恁阿爸，伊佇咧書房等你。",
    "paragraph_id": 1073,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」 聽著達西的話，伊俐莎白就共物件放咧，行入去書房揣班奈先生。伊俐莎白看著班奈先生佇房間仔內，不時咧行過來、行過去，伊的面色看起來足嚴肅，又閣足著急。班奈先生講：「俐絲，你是咧舞佗一齣？抑是頭殼有各樣？你哪會去揀著這个人？你一向毋是攏誠怨恨伊的？」 到今，伊俐莎白才體會著啥物是「啞口的硩死囝」。假使早前伊無共達西批評甲無一塊仔好，嘛無共伊講甲遐歹聽，若按呢，這馬就免遮爾仔歹解釋矣。",
    "paragraph_id": 1074,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "事到如今，伊俐莎白干焦會當有喙講甲無瀾，向伊的阿爸直直解釋，確確實實伊已經去愛著達西先生矣。班奈先生問伊的查某囝：「也就是講，你已經拍算無伊毋嫁矣，敢是？無錯！伊是好額人，會當予你食好穿好，連坐的馬車嘛會當比珍的閣較有氣派。敢講，遮的代誌對你來講就是幸福？」 伊俐莎白講：「你已經斷定我對伊無感情。除了這項，你敢有別款反對的理由？」 「當然嘛無！",
    "paragraph_id": 1075,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "咱攏知影伊是遐爾仔自高，而且閣予人袂親近得，只不過，若是你佮意，遐的攏無要緊。」 伊俐莎白的目屎強強欲輾落來，講：「我真佮意伊！我足愛伊！伊毋是一个無代無誌就來激派頭的人。你無了解伊的做人，所以，我拜託你千萬毋通按呢講伊，若無，我會艱苦。」 班奈先生講：「俐絲，我已經允伊矣！親像伊這款的人，只要伊無棄嫌，有所請求，我當然干焦會當答應。若準你這馬已經決定欲嫁伊矣，當然，我嘛會答應你。",
    "paragraph_id": 1076,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "只是講，我猶是苦勸你閣愛詳細想看覓，我了解你的性，除非你揣著一个會當予你敬重一世人的翁婿，並且認定伊比你較優秀，若無，你袂幸福，嘛袂快樂。你是一个有才情的囡仔，若是親事結無好勢，這是誠危險，因為你的個性會來造成悲慘的下場佮不幸的後果。乖查某囝，我無希望以後看著你，因為看袂起你的翁婿，予我看你艱苦，為你傷心，你愛知影，婚若結落去，是無回頭轎通坐的。",
    "paragraph_id": 1077,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」 伊俐莎白聽著這份苦心，心內不止仔感動，所以就足認真、足嚴肅回答班奈先生。伊俐莎白是講了閣再講，達西確確實實就是伊所愛的彼个人。伊俐莎白講家己對達西的敬重，早就是一日深過一日矣，伊相信這份感情絕對毋是雄雄發（puh）出來的，是經過幾若個月考驗再考驗所得出來的結果。伊俐莎白直直呵咾達西的品行，事事項項攏是遐爾仔優秀，誠無簡單才予班奈先生的煩惱，全部拍消去，誠心誠意去贊成這門親事。",
    "paragraph_id": 1078,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "班奈先生講：「乖查某囝，聽你講煞，我已經無別的意見矣！若準誠實親像你所講的按呢，伊確實是配你會過。俐絲，我是無願意予你嫁一个無夠這款標準的人。」 為著欲予阿爸對達西更加有好感，伊俐莎白就閣共伊挽回俐蒂亞名聲的代誌講予班奈先生聽，班奈先生聽了後，有影是足意外。班奈先生講：「今仔日予我著驚的代誌實在太濟咧！原來這一切攏是達西出的力！是伊來促成彼件婚姻，了遐濟錢，替彼个浮浪貢的還債務，閣替伊揣頭路！",
    "paragraph_id": 1079,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "這誠實足好！毋但替我省錢，閣替我省誠濟代誌。若準這件代誌是恁阿舅做的，我就必須愛還伊的錢，而且有可能早就還伊矣。毋過，恁遮的當咧糖甘蜜甜的少年人，逐項代誌都攏大主大意，我明仔載就對伊講欲還伊的錢，伊定著會講伊是按怎疼你、愛你，然後，這層代誌就會按呢煞煞去。",
    "paragraph_id": 1080,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」 班奈先生閣想起前幾工高林寫來的彼張批，彼時咧讀批，伊就看會出來伊俐莎白誠不安，所以，班奈先生又閣提起這件代誌來詼伊俐莎白，詼煞了後才甘放伊走。當當伊俐莎白欲行出書房的時，班奈先生又閣開喙講：「若準閣有啥物少年家仔欲來共瑪俐、綺蒂求婚，做𪜶來無要緊，我現此時已經閒咧等矣！」 得著班奈先生的同意，硩佇伊俐莎白心肝內的彼粒大石頭，才總算是囥落來矣！",
    "paragraph_id": 1081,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊佇房間仔內坐半點鐘久，等心神恢復正常了後，才出去佮逐家坐鬥陣。這个下晡就按呢輕鬆仔消磨時間，這馬免閣去煩惱啥物代誌，予伊俐莎白感覺足安定、足樂暢。暗時，班奈太太欲入去房間，伊俐莎白嘛綴咧入去，了後就共這个消息講予班奈太太聽。班奈太太的反應不止仔好。拄聽著消息的時，伊干焦是恬恬坐咧，一句話都講袂出來；過一睏頭，伊才聽有查某囝的話，普普仔才知影伊閣有一个查某囝欲嫁矣，對這个家庭又閣會當有偌濟的好處。",
    "paragraph_id": 1082,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "落尾，等伊完全舞清楚到底發生啥物代誌的時，伊若著生驚的款，佇椅仔頂連鞭徛起來，隨閣坐落去，無偌久又閣替家己祝福。班奈太太是叫甲足大聲：「感謝天公伯仔！謝天謝地！只要想看覓咧喔！天啊！達西先生！啥人想會到喔！俐絲，我的心肝仔寶貝！你連鞭就欲大富大貴矣！你未來會有偌濟私奇錢、有偌濟珠寶、偌濟馬車啊！珍佮你根本都袂比得……天佮地是欲按怎比！我足歡喜、足暢的！遮爾仔可愛的翁婿，又閣緣投，閣遐爾仔將才！喔！",
    "paragraph_id": 1083,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "我的乖查某囝，我較早遐爾仔怨伊，請你代我向伊會失禮！我希望伊莫佮我計較。俐絲！我的心肝！我的寶貝！伊佇倫敦有氣派的厝通徛！好物件欲愛啥就有啥！我有三个查某囝嫁出去矣啦！逐冬有一萬英鎊的收入！喔！天啊！我暢甲強欲死，暢甲欲掠狂矣！」 聽著班奈太太講遮的話就知影，伊完全贊成這門親事，伊俐莎白誠佳哉，阿母遮爾仔無體統的話干焦伊一个人聽著。",
    "paragraph_id": 1084,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊俐莎白行轉來家己的房間，想袂到猶過無三分鐘，班奈太太又閣傱過來伊遮。伊大聲咻：「我的心肝仔囝！我頭殼內攏無法度想別項代誌矣！一年有一萬英鎊的收入！無定著閣較濟！喔！會當講佮皇室仝款好額矣！而且，結婚閣有特別證書！……你當然愛用特別結婚證書結婚。不而過，我的寶貝仔囝，你共我講，達西先生愛食啥物菜，我明仔載通好款起來。",
    "paragraph_id": 1085,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」 聽著遮的話，實在毋是啥物好吉兆，看起來班奈太太明仔載又閣欲佇達西的面頭前落氣矣。伊俐莎白心內咧想，現此時雖然伊已經得著達西的心，而且嘛得著厝裡序大的同意，毋過，若是阿母定定按呢，無定著代誌會閣有變卦。佳哉，第二天的情況比伊俐莎白所想的閣較好，這是因為班奈太太對未來這个囝婿毋但是敬重爾，閣會驚，所以無啥敢佮伊講話，干焦是扶扶挺挺，對伊發表的言論，極加呵咾幾句仔。",
    "paragraph_id": 1086,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊俐莎白看著阿爸嘛盡心盡力欲佮達西先生親近，就感覺誠滿意。班奈先生對伊俐莎白講：「三个囝婿攏予我行路有風！無定著蔚克漢是我上倖的一个，毋過，我咧想，你的翁婿定著嘛會佮珍的翁婿仝款，予我愈看愈佮意。」 【第六十章】 伊俐莎白實在是足快樂！伊誠緊恢復伊的本性，翻頭轉來共達西創治，愛伊講出彼時是按怎會去愛著家己。伊俐莎白問達西：｢你是按怎開始的？",
    "paragraph_id": 1087,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "我知影你只要行第一步了後，就會順順仔進行落去；只是講，當初時，你對我是按怎會有這款想法？｣ 達西回應講：｢到底是啥物時間、佇佗位、看著你啥款的姿態、聽著你講啥物話，才予你迷去？其實，連我家己嘛無蓋清楚，等我發覺已經愛著你的時陣，這條情路，我已經行一半較遠去矣！｣ ｢我的外表並無打動你的心，若講著我的態度，對你更加是無啥禮貌！佗一擺佮你講話毋是存範欲予你歹看的？",
    "paragraph_id": 1088,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "你愛老實對我講，你敢誠實是愛著我這款揣你麻煩的態度？｣ ｢我愛你頭腦活。｣ ｢你規氣講我無規矩、毋捌禮數。事實上，你對人厚禮數、不時扶挺的彼款態度已經誠厭矣。世間有一款女士，無論是咧講話、思想、表情，只不過是欲聽著你的一聲呵咾，對這種女士，你已經感覺厭𤺪矣；你的心會予我打動，就是因為我佮𪜶全然無仝。若準你毋是一个真正值得我愛的彼款人，你對我這款表現一定會足抾恨。",
    "paragraph_id": 1089,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "猶毋過，你對感情的要求猶是高貴的、正確的，佇你的心肝內，根本都看袂起拚性命巴結你的人。聽我按呢講，你就免閣想理由來解說矣！我自頭到尾想想咧，就感覺你對我的愛，完全合情合理！坦白講，你根本都毋捌想過我是佗一點共你迷去的！其實，任何人佇咧談戀愛的時，啥人會去想著：愛著這个人，到底是為著啥？｣ ｢想起當初時，珍佇尼德菲破病的時，你對伊是遐爾仔溫柔體貼，這敢毋是你的優點？",
    "paragraph_id": 1090,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ ｢珍遐爾仔好，啥人袂好好仔對待伊咧？你就共這件代誌當做是我的品德好矣！我所有優秀的品行攏愛靠你呵咾，你愛按怎講就按怎講。毋過，我是干焦會曉揣機會來詼你、佮你答喙鼓爾喔！這馬，我隨就欲按呢做！我來問你，是按怎你攏毋願較爽快去講著正題？第一逝你綴賓利來阮兜，第二逝佇阮兜食飯，是按怎你看著我就遐爾仔閉思？尤其是第一擺來的時，你彼號表情，若親像完全無共我囥佇咧心內仝款，敢是？",
    "paragraph_id": 1091,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "｣ ｢彼是因為你激一个面，攏無講甲半句話，害我毋敢佮你講話。｣ ｢彼是我感覺見笑啦！｣ ｢我嘛是仝款。｣ ｢後來，你來食飯彼改，你嘛會當佮我加講寡話啊！｣ ｢若對你的感情莫遐深，我的話當然就會當加講寡矣。｣ ｢喔！咱誠實會合呢！你應的遮的話攏誠有道理，我又閣是遮爾仔捌道理的一个人，你講的我攏認同。",
    "paragraph_id": 1092,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "毋過，我不時咧想，若是我無來插你，你嘛毋知會頓蹬到啥物時陣；若是我無問，嘛毋知你到當時才欲共這件代誌講出來。這全是我心頭掠有定，欲感謝你幫助俐蒂亞的代誌，才會來促成咱的好事。只是講，當初時我有答應阿妗無欲講出來，現在，煞因為拍破約束，才得著這馬的快樂，以道義上來講，是誠講袂得過！我有影無應該提起這件代誌才著！｣ 「你嘛毋免為這來艱苦，佇道義上，你並無做啥物毋著。",
    "paragraph_id": 1093,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "蒂寶夫人拗蠻、無講道理，想欲拆散咱兩个，這顛倒消除我心內種種的顧慮。我無同意咱眼前的幸福，干焦是靠你對我的感激就有才調成功的。而且，我本成就無想欲等你先開喙，因為我一聽著阮阿姨講遐的話，就隨急欲趕過來，想欲將你對我的感情，確確實實了解予清楚。」 「若按呢講起來，蒂寶夫人誠實鬥幫贊誠濟呢！伊應該愛歡喜，因為伊上蓋愛共人鬥相共。只是講，敢會當請你共我講，你這改來尼德菲山莊的目的是啥？",
    "paragraph_id": 1094,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "敢講就是干焦欲騎馬來浪保恩閉思予人看的？彼時，你敢無準備欲做寡較正經的大代誌？」 「我來遮真正的目的，就是為著欲看你！若是有可能，我閣欲想辦法來研究看覓咧，看講敢閣有機會予你來愛我。當然，佇別人的面頭前，甚至是心內，我總是對家己講，我來浪保恩的目的，是為著確認恁阿姊對賓利是毋是猶佇咧。是尾仔我下定決心，共這件代誌自頭到尾講予賓利聽。",
    "paragraph_id": 1095,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」 「你敢有勇氣共咱的喜事，毋驚別人共你洗面，家己去對蒂寶夫人講予清楚？」 「伊俐莎白，並毋我是無勇氣，我只是需要淡薄仔時間。我知影這是無做袂使的代誌，若準你予我一張紙，我就隨來寫。」 「若毋是我家己嘛有批欲寫，我定著會像另外彼位小姐仝款，坐佇你的身軀邊，欣賞你寫甲足媠的筆跡。可惜，我嘛有一个阿妗，無緊回批予伊袂當矣！",
    "paragraph_id": 1096,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "」 話講翻頭，前站仔伊俐莎白認為嘉定太太共家己佮達西的感情，想甲傷超過，伊閣無願意說明其中的曲折，所以彼張長批自收著到今，伊俐莎白猶未去回覆。這馬有這个好消息，嘉定太太一定會足歡喜，是講，予這个好心的阿妗慢三工才知影這个消息，伊俐莎白感覺實在誠歹勢。伊俐莎白的批是按呢寫的。",
    "paragraph_id": 1097,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "『親愛的阿妗，佳哉你寫彼張親切又閣使人滿意的長批，共我講出種種的內情，本底我應該愛較早回批，向你表示感謝才著，無奈何彼當陣的心情實在是足䆀的，毋才會無願意提筆。我佮達西之間，彼時你所想的情況，有影是講甲有較譀。毋過這馬，你欲按怎想攏無要緊，只要你莫叫是我已經結婚矣，你所想的攏袂傷離經。你著愛隨寫一張批來呵咾伊！閣愛比頂一張批寫較濟咧。我著愛感謝你的安排，後來無去大湖區旅行。",
    "paragraph_id": 1098,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "我實在有夠實頭，哪會想欲去大湖區咧？你講欲準備幾隻馬仔囝來遊翩堡理，這个想法有影是讚！日後，咱想欲按怎踅就按怎踅，逐工欲遊園嘛無要緊。現此時，我是全天下上幸福的人矣！無定著早前嘛有人按呢講，毋過，無人會當親像我遮爾仔幸福。甚至是比珍閣較幸福喔，伊干焦是微微仔笑爾，啊我是笑甲喙仔裂獅獅。達西講伊欲邀請恁來翩堡理過聖誕節……你的外甥女。",
    "paragraph_id": 1099,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "』 達西先生寫予蒂寶夫人的批，風格佮這張批無仝；班奈寫予高林的批，佮這兩張又閣全然無相仝。『賢侄惠鑒：勞你再度賀喜，次女伊俐莎白近期將成為達西夫人。請多多寬慰蒂寶夫人。換做是吾，吾定倚佇蒂寶夫人姨姪這爿，此因伊所賜之利益，會比夫人更加濟。愚某敬上。』 賓利小姐祝賀阿兄咧欲結婚彼張批，寫甲有夠親切，只是講，看起來無啥真情誠意。伊甚至閣寫批共珍道喜，又閣共早前假仁假義彼套話閣講一遍。",
    "paragraph_id": 1100,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "珍雖然袂閣予諞去，毋過猶是誠感動，回一張批予賓利小姐，內底用詞話句，攏非常誠懇親切，講起來，賓利小姐實在是受當不起。達西小姐嘛有寫批予伊俐莎白，彼張批足足寫四張紙，閣寫甲滇滇滇，心內的歡喜猶是寫無夠氣。達西小姐足向望以後這个阿嫂會當疼伊、惜伊，和伊歡歡喜喜做伙過日子。高林先生的回予班奈先生的批猶未收著，伊俐莎白嘛無收著高林太太的恭喜，就佇這時，浪保恩全家伙仔就聽著𪜶翁仔某隨欲轉來呂家莊的消息。",
    "paragraph_id": 1101,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "哪會雄雄想欲轉來？這其實誠嘛好臆。原來蒂寶夫人收著達西的批了後，氣甲𧿳𧿳跳，干干仔謝露提對這門婚事煞不止仔歡喜，伊袂堪得蒂寶夫人直直使性地，就隨決定欲轉來後頭厝，等這場風波過去了後才閣講。對伊俐莎白來講，欲結婚進前會當閣佮手巾仔伴見面，有影是一層足樂暢的代誌。只是講，見面了後，伊看著高林對達西彼款扶挺巴結的形體，就感覺這款佮朋友見面樂暢，全予高林拍歹了了。",
    "paragraph_id": 1102,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "呂卡斯先生褒嗦達西揣著這个所在上蓋寶貴的珍珠，而且閣講希望從今以後會當佇皇宮見面。連這款譀呱呱的話，達西竟然閣聽會入耳，誠實是予伊俐莎白料想袂到。猶有菲立太太，也就是伊俐莎白的阿姨，伊這个人足土性，一條腸仔迥到底，伊俐莎白嘛會驚達西擋袂牢。菲立太太佮伊的阿姊欲仝欲仝，看著賓利先生遐好性，佮伊講話就凊彩烏白亂講。",
    "paragraph_id": 1103,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "對達西就較尊存矣，足少佮伊講話，是講，就算是按呢，菲立太太講出來的話，佮伊的一舉一動，看起來就是正港的草地倯。伊俐莎白為著無愛予遮的人來佮達西觸纏，就一直佮達西講話，予這幾个人無機會通倚過來。雖然這款佮親情朋友應酬的來往，予伊俐莎白戀愛的趣味減少誠濟，毋過，煞予伊對未來生活有閣較濟的向望。",
    "paragraph_id": 1104,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "現此時伊俐莎白的心，足希望會當緊離開遮，離開這幾个討厭的人，去翩堡理，和達西成做一家伙仔，未來佇遐輕輕鬆鬆過一世人優雅佮心適的日子。【第六十一章】 班奈太太從做阿母以來，上蓋歡喜的一工，就是伊嫁珍佮伊俐莎白這兩个查某囝的彼工。日後伊去拜訪賓利太太，佇人的面頭前講著達西太太，免想嘛知，伊定著會有偌爾仔風神、偌爾仔奢颺咧。佇遮，先予逐家攏知影故事的結局。後來，班家所有的查某囝攏嫁出去矣！",
    "paragraph_id": 1105,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "班奈太太這世人上蓋大的願望，終其尾，總算是達成矣！講來嘛是真值得恭喜的一件代誌，這就是班奈太太的後半世人，竟然因為查某囝攏嫁了矣，煞變做一位頭腦清楚、對人親切又閣有見識的查某人。只不過，班奈太太加減猶是會神經衰弱，做代誌脫線脫線，這無定著是天公伯仔欲留予班奈先生的好運，若無，班奈先生就無法度享受這款奇怪的家庭幸福矣。班奈先生嫁第二查某囝的時，上蓋毋甘。",
    "paragraph_id": 1106,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "因為伊上疼這个查某囝，所以伊不時會去看伊俐莎白，若毋是按呢，班奈先生絕對毋願定定出門去人兜做客。伊誠佮意翩堡理，而且去的時陣，攏予人有料想袂著的快樂。賓利先生佮珍干焦佇尼德菲山莊蹛一冬爾。雖然賓利先生誠好鬥陣，珍的個性嘛誠溫馴，毋過，這對翁仔某猶是無願意佮班奈太太以及麥里鎮的親情朋友蹛了傷近。",
    "paragraph_id": 1107,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "後來，賓利翁仔某佇德比郡附近的一个庄買一棟樓仔厝，予珍佮伊俐莎白這對思思念念的姊妹仔，總算會當蹛較近矣，這嘛是幸福當中的另外一種快樂。這兩件婚事，致蔭上濟的是綺蒂。因為伊大部份的時間攏蹛佇咧這兩位阿姊遐，所交陪齊是上流階級的人，當然，就袂去受著阿沙不魯的影響矣！綺蒂本成就無親像俐蒂亞遐放蕩，現此時既然無這款小妹來牽咧溜溜行，又閣受著正範的教養，後來就變甲較端莊、較淑女矣。",
    "paragraph_id": 1108,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "當然，厝裡對綺蒂的管教猶是誠注重，親像俐蒂亞不時咧招講去伊遐𨑨迌，講遐的查埔人有偌爾濟、偌爾仔少年，班奈先生無論如何就是無欲予伊去。最後，干焦賰瑪俐猶未嫁，班奈太太哪通放伊予閒咧，不時嘛咧替伊相較適當的人選，逼伊出去交際應酬。瑪俐袂堪得班奈太太不時踅踅唸，只好共書放咧，出去佮人交陪，只是講，佇伊咧佮人接接的時，猶是用道德的眼光，去看待每一項代誌。",
    "paragraph_id": 1109,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "其實，瑪俐這馬毋免閣用這款方式佮姊妹仔相比並矣，毋才予班奈先生不時心內咧懷疑：瑪俐的這款性，敢有影是心甘情願的？若講著蔚克漢佮俐蒂亞，這兩个人的個性並無因為𪜶兩位阿姊的婚姻就有啥物變化。蔚克漢想起家己早前對達西忘恩背義、烏龍踅桌的代誌，伊清楚現此時，伊俐莎白已經攏知透透矣！是講，蔚克漢這个人的面皮嘛實在有夠厚，伊猶閣咧向望達西會當提錢予伊開。",
    "paragraph_id": 1110,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "伊俐莎白佇結婚的時，有接著俐蒂亞的一張祝賀信，對批內就看會出來，就算蔚克漢本人無這个意，伊的某嘛咧向望達西會當按呢做。這張批是按呢寫的。『親愛的俐絲， 祝福你新婚快樂。若是你愛達西先生有我愛蔚克漢的一半，你一定會足幸福。你變甲遮爾仔好額，實在使人誠安慰，希望你閒閒無代誌的時，會去想著阮。我相信蔚克漢誠想欲佇宮廷內底允一份頭路來做，若閣無人欲來共阮鬥相共，阮連鞭就欲吊鼎矣。",
    "paragraph_id": 1111,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "凊彩允啥物頭路攏會使，只要逐冬有三四百英鎊的收入就會當矣。毋過，若是你無願意對達西先生講起這件代誌，就當做我無講……』 伊俐莎白當然袂向達西講這款代誌，所以佇回批內底，伊就苦勸俐蒂亞千萬毋通有這款向望。是講，姊妹仔情總是無法度斷的，伊俐莎白猶是會對家己日常的所費內底，儉寡錢落來，通好不時壘寡予𪜶用。伊俐莎白早就看出出，𪜶的收入遐爾仔少，兩个人開錢閣足冇手，顧前無顧後，哪有法度維持一家伙仔的生活咧？",
    "paragraph_id": 1112,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "只要𪜶搬厝，珍佮俐絲就會接著𪜶寫批來壘錢，通予𪜶納清所欠的債務。就算現此時天下太平矣，蔚克漢嘛退伍轉來矣，𪜶的生活猶是袂安定，定定都咧搬徙位，講欲揣較俗的厝來稅，結果是加開袂少錢。蔚克漢對俐蒂亞的感情足緊就無去矣，俐蒂亞對伊的感情維持有較久，就算伊少年的時袂曉想，結婚了後猶是有維護著這層婚姻的名聲。雖然達西絕對無欲予蔚克漢來翩堡理，毋過，看在伊俐莎白的面子上，伊猶是有為著蔚克漢的頭路咧走傱。",
    "paragraph_id": 1113,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "俐蒂亞只要翁婿去倫敦𨑨迌的時陣，不時嘛會去𪜶遐做人客。尤其是去賓利的厝裡，這對大面神的翁仔某，一蹛落來就無想欲走，連賓利這款好性的人，嘛感覺誠無歡喜，甚至愛用暗示的方式趕人客才會使。達西先生結婚的時，賓利小姐傷心甲，只是，伊閣想欲維持去翩堡理做客的權利，所以，只好共滿腹的怨氣按下落來。伊比早前閣較親近達西小姐，對達西先生猶是佮往過仝款遐爾仔癡情，對伊俐莎白較失禮的所在，嘛有加減彌補。",
    "paragraph_id": 1114,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "達西小姐現此時攏蹛佇咧翩堡理，大嫂小姑之間，就親像達西先生原底所想的按呢情投意合，互相尊敬，甚至比這兩个人原本料想的閣較好。達西小姐誠尊敬伊俐莎白，毋過，頭起先伊看著阿嫂佮阿兄咧講話，竟然遐爾仔活潑，一句來一句去，予伊看甲驚一趒，難免會煩惱。伊一向對阿兄是足尊存，會使講尊存甲超過一般人對兄哥的情份。",
    "paragraph_id": 1115,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "想袂到，予伊看做若神的阿兄，竟然予阿嫂提來做滾耍笑的對象，這是達西小姐從細漢到今，連想都毋捌想過的代誌。經過伊俐莎白的表現，伊才知影，原來，家後會當對翁婿按呢創治，阿兄煞無法度容允一个比家己減十歲的小妹作孽。蒂寶夫人對這門婚事非常受氣。孫仔寫批共阿姨報喜，伊竟然拆破面，直接講破，寫一張回批共達西罵甲臭頭，尤其是伊俐莎白，更加予伊罵甲無一塊仔著，所以雙方面有一段時間是田無交、水無流。",
    "paragraph_id": 1116,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "後來猶是伊俐莎白直直挲，達西才無閣計較阿姨所做的遐爾仔無禮貌的代誌，才願意先上門去求和。蒂寶夫人當然有先使態拒絕，尾仔就接受達西的好禮矣！這無定著是因為姨疼孫仝血脈，嘛有可能是因為好奇心，想欲看這个孫新婦是按怎做人的家後。雖罔翩堡理因為加一个這款的女主人，而且女主人蹛倫敦的彼兩个阿舅佮阿妗，嘛攏捌來遮蹛過，致使達西這家的門風有小可滒垃圾去，毋過蒂寶夫人這个序大人，猶是有委屈來翩堡理行踏。",
    "paragraph_id": 1117,
    "translator": "洪淑昭"
  },
  {
    "title": "傲慢與偏見台文版",
    "author": "珍.阿斯頓",
    "text": "這對翩堡理的主人，佮嘉定翁仔某一直保持誠深的交情。達西佮伊俐莎白是對心內尊敬𪜶、佮意𪜶，又閣直直感謝𪜶，若無彼時共伊俐莎白𤆬來德比郡，這段美滿的姻緣哪牽會成咧。",
    "paragraph_id": 1118,
    "translator": "洪淑昭"
  }
]